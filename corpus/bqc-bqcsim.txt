Asĩnizĩ Lua musu ń zĩ́lɛo kɛ̀.
Gu da pãɛ, a kɛkɛao, gusia mɛ́ da ísiaa, ɔ̃ Lua Nisĩna lɛ́ yàakpa ípia.
Ɔ̃ Lua mɛ̀: Gu pu! Ɔ̃ gu pù.
A è gupuapi maa, ɔ̃ à gupua kɛ̃̀aa ń gusiao.
À tɔkpà gupuaɛ fãanɛ, gusia sɔ̃ gwãasĩna. Gu sì, gu dɔ̀, a gɔɔ sɛ̃́ian we.
Ɔ̃ Lua mɛ̀: Bàluma àɔ ku íɔ zãnguo, kɛ́ à ípiɔ kɛ̃kɔ̃wa.
Ɔ̃ à bàluma kɛ̀ màa, à í pɔ́ kú bàluma zíɛ kɛ̃̀kɔ̃wa ń í pɔ́ kú a musuo.
Ɔ̃ à tɔkpà bàlumapiɛ luabɛ. Gu sì, gu dɔ̀, a gɔɔ plaaden we.
Ɔ̃ Lua mɛ̀: Í pɔ́ kú zĩ́lɛ kãaa gudoũ, gugii bɔ. Ɔ̃ à kɛ̀ màa.
À tɔkpà gugiipiɛ tɔɔlɛ, ɔ̃ à tɔkpà í pɔ́ kã̀aaɛ ísia. Ɔ̃ a è à kɛ̀ maa.
Ɔ̃ Lua mɛ̀: Láɔ bɔlɛ tɔɔlɛ ń sɛ̃̀ wɛdeɔ ń lí nɛdeɔ, baade ń a buio. Ɔ̃ à kɛ̀ màa,
láɔ bɔ̀lɛ tɔɔlɛ ń sɛ̃̀ wɛdeɔ ń lí nɛdeɔ, baade ń a buio. Ɔ̃ Lua è à kɛ̀ maa.
Gu sì, gu dɔ̀, a gɔɔ àaɔ̃den we.
Ɔ̃ Lua mɛ̀: Pɔgupunaɔ aaɔ ku musu, aaɔ fãanɛ kɛ̃́kɔ̃wa ń gwã́o, aaɔ dikpɛɔ ń gɔɔɔ ń wɛ̃ɔ ɔlɔnɛ́.
Aaɔ dɛ pɔgupunaɔ ũ musu, kɛ́ aaɔ dṹnia pu. Ɔ̃ à kɛ̀ màa.
À pɔgupuna zɔ̃ɔɔ kɛ̀ mɛ̀n pla, a pɔ́ pɔ́ gbãa ìɔ kible fãanɛ, a pɔ́ pɔ́ busɛ ìɔ kible gwã́. À saanaɔ kɛ̀ lɔ.
À ń pɛpɛ musu aaɔ dṹnia pu,
aaɔ kible fãanɛ ń gwãasĩnao, aaɔ gupua kɛ̃kɔ̃wa ń gusiao. Ɔ̃ a è à kɛ̀ maa.
Gu sì, gu dɔ̀, a gɔɔ síiɔ̃den we.
Ɔ̃ Lua mɛ̀: Pɔ́ wɛ̃nideɔ í pa yɔ̃̀ɛyɔ̃ɛ, bãɔ ligua musu, aaɔ vua bàlumau.
Ɔ̃ à pɔ́ wɛ̃nide pɔ́ kú íu yɔ̃̀ɛyɔ̃ɛɔ kɛ̀ ń kpɔ̀ gbɛ̃̀nɛɔ píi baade ń a buio. À bãɔ kɛ̀ píi lɔ baade ń a buio. Ɔ̃ a è à kɛ̀ maa.
À báaadàńgu à mɛ̀, aaɔ nɛ'i, aaiɔ kɔ̃́, kpɔɔ i ísia pa, bãɔ i kɔ̃ tɔɔlɛ.
Gu sì, gu dɔ̀, a gɔɔ sɔoden we.
Ɔ̃ Lua mɛ̀: Pɔ́ wɛ̃nideɔ aaɔ ku tɔɔlɛ, pɔtuoɔ ń pɔ́taa'onkuawaɔ ń sɛ̃̀anɔbɔɔ baade ń a buio. Ɔ̃ à kɛ̀ màa.
Lua sɛ̃̀anɔbɔɔ kɛ̀ baade ń a buio. À pɔtuoɔ kɛ̀ baade ń a buio. À pɔ́taa'onkuawaɔ kɛ̀ baade ń a buio. Ɔ̃ a è à kɛ̀ maa.
Ɔ̃ Lua mɛ̀: Wà gbɛ̃nazĩnaɔ kɛ wá taa ũ, aaiɔ dɛwáwa, aaiɔ iko vĩ kpɔɔwa ń bãɔ ń pɔtuoɔ ń sɛ̃̀anɔbɔɔ ń pɔ́taa'onkuawaɔ píi.
Ɔ̃ Lua gbɛ̃nazĩnaɔ kɛ̀ azĩa taa ũ. Aà zĩa taa ɔ̃ à ń kɛ́ a ũ. À ń kɛ́ gɔ̃ɛ ń nɔɛoɛ.
À báaadàńgu a ònɛ́: Àɔ nɛ'i, íɔ kɔ̃́, í dṹnia pa, íɔ gbãablewà. Àɔ iko vĩ kpɔɔwa ń bãɔ ń pɔ́ wɛ̃nide pɔ́ ì táa'o tɔɔlɛwaɔ píi.
Ɔ̃ Lua mɛ̀: Ma pɔ́ wɛ́nade pɔ́ kú tɔɔlɛwaɔ kpàwá á pɔblea ũ píiɛ ń lí nɛdeɔ píi.
Ma blɛ pɔ́ ì bɔlɛ tɔɔlɛwa kpà pɔ́ wɛ̃nideɔwa píi an blɛ ũɛ, nɔ̀bɔɔ ń bãɔ ń pɔ́taa'onkuawaɔ píi. Ɔ̃ à kɛ̀ màa.
Lua pɔ́ pɔ́ á kɛ̀ɔ è píi, à kɛ̀ maa wásawasa. Gu sì, gu dɔ̀, a gɔɔ sooloden we.
Màa Lua musu ń zĩ́lɛo kɛ̀ ń ń pɔ́ɔ píi.
E a gɔɔ soplade zĩ́ àɔ ká, zĩ pɔ́ àlɛ kɛpi làa. A gɔɔ sopladepi zĩ́ ɔ̃ à kã́mabò ń zĩ pɔ́ á kɛ̀o.
Ɔ̃ à báaadà gɔɔ sopladepiu a dìlɛ a pɔ́ ũ, kɛ́ zĩbeezĩ à kã́mabò ń zĩ pɔ́ á kɛ̀o píi yã́i.
Musu ń zĩ́lɛo kɛa yã́n kɛ: Gɔɔ pɔ́ Dii Lua zĩ́lɛ ń musuo kɛ̀,
bua pɔe i bɔlɛ tɔɔlɛwa yãao, baa sɛ̃, asa Dii Lua i to lou mào, mɛ́ gbɛ̃e ku à tɔɔlɛ zĩkɛo.
Sua mɛ́ ì kpa dṹniau, ɔ̃ ì mɔ̀sɛpisi tɔɔlɛwa píi.
Dii Lua gɔ̃ɛ ikàsa ń bùsutio. Kɛ́ à ĩ́an wɛ̃nide pɛ̀ aà níu, ɔ̃ gɔ̃ɛpi gɔ̃̀ gbɛ̃́ bɛ̃́ɛ ũ.
Dii Lua lu kɛ̀kɛ gukpɛ oi gu pɔ́ wì mɛ Edɛni, ɔ̃ à gɔ̃ɛ pɔ́ á kɛ̀pi dàu we.
Dii Lua tò lí bui píi bɔ̀lɛ tɔɔlɛ. Lípiɔ kɛfɛũ, mɛ́ an bɛ blea na. Lí wɛ̃nide ku lupi guo, mɛ́ lí pɔ́ ì dɔ̃a maa ń a vãio inɛ́ kú we lɔ.
Swa ku Edɛni, ìɔ mɔ̀sɛpisi lupiwa. Bɔa we à gɔ̃nakɛ̃̀ síiɔ̃.
A sɛ̃́ia tɔ́n Pisɔ̃, ɔ̃mɛ liaa Avila bùsui píi. Vua ku bùsupiu,
mɛ́ vuapi kɛfɛũ. Zɔ̃go'ɔ kú we lɔ ń gbɛ̀ bɛɛɛde pɔ́ wì mɛ onisio.
Swapi gɔ̃na plaade tɔ́n Giɔ̃, a liaa Kusi bùsui píi.
A gɔ̃na àaɔ̃de tɔ́n Tigilisi, a dɔ̀ɔ tà Asili bùsu gukpɛ oi. Swapi gɔ̃na síiɔ̃de tɔ́n Uflata.
Dii Lua gɔ̃ɛpi dìlɛ Edɛni lupi guu, aàɔ a zĩkɛ, iɔ gwa.
Ɔ̃ à yãdìlɛɛ̀ à mɛ̀: Ńyɔ̃ fɔ̃ ǹ lupi lí píi bɛ ble,
ãma ńsu lí pɔ́ ì dɔ̃a maa ń a vãio inɛ́ bɛ bleo, asa tó ń blè, n gaɛ.
Dii Lua mɛ̀: Gɔ̃ɛ kua ado maao. Má dɔnlɛde kɛɛ̀ aà gbɛ̃do ũɛ.
Ɔ̃ à bùsu sɛ̀ à nɔ̀bɔɔ kɛ̀ò píi ń bãɔ píi, ɔ̃ à mɔ̀ńnɔ gɔ̃ɛ kĩ́i, kɛ́ à e lá a tɔ́kpanɛ́. Tɔ́ pɔ́ gɔ̃ɛpi kpà pɔ́ wɛ̃nidepiɔnɛ píi gɔ̃̀ ń tɔ́ ũ.
Gɔ̃ɛpi tɔkpà pɔtuoɔnɛ píi ń bãɔ ń sɛ̃̀anɔbɔɔ píi, ãma i dɔnlɛde e ń guu a gbɛ̃do ũo.
Ɔ̃ Dii Lua tò gɔ̃ɛpi gɛ̃̀ ń io. Kɛ́ àlɛ i'o, ɔ̃ à aà gbã̀tɛ̃ɛwa mɛ̀ndo bɔ̀, ɔ̃ à aà mɛ tàta a gbɛu.
Ɔ̃ à gɔ̃ɛpi gbã̀tɛ̃ɛwa pɔ́ á bɔ̀pi lìlɛ nɔɛ ũ, ɔ̃ à gɛ̀aànɔ aà kĩ́i.
Ɔ̃ gɔ̃ɛpi mɛ̀: Gbɛ̃́ɛ bee sa, aà wá bɔ̀ ma wá guuɛ, mɛ́ aà mɛ bɔ̀ ma mɛ guuɛ. Wàli oɛ̀ nɔɛ, kɛ́ wà aà bɔ̀ gɔ̃ɛ guu yã́i.
Ayãmɛto gɔ̃ɛ ì go a de ń a daowa, ì na a nawa, ɔ̃ aaì gɔ̃ lán sàwakula ń gbalaowa.
Gɔ̃ɛ ń a nao ku puizi an pla ḿpii, kási wí lí ń kũo.
Mlɛ̃ mɛ́ kɔ̃ni vĩ dɛ sɛ̃̀anɔbɔ pɔ́ Dii Lua kɛ̀ɔla píi, ɔ̃ à nɔɛ là à mɛ̀: Lua mɛ̀ ásu lupi líe bɛ bleoɛa?
Ɔ̃ nɔɛ wè mlɛ̃piwa: Wá fɔ̃ wà lupi libɛ ble,
ãma lí pɔ́ kú lupi guo, Lua mɛ̀ wásu wà a bɛ bleo, wásu ɔkãwà seo, kɛ́ wásu gao yã́i.
Ɔ̃ mlɛ̃ òɛ̀: Á ga seo!
Lua dɔ̃ tó á blè, á wɛ́ a kɛ̃́, í gɔ̃ láawa, íɔ maa ń vãio dɔ̃.
Kɛ́ nɔɛ è lípi bɛ kɛfɛũ mɛ́ a blea aɔ na, a to gbɛ̃́ wɛ́ kɛ̃́, ɔ̃ à a bɛ bò a blè. A kpà a zã́wa, ɔ̃ a blè sɔ̃.
An pla ḿpii an wɛ́ kɛ̃̀, ɔ̃ aa dɔ̃̀ sa kɛ́ wa ku puizi. Ɔ̃ aa goola lá nàmi aa nàńzi.
Kɛ́ gɔ̃ɛ ń a nao Dii Lua kĩ́i mà, àlɛ bɛbɛ luu oosiɛlɛ, ɔ̃ aa ùlɛɛ̀ lupi láu.
Ɔ̃ Dii Lua lɛzù gɔ̃ɛzi à mɛ̀: Ń kú má ni?
A wèwà à mɛ̀: Kɛ́ ma n kĩ́i mà, ɔ̃ vĩa ma kũ, kɛ́ má kú puizi yã́i, ɔ̃ ma ulɛ.
Ɔ̃ Dii Lua aà là à mɛ̀: Démɛ ònɛ ń kú puiziɛi? Lí pɔ́ ma ginɛ ǹ a bɛ ble, ń blè yã̀?
A wèwà à mɛ̀: Nɔɛ pɔ́ ń kpàa àɔ kumanɔ mɛ́ lípi bɛ kpàa, ɔ̃ má blè.
Ɔ̃ Dii Lua nɔɛ là à mɛ̀: Bɔ́yãi ń kɛ̀i màai? A wèwà à mɛ̀: Mlɛ̃ mɛ́ ma sãsã, ɔ̃ má blè.
Ɔ̃ Dii Lua ò mlɛ̃ɛ: Lá ń kɛ̀ màa, ńyɔ̃ɔ dɛ láaipɔ ũ dɛ pɔtuoɔ ń sɛ̃̀anɔbɔɔla píi, ńyɔ̃ɔ táa'o n gbɛɛwaɛ, luutɛ̃ iɔ gɛ̃ n lɛ́u e n wɛ̃ni lɛ́u.
Mpi ń nɔɛo, má ĩ́ida á zãnguo, n bui ń aà buio zãnguo. Aà bui a n mi wí, mɛ́ ńyɔ̃ aà gbatoe kɛ'ĩa.
Ɔ̃ a ò nɔɛɛ: Má n nɔsia taasi kã́fĩnɛ, níɔ nɛ'i ń wãwão. N zã́ ni aliɔ kumaɛ, mɛ́ aɔ iko vĩmaɛ.
Ɔ̃ a ò gɔ̃ɛɛ: Lá n n na yãmà, n lí pɔ́ ma ginɛ ǹ a bɛ ble blè, tɔɔlɛ a gɔ̃ láaipɔ ũ n yã́i, taasi guu ɔ̃ ńyɔ̃li blɛ eu e n wɛ̃ni lɛ́u.
Bua pɔ́ɔ ɔ̃ ńyɔ̃li ble, ali lɛɔ ń lá ṹadeɔ bɔlɛnɛ.
Isimagakpaa guu ɔ̃ ńyɔ̃li blɛbleu, e ǹ ɛa ǹ gɛ̃ò tíu, asa wekĩi ma n bɔu. Bùsutin n ũ, mɛ́ ńyɔ̃ ɛa gɔ̃ bùsutipi ũɛ.
Adamu tɔkpà a naɛ Ɛva, asa gbɛ̃́pii daziɛ.
Dii Lua báa ula kɛ̀ Adamuɛ ń a nao a dànɛ́.
Ɔ̃ à mɛ̀: Gbɛ̃nazĩna maa ń vãio dɔ̃̀ sa, à gɔ̃̀ láwáwa. Wà giɛ̀ aà lí wɛ̃nide bɛ bo ble, kɛ́ asu àɔ ku gɔɔpiio yã́i.
Ɔ̃ Dii Lua aà yà à aà bɔ̀ Edɛni lupi guu. Ɔ̃ Adamu gɛ̀ tɔɔlɛ pɔ́ Lua aà kɛ̀ò zĩkɛ̀.
Kɛ́ Dii Lua aà yà, ɔ̃ à malaika gã̀sĩadeɔ kàlɛ Edɛni lupi gukpɛ oi, aaɔ lí wɛ̃nide zɛ́ dɔ̃́a ń fɛ̃nda pɔ́ lɛ́ liasãizɔ̃, a wɛ́tɛ̃ lɛ́ tɛkɛo.
Adamu a na Ɛva dɔ̃̀ nɔɛ ũ, ɔ̃ à nɔsì à Kainu ì. Ɔ̃ à mɛ̀: Ma gɔ̃ɛ ì ń Dii gbãao.
Ɔ̃ à aà dãuna Abɛli ì lɔ. Abɛli kɛ̀ sãdãna ũ mɛ́ Kainu kɛ̀ sɛ̃̀wana ũ.
Gɔɔewa Kainu mɔ̀ ń a buapɔ́ɔ à Dii gbà.
Abɛli sɔ̃ à mɔ̀ ń a sãnɛ sɛ̃́ia mɛkpaao. Abɛli yã́ kà Diigu, ɔ̃ à aà gba sì.
Kainu sɔ̃, aà yã́ i ka Diiguo, ɔ̃ i aà gba sio. Ɔ̃ Kainu pɔ pà maamaa, aà oa ɔ̃̀ɔkpà.
Ɔ̃ Dii ò Kainuɛ: Bɔ́yãi n pɔ fɛ̃̀ii? Àkɛa n oa ɔ̃̀ɔkpài?
Tó n zɛ ń yãmaao, n oa aɔ weeao lé? Tó ni zɛ ń yãmaao sɔ̃o, duuna naalɛnɛ n kpɛɛlɛ. N ni lɛ́ aà dɛ, sema ǹ zĩblewà.
Ɔ̃ Kainu ò a dãuna Abɛliɛ: Wà gɛ́ sɛ̃u. Kɛ́ aa kà we, ɔ̃ à fɛ̀lɛ ń a dãunao à aà dɛ̀.
Dii Kainu là à mɛ̀: Má n dãuna Abɛli kuui? A wèwà à mɛ̀: Má dɔ̃o. Ma dãuna dɔ̃̀anan ma ũa?
Ɔ̃ Dii mɛ̀: Bɔ́ ń kɛ̀i? N dãuna au lɛ́ lɛzumazi za tɔɔlɛ mà zɛanɔ.
Tiasa ńyɔ̃ gɔ̃ láaipɔ ũɛ, ní zãkũ ń tɔɔlɛ pɔ́ n dãuna au mì n ɔzĩo.
Tó n sɛ̃wà, tɔɔlɛ a kã́fĩakɛnɛo. Ńyɔ̃ɔ sɔ̃kĩikpakpa ǹyɔ̃ liaaliaa dṹnia guuɛ.
Ɔ̃ Kainu ò Diiɛ: Ĩadamaɛ bee gbãa dɛmala, má fɔ̃o.
Ńlɛ ma ya tɔɔlɛu la gbãɛ sa. Máɔ kɛ̃amaɛ sa. Máɔ sɔ̃kĩikpakpaɛ, míɔ liaaliaa dṹnia guu, gbɛ̃́ pɔ́ kpàaũmanɔ i ma dɛ.
Ɔ̃ Dii òɛ̀: Màa no! Tó gbɛ̃́ n dɛ, wa n pɔ́ tɔsinɛ gɛ̃n soplaɛ. Ɔ̃ Dii wɛ̃̀sãe kɛ̃̀ Kainuwa, kɛ́ gbɛ̃́ pɔ́ kpàaũaànɔ su aà dɛo yã́i.
Ɔ̃ Kainu dàzɛu à kɛ̃̀ Diiwa. À gɛ̀ zɔ̃̀lɛ Nɔdi bùsuu Edɛni gukpɛ oi.
Kainu wùlɛ ń a nɔo, ɔ̃ à nɔsì à Ɛnɔki ì. A gbɛa Kainu wɛ̃́lɛ kàlɛ, ɔ̃ à a nɛ́pi tɔ́ kpàɛ̀.
Ɛnɔki Iladi ì, Iladi Mɛuyaɛ ì, Mɛuyaɛ Mɛtusaɛ ì, Mɛtusaɛ Lemɛki ì.
Lemɛki nɔsɛ̀ mɛ̀n pla, ado tɔ́n Ada, ado Zila.
Ada Yabali ì. Ɔ̃mɛ pɔdãna pɔ́ aaìɔ ku zwã̀akpɛuɔ dezi káau ũ.
Aà dãuna tɔ́n Yubali. Ɔ̃mɛ mɔɔnlɛnaɔ ń kulɛpɛnaɔ dezi káau ũ.
Zila sɔ̃, ɔ̃mɛ Tubali Kainu ì. Sian aà ũ. Ì pɔ́pii pí ń mɔsio ń mɔgotɛ̃o. Aà dãe tɔ́n Naama.
Lemɛki ò a naɔnɛ: Ada ń Zilao, à ma yãma, ma naɔ, à swã́kpa ma yã́i. Gbɛ̃e ma kɛ'ĩa, ɔ̃ ma aà dɛ̀, ɛ̀waasopi ma lɛɛ, ɔ̃ ma aà kàalɛ.
Wa Kainu pɔ́ tɔsiɛ̀ gɛ̃n soplaɛ, ma Lemɛki ma pɔ́ sɔ̃, gɛ̃n bàaɔ̃kwi ń soplao.
Adamu wùlɛ ń a nɔo lɔ, ɔ̃ à nɛgɔ̃ɛ ì. À tɔkpàɛ̀ Sɛti, asa à mɛ̀ Lua a gba nɛ́ pãle Abɛli pɔ́ Kainu aà dɛ̀ gɛ̃ɛ ũɛ.
Sɛti sɔ̃ à nɛgɔ̃ɛ ì, ɔ̃ à tɔkpàɛ̀ Ɛnɔsi. Za zĩbeezĩ ɔ̃ wà nà Dii sísiawa.
Adamu buiɔ yã́n kɛ: Gɔɔ pɔ́ Lua gbɛ̃nazĩnaɔ kɛ̀, à ń kɛ́ láawaɛ.
À gɔ̃ɛ kɛ̀ ń nɔɛo, ɔ̃ à báaadàńgu. À tɔkpànɛ́ Gbɛ̃nazĩna.
Adamu wɛ̃̀ basoolokwide (130) guu ɔ̃ à nɛ'ì láawa a taa ũ, ɔ̃ à tɔkpàɛ̀ Sɛti.
Sɛti ia gbɛa à kɛ̀ wɛ̃̀ ɔ̀aa síiɔ̃ (800), à nɛ́ pãleɔ ì lɔ gɔ̃ɛɔ ń nɔɛɔ.
Kɛ́ à kà wɛ̃̀ ɔ̀aa síiɔ̃ ń basoolokwio (930), ɔ̃ à gà.
Sɛti wɛ̃̀ basɔosɔode (105) guu ɔ̃ à Ɛnɔsi ì.
A gbɛa à kɛ̀ wɛ̃̀ ɔ̀aa síiɔ̃ ń soplao (807), à nɛ́ pãleɔ ì lɔ gɔ̃ɛɔ ń nɔɛɔ.
Kɛ́ à kà wɛ̃̀ ɔ̀aa síiɔ̃ ń basɔokwi ń plao (912), ɔ̃ à gà.
Ɛnɔsi wɛ̃̀ basiiɔ̃kwide (90) guu ɔ̃ à Kena ì.
A gbɛa à kɛ̀ wɛ̃̀ ɔ̀aa síiɔ̃ ń gɛ̃oo (815), à nɛ́ pãleɔ ì lɔ gɔ̃ɛɔ ń nɔɛɔ.
Kɛ́ à kà wɛ̃̀ ɔ̀aa síiɔ̃ ń basɔosɔoo (905), ɔ̃ à gà.
Kena wɛ̃̀ bàaɔ̃kwide (70) guu ɔ̃ à Maalalee ì.
A gbɛa à kɛ̀ wɛ̃̀ ɔ̀aa síiɔ̃ ń blao (840), à nɛ́ pãleɔ ì lɔ gɔ̃ɛɔ ń nɔɛɔ.
Kɛ́ à kà wɛ̃̀ ɔ̀aa síiɔ̃ ń basɔokwio (910), ɔ̃ à gà.
Maalalee wɛ̃̀ bàaɔ̃sɔode (65) guu ɔ̃ à Yɛlɛdi ì.
A gbɛa à kɛ̀ wɛ̃̀ ɔ̀aa síiɔ̃ ń baakwio (830), à nɛ́ pãleɔ ì lɔ gɔ̃ɛɔ ń nɔɛɔ.
Kɛ́ à kà wɛ̃̀ ɔ̀aa síiɔ̃ ń basɔo sɔosaio (895), ɔ̃ à gà.
Yɛlɛdi wɛ̃̀ baswaaɔ̃ ń plaode (162) guu ɔ̃ à Ɛnɔki ì.
A gbɛa à kɛ̀ wɛ̃̀ ɔ̀aa síiɔ̃ (800), à nɛ́ pãleɔ ì lɔ gɔ̃ɛɔ ń nɔɛɔ.
Kɛ́ à kà wɛ̃̀ ɔ̀aa síiɔ̃ ń baswaaɔ̃ ń plao (962), ɔ̃ à gà.
Ɛnɔki wɛ̃̀ bàaɔ̃sɔode (65) guu ɔ̃ à Mɛtusela ì.
A gbɛa à tɛ̀ Luazi e wɛ̃̀ ɔ̀aa do ń basɔoo (300), à nɛ́ pãleɔ ì lɔ gɔ̃ɛɔ ń nɔɛɔ.
Kɛ́ à kà wɛ̃̀ ɔ̀aa do ń baswaaɔ̃sɔoo (365),
à tɛ̀ Luazi, ɔ̃ wà kùawà, kɛ́ Lua aà sɛ̀ bɔ̀ò dṹniau yã́i.
Mɛtusela wɛ̃̀ ɔ̀aa do kuɛ'aaɔ̃saide (187) guu ɔ̃ à Lemɛki ì.
A gbɛa à kɛ̀ wɛ̃̀ ɔ̀aa síiɔ̃, bao plasai mɛ́ kuo (782), à nɛ́ pãleɔ ì lɔ gɔ̃ɛɔ ń nɔɛɔ.
Kɛ́ à kà wɛ̃̀ ɔ̀aa síiɔ̃ ń baswaaɔ̃kwi dosaio (969), ɔ̃ à gà.
Lemɛki kɛ̀ wɛ̃̀ ɔ̀aa doɛ, bao plasai mɛ́ kuo (182), ɔ̃ à nɛgɔ̃ɛ ì.
À tɔkpàɛ̀ Nɔee à mɛ̀: Gbɛ̃́ɛ bee mɛ́ a wá nɔ̀sɛ níniwɛ̃ɛ zĩ gbãa pɔ́ wálɛ kɛ Dii lɛkɛa tɔɔlɛɛ yã́i yã́ musu.
Nɔee ia gbɛa Lemɛki kɛ̀ wɛ̃̀ ɔ̀aa àaɔ̃ sɔosai (595), à nɛ́ pãleɔ ì lɔ gɔ̃ɛɔ ń nɔɛɔ.
Kɛ́ à kà wɛ̃̀ ɔ̀aa àaɔ̃ ń baswaaɔ̃kwi ń soplao (777), ɔ̃ à gà.
Nɔee wɛ̃̀ ɔ̀aa pla ń basɔoode (500) guu ɔ̃ à Sɛũ ń Haũo ń Yafɛtio ì.
Kɛ́ gbɛ̃nazĩnaɔ nà dasikũawa mɛ́ aalɛ ligua, aalɛ nɛnɔɛnaɔ i,
ɔ̃ Lua nɛ́ɔ è gbɛ̃nazĩn nɛnɔɛpiɔ kɛfɛũ, ɔ̃ aa ń sɛ́ ń pɔeãwa.
Ɔ̃ Dii mɛ̀: Ma Nisĩna aɔ ku gbɛ̃nazĩnaɔ guu gɔɔpiio, asa aa sã̀sã ń dàa yã́iɛ. Wɛ̃̀ basoolo mɛ́ gɔ̃̀nɛ́.
Gbɛ̃́ gbã̀aɔ ku dṹnia guu gɔɔ bee ń gɔɔ bee gbɛao lɔ, gɔɔ pɔ́ Lua nɛ́piɔ gbɛ̃nazĩn nɛnɔɛɔ dɔ̃̀ nɔɛɔ ũ, mɛ́ aa nɛ́ɔ ìńnɔ. An nɛ́piɔ mɛ́ nɛgɔ̃na pɔ́ aa tɔbɔ̀ za káauɔ ũ.
Kɛ́ Dii è gbɛ̃nazĩnaɔ yãvãikɛ̀ zɔ̃ɔ dṹniau, gɔɔpii yãbɛ̃ɛ làasoo ɔ̃ aaìɔ kɛ ado,
ɔ̃ aà pɔ yà gbɛ̃nazĩna pɔ́ á kɛ̀ tɔɔlɛ yã́ musu. Aà nɔ̀sɛ ɔ̃̀ɔkpà,
ɔ̃ à mɛ̀: Má gbɛ̃nazĩna pɔ́ má kɛ̀ waa tɔɔlɛwaɛ, gbɛ̃nazĩnaɔ ń nɔ̀bɔɔ ń pɔ́taa'onkuawaɔ ń bãɔ, asa ma pɔ yà an kɛa yã́ musuɛ.
Ɔ̃ Dii Nɔee wɛgwà.
Nɔee buiɔ yã́n kɛ: Nɔeeá gbɛ̃maaɛ. Aà gɔɔ aàpi mɛ́ tàae vĩo, à tɛ̀ Luazi.
Nɔee nɛgɔ̃ɛɔ ì gbɛ̃ɔn àaɔ̃, Sɛũ ń Haũo ń Yafɛtio.
Gbɛ̃́pii ɔ̃̀ɔkpaa Luaɛ, vãikɛa ń gbãao dṹnia pà.
Kɛ́ Lua dṹnia gwà, a è a ɔ̃̀ɔkpà, asa gbɛ̃́pii zɛ́ kolea sɛ̀ɛ.
Ɔ̃ Lua ò Nɔeeɛ: Má è gbɛ̃́pii kà kaalɛa, asa an yã́i vãikɛa ń gbãao lì dṹniaa. Má ń kaalɛ sãnu ń dṹniaoɛ.
Gó'ilɛna kɛ ń lipɛpɛɛo, ní kɛ ń a kpɛaɔ, ní kɔtaa lɛwà a guu ń a kpɛo.
Lá ńyɔ̃ gópi kɛn kɛ: A gbã̀a àɔ gã̀sĩsuu ɔ̀aa do ń basɔooɛ, a yàasa gã̀sĩsuu blakwi, a lɛsĩ sɔ̃ gã̀sĩsuu baakwi.
Pɔ́ku gópia, ní gupua to a lɛ́ zãnguo ń góo gã̀sĩsuu do. Ní a lɛ́ bɔ a gbã̀tɛ̃ɛu, ní gópi kpaalɛ lɛɛ àaɔ̃ didiakɔ̃a.
Mapi sɔ̃ má tó í da dṹniaa, kɛ́ mà pɔ́ pɔ́ ĩ́an wɛ̃nide kú ń guuɔ kaalɛ píi. Pɔ́ pɔ́ kú dṹnia guuɔ gaga píi.
Ń beeo ma bàa aɔ kunnɔ, ní gɛ̃ gópi guu ń n nɛgɔ̃ɛɔ ń n nao ń n nɛ́ɔ naɔ.
Ní pɔ́ wɛ̃nide píi sɛ gɛ̃ńnɔ mɛ̀n plapla, kɛ́ aa e wàɔ ku.
Bã buiɔ ń nɔ̀bɔ buiɔ ń pɔ́taa'onkuawa buiɔ píi aa mɔ n kĩ́i mɛ̀n plapla, kɛ́ aa e wàɔ ku.
Blɛ pɔ́ wì ble píi sɛ́lɛ kãaa á kũ̀sũa ũ, ápiɔ ń pɔ́piɔ.
Ɔ̃ Nɔee kɛ̀ màa, à yã́ pɔ́ Lua òɛ kɛ̀ píi.
Ɔ̃ Dii ò Nɔeeɛ: Gɛ̃ gó guu ń n bɛdeɔ, asa má è ḿmɛ ń maamɛɛ tiadeɔ guu.
Nɔ̀ɔ pɔ́ wì sa'oòɔ sɛ gɛ̃ò da ń sao soplapla, ní nɔ̀ɔ pɔ́ wìli sa'oòòɔ sɛ mɛ̀n plapla da ń sao.
Bãɔ sɛ gɛ̃ò lɔ da ń sao soplapla, kɛ́ an bui e aaɔ ku dṹniau gupiiu.
Asa gɔɔ sopla gbɛa má tó lou ma tɔɔlɛ e gɔɔ bla fãanɛ ń gwãasĩnao, kɛ́ mà pɔ́ wɛ̃nide pɔ́ má kɛ̀ɔ waa tɔɔlɛwa píi.
Nɔee yã́ pɔ́ Dii òɛ kɛ̀ píi.
Gɔɔ pɔ́ í dà dṹniaa, Nɔee wɛ̃̀ ɔ̀aa àaɔ̃ɛ.
À gɛ̃̀ gó'ilɛna guu ń a nɛ́ɔ ń a nao ń a nɛ́ɔ naɔ, kɛ́ aa e bɔ ípi yã́u.
Ɔ̃ nɔ̀ɔ pɔ́ wì sa'oòɔ ń nɔ̀ɔ pɔ́ wìli sa'oòòɔ ń bãɔ ń pɔ́taa'onkuawaɔ
mɔ̀ Nɔee kĩ́i gó guu mɛ̀n plapla da ń sao lá Lua òɛ̀wa.
Gɔɔ sopla gbɛa í zɔ̃ɔpi dṹnia lè.
Nɔee wɛ̃̀ ɔ̀aa àaɔ̃de, a mɔ plaade gɔɔ gɛ̃o ń plaode zĩ́, ɔ̃ ísi pɔ́ kú tɔɔlɛ zíɛ nibɔnaɔ pũ̀na píi, mɛ́ loupɔɔ fɔ̃̀.
Lou mà e gɔɔ bla fãanɛ ń gwãasĩnao.
Zĩbeezĩ Nɔee gɛ̃̀ gó guu ń a nɛ́ɔ Sɛũ ń Haũo ń Yafɛtio ń a nao ń a nɛ́ɔ naɔ gbɛ̃ɔn àaɔ̃,
ń sɛ̃̀anɔbɔɔ píi ń buiwa ń pɔtuoɔ píi ń buiwa ń pɔ́taa'onkuawaɔ píi ń buiwa ń pɔ́ vuaaɔ píi ń buiwa, bãɔ ń pɔ́ gã̀sĩadeɔ píi.
Pɔ́ pɔ́ ì weɔ mɔ̀ Nɔee kĩ́i gó guu bui ń buio mɛ̀n plapla.
Pɔ́ wɛ̃nideɔ bui píi gɛ̃̀ da ń sao lá Lua dìlɛɛ̀wa. Ɔ̃ Dii gbatàńlɛ.
Lou mà e gɔɔ bla. Kɛ́ í lɛ́ kã́fĩ, ɔ̃ à gó sɛ̀ fɛ̀lɛò tɔɔlɛa.
Í fɛ̀lɛ à kã̀fĩ maamaa, à dà tɔɔlɛa, ɔ̃ gópi da ía.
Í kã̀fĩ à dà tɔɔlɛa nàai, à kù gbɛ̀sĩsĩ lɛsĩ pɔ́ kú dṹniauɔla míɔ.
Í fɛ̀lɛ kù gbɛ̀sĩsĩpiɔla e gã̀sĩsuu gɛ̃o.
Pɔ́ wɛ̃nide pɔ́ ì táa'o tɔɔlɛwaɔ gàga píi, bãɔ ń pɔtuoɔ ń sɛ̃̀anɔbɔɔ ń pɔ́taa'onkuawaɔ ń gbɛ̃nazĩnaɔ píi.
Pɔ́ pɔ́ ì we mɛ́ a ku sĩ̀sĩaɔ gàga píi.
Pɔ́ wɛ̃nide pɔ́ kú sĩ̀sĩaɔ mìdɛ píi. Gbɛ̃nazĩnaɔ ń nɔ̀bɔɔ ń pɔ́taa'onkuawaɔ ń bãɔ mìdɛ dṹnia guu. Nɔee mɛ́ bɔ̀ ado ń pɔ́ pɔ́ kuaànɔ gó guuɔ.
Ɔ̃ í daa dṹniaa màa e gɔɔ basoplakwi.
Nɔee ń sɛ̃̀anɔbɔɔ ń pɔtuo pɔ́ kuaànɔ gó guuɔ píi yã́ dɔ̀ Luagu. Kɛ́ à ĩ́anapɛ̀ tɔɔlɛwa, ɔ̃ í nà baawa.
Ísi pɔ́ kú tɔɔlɛ zíɛ nibɔnaɔ ń loupɔɔfɔ̃ao tàta, ɔ̃ lou kɛ̃̀.
Ípi lɛ́ ba busɛbusɛ, àlɛ lao e gɔɔ basoplakwi.
Mɔ soplade gɔɔ gɛ̃o ń plaode zĩ́, gópi dì gbɛ̀sĩsĩ pɔ́ wì mɛ Alalatawa.
Ípi lɛ́ lao e mɔ kwideu. Mɔ kwidepi gɔɔ sɛ̃́ia zĩ́ gbɛ̀sĩsĩɔ misonaɔ bɔ̀.
Gɔɔ bla gbɛa Nɔee gó fɛnɛnti pɔ́ á bɔ̀ wɛ̃̀,
ɔ̃ à gbagbaa gbàɛ. Àlɛ vua, ìɔ gɛ́ le, ìɔ su la, e í gɛ̀ bà tɔɔlɛwa.
À felena gbàɛ lɔ, kɛ́ à e dɔ̃ tó í lào tɔɔlɛwa.
Kɛ́ felenapi i pɛ́kĩi eo, ɔ̃ à ɛ̀a sùwà gó guu, asa í daa dṹniaa píiɛ. Nɔee ɔbɔ̀ a kũ̀ à gɛ̃̀ò gó guu.
À kã́mabò e gɔɔ sopla, ɔ̃ à ɛ̀a felena gbàɛ lɔ.
Felenapi ɛ̀a sùwà oosi, à kùla kàso kpaa a lɛ́zĩ. Ɔ̃ Nɔee dɔ̃ kɛ́ í lào tɔɔlɛwa.
À kã́mabò gɔɔ sopla lɔ, ɔ̃ à ɛ̀a felenapi gbàɛ, i ɛa sùwà lɔo.
Nɔee wɛ̃̀ ɔ̀aa àaɔ̃ ń mɛ̀ndoode, a mɔ sɛ̃́ia gɔɔ sɛ̃́ia zĩ́, í bà tɔɔlɛwa, ɔ̃ à gópi musu gò. Kɛ́ à gugwà, a è í làa tɔɔlɛwa.
A mɔ plaade gɔɔ baasɔo ń plaode zĩ́ tɔɔlɛ giigàga.
Ɔ̃ Lua yã'ò Nɔeeɛ à mɛ̀:
Bɔ gó guu ń n nao ń n nɛgɔ̃ɛɔ ń n nɛ́ɔ naɔ.
Pɔ́ wɛ̃nide pɔ́ kunnɔɔ bɔlɛ píi, bãɔ ń nɔ̀bɔɔ ń pɔ́taa'onkuawaɔ píi, aa fãaa tɔɔlɛ, aaiɔ nɛ'i, aaiɔ kã́fĩ dṹnia guu.
Ɔ̃ Nɔee bɔ̀ ń a nɛ́ɔ ń a nao ń a nɛ́ɔ naɔ.
Nɔ̀bɔɔ píi ń pɔ́taa'onkuawaɔ píi ń bãɔ píi ń pɔ́ pɔ́ ì táa'o tɔɔlɛwaɔ píi, aa bɔ̀lɛ gó guu bui ń buio.
Ɔ̃ Nɔee Dii gbagbakĩi bò. À nɔ̀bɔ ń bã pɔ́ wì sa'oòɔ kũ̀, ɔ̃ à sa pɔ́ wì a pɔ́ kátɛu à tɛ́kũ òòwà.
Kɛ́ Dii a gĩmà, à kɛ̀ɛ̀ na, ɔ̃ à làasookɛ̀ à mɛ̀: Má ɛa láaizĩ tɔɔlɛwa gbɛ̃nazĩna yã́i lɔo, asa gbɛ̃nazĩna làasoo ìɔ vãi za aà ɛ̀waasogɔɔɛ. Má ɛa pɔ́ wɛ̃nideɔ kaalɛ lá má kɛ̀wa lɔo.
E dṹnia gɛ àɔ kuò pɔ́tɔ̃a ń pɔkɛkɛao, ĩ́ana ń guwãao, buziɛ ń saɛo, fãanɛ ń gwãasĩnao, a kee a midɛo.
Ɔ̃ Lua báaadà Nɔeegu ń aà nɛ́ɔ, a ònɛ́: Àɔ nɛ'i àɔ kã́fĩ, í dṹnia pa.
Nɔ̀bɔɔ ń bãɔ ń pɔ́taa'onkuawaɔ ń kpɔɔ píi aaɔ á vĩa vĩ. Ma ń naɛ́ á ɔzĩɛ.
Pɔ́ pɔ́ ì táa'oɔ píi aaɔ dɛ á pɔblea ũ. Ma ń kpáwá píiɛ, lá ma blɛ pɔ́ ì bɔlɛ tɔɔlɛwaɔ kpàwá yãawa.
Ãma ásuli nɔ̀ɔ pɔ́ wi a kòlokpao soo, asa a au mɛ́ a wɛ̃ni ũ.
Má á au pɔ́ dɛ á wɛ̃ni ũ tɔsiɛ́ɛ. Tó nɔ̀ɔ gbɛ̃dɛ̀, ge tó gbɛ̃́ a gbɛ̃́dee dɛ̀, má aà au tɔsiɛ̀. Má tɔsi gbɛ̃́ pɔ́ a gbɛ̃́dee dɛ̀wa.
Tó gbɛ̃́ gbɛ̃dɛ̀, wàli ade dɛ, asa ma gbɛ̃nazĩna kɛ̀ ma taa ũɛ.
Àɔ nɛ'i àɔ kã́fĩ, í li dṹniaa, íɔ kɔ̃́.
Lua yã'ò Nɔeeɛ ń aà nɛ́ɔ lɔ à mɛ̀:
Ma bàa aɔ kúánɔ ń á buiɔɛ,
ń pɔ́ wɛ̃nide pɔ́ kúánɔ aa bɔ̀ gó guuɔ píi, bãɔ ń pɔtuoɔ ń sɛ̃̀anɔbɔɔ ń pɔ́ pɔ́ kú tɔɔlɛwaɔ píi.
Ma bàa aɔ kúánɔɛ. Má pɔ́ wɛ̃nideɔ midɛ píi ń í daa dṹniaao lɔo. Í a da dṹniala à kaalɛ lɔo.
Ɔ̃ Lua ɛ̀a mɛ̀: Ma bàa aɔ kúánɔ ń pɔ́ wɛ̃nide pɔ́ kúánɔɔ e gɔɔpiiɛ. A seelan kɛ:
Má a nàali bɔ louwa ma bàa kua ń dṹniao seela ũ.
Tó má tò lou sìsi mɛ́ nàali bɔ̀wà,
lá ma bàa kúánɔ ń pɔ́ wɛ̃nide bui píio, a yã́ ali dɔmaguɛ. Má tó í zɔ̃ɔkũ à pɔ́ wɛ̃nide kaalɛ píi lɔo.
Tó ma nàali è louwa, ma bàa kua ń pɔ́ wɛ̃nide bui píio e gɔɔpii yã́ ali dɔmaguɛ.
Ɔ̃ Lua ò Nɔeeɛ: Ma bàa kua ń pɔ́ wɛ̃nide pɔ́ kú dṹnia guu píio seelan we.
Nɔee nɛ́ pɔ́ aa bɔ̀lɛ gó guuɔ tɔ́n kɛ: Sɛũ, Haũ, Yafɛti. Haũ mɛ́ Kanaa de'ia ũ.
Nɔee nɛ́ɔn we gbɛ̃ɔn àaɔ̃. An buiɔ mɛ́ kpálɛ dṹnia guu píi.
Nɔeeá sɛ̃̀wanaɛ, ɔ̃ à vɛ̃ɛbu kɛ̀.
Kɛ́ à vɛ̃ɛmì à kã̀, ɔ̃ aà pɔ́ɔ pìliwà a kpɛ́u.
Kɛ́ Kanaa de'ia Haũ ń mae puizi è, à bɔ̀ gɛ ò Sɛũɛ ń Yafɛtio.
Ɔ̃ Sɛũ ń Yafɛtio ulada sɛ̀ wa kà ń gã̀u ń pla, aa táa'ò ń kpɛo, an aɛ dɔa gupãle oi kɛ́ aasu ń mae puizi eo yã́i, aa gɛ̀ ń mae puizi ùlɛò.
Kɛ́ Nɔee vɛ̃ɛ wèewà à vù, a mà lá a nɛ́ gbɛzã kɛ̀ɛ,
ɔ̃ à mɛ̀: Kanaa a gɔ̃ láaipɔ ũɛ, ɔ̃mɛ aɔ a gbɛ̃́ɔ zɔnkɛ̃sãna ũ.
Ɔ̃ à mɛ̀: Wà Dii Sɛũ Lua sáaukpa, Kanaa buiɔ aaɔ dɛ Sɛũ buiɔ zɔɔ ũɛ.
Lua kã́fĩakɛ Yafɛtiɛ, Yafɛti buiɔ bɛkpa ń Sɛũ buiɔ, Kanaa buiɔ aaɔ dɛ Yafɛti buiɔ zɔɔ ũɛ.
Í daa dṹniaa gbɛa Nɔee kɛ̀ wɛ̃̀ ɔ̀aa do ń basoplakwio (350).
À kɛ̀ wɛ̃̀ ɔ̀aa síiɔ̃ ń basoplakwioɛ (950), ɔ̃ à gà.
Nɔee nɛgɔ̃ɛɔ Sɛũ ń Haũo ń Yafɛtio ń ń nɛgɔ̃ɛ pɔ́ aa ì í daa dṹniaa gbɛaɔ yã́n kɛ:
Yafɛti nɛgɔ̃ɛɔ tɔ́n kɛ: Gomɛɛ, Magɔgu, Mɛdɛ, Gɛlɛsi, Tubali, Mɛsɛki ń Tilasio.
Gomɛɛ nɛgɔ̃ɛɔ tɔ́n kɛ: Asɛnazi, Lifa, Tɔgaama.
Gɛlɛsi nɛgɔ̃ɛɔ tɔ́n kɛ: Ɛlisa, Taasisi, Sipi, Lodani.
Buipiɔ mɛ́ lìgua ísiagɛɛwa, aa kɔ̃kpaalɛ̀ bùsu ń bùsuo, bui ń buio daɛdaɛ, baade ń a buiyão.
Haũ nɛgɔ̃ɛɔ tɔ́n kɛ: Etiopi, Egipi, Libii, Kanaa.
Etiopi nɛgɔ̃ɛɔ tɔ́n kɛ: Saba, Avila, Sabata, Laama ń Sabatɛkao. Laama nɛgɔ̃ɛɔn Seba ń Dedão ũ.
Niũlodiá Etiopi buiɛ lɔ. Ɔ̃mɛ dṹnia nɛgɔ̃n tɔde sɛ̃́ia ũ.
A dɛ Diiɛ toensa ũ. A yã́i tò wì mɛ: Lán Niũlodi dɛ toensa ũ Diiɛwa.
Babiloni bùsu pɔ́ à kiblèwà káau mɛɛwiaɔn Babɛli ń Ɛlɛkio ń Akadio ń Kalenɔo.
Bɔa we à gɛ̀ Asili bùsuu, ɔ̃ à Niniva kàlɛ ń Leobotiio ń Kalao
ń Lɛsɛ̃ pɔ́ kú Niniva zãnguo ń Kala pɔ́ dɛ mɛɛwia zɔ̃ɔ ũo.
Egipi buiɔn kɛ: Ludi buiɔ, Anaũ buiɔ, Lɛaba buiɔ, Nafɛtu buiɔ,
Patusi buiɔ, Kasulu buiɔ, Kɛlɛti bui pɔ́ Filitɛ̃ɔ bɔ̀ ń guuɔ.
Kanaa nɛgɔ̃ɛ sɛ̃́ia Sidɔ̃ buiɔn kɛ: Iti buiɔ,
Yebusi buiɔ, Amɔle buiɔ, Giigasi buiɔ,
Ivi buiɔ, Aaka buiɔ, Sini buiɔ,
Aavadi buiɔ, Zɛmali buiɔ, Amata buiɔ. Kanaa buipiɔ lìgua gbɛzãɛ,
an bùsu zɛlɛn kɛ: Bɔa za Sidɔ̃ gɛa Gelaa pɔ́ kú Gaza saɛ e Sɔdɔũ ń Gɔmɔɔo ń Ademao ń Zeboiũ pɔ́ kú Lasa saɛo.
Haũ nɛgɔ̃ɛɔn we bui ń buio, bùsu ń bùsuo daɛdaɛ, baade ń a buiyão.
Yafɛti dãuna Sɛũ buikɛ̀ lɔ. Ɔ̃mɛ Ɛbɛlu buiɔ dezi káau ũ.
Sɛũ nɛgɔ̃ɛɔ tɔ́n kɛ: Elaũ, Asili, Aapasa, Ludi, Alaũ.
Alaũ nɛgɔ̃ɛɔ tɔ́n kɛ: Uzu, Hulu, Getɛɛ, Mɛsɛki.
Aapasa mɛ́ Sela ì, ɔ̃ Sela Ɛbɛlu ì.
Ɛbɛlu nɛgɔ̃ɛɔ ì pla. Ado tɔ́n Pɛlɛgi, asa aà gɔɔ ɔ̃ wà kɛ̃̀kɔ̃wa dṹnia guu. Aà dãuna tɔ́n Yotã.
Yotã nɛgɔ̃ɛɔ tɔ́n kɛ: Alɛmɔda, Sɛlɛfi, Azemavɛ, Yela,
Adolaũ, Uzali, Dikala,
Obali, Abimaɛ, Seba,
Ofii, Avila, Yobaba. Yotã nɛgɔ̃ɛɔn we píi.
Bɔa Mɛsa gɛa Sefaa ń gbɛ̀sĩsĩ pɔ́ kú gukpɛ oiɔ mɛ́ ń bùsu ũ.
Sɛũ nɛgɔ̃ɛɔn we píi bui ń buio, bùsu ń bùsuo daɛdaɛ, baade ń a buiyão.
Nɔee nɛgɔ̃ɛɔ buiɔn we daɛdaɛ bùsu ń bùsuo. An kĩ́i dṹnia bui píi bɔ̀u, aa lìgua í daa dṹniaa gbɛa.
Dṹnia guu yãa píi bui mɛ̀ndoɛ, yã́ doũ wì o.
Lá gbɛ̃́ɔ lɛ́ sɔ̃kĩikpakpa gukpɛ oi, kɛ́ aa kà Babiloni bùsu gusalalau, ɔ̃ aa zɔ̃̀lɛ we.
Aa òkɔ̃ɛ: Wà gɛ wà bilikibɔ, wí kpasa maamaa. Biliki mɛ́ ń gbɛ ũ, kɔtaa mɛ́ ń sĩmaa ũ.
Ɔ̃ aa mɛ̀: Wà mɛɛwia kálɛ wà kpɛdidiakɔ̃a bo, a misona zɔ̃ luabɛwa. Wà wázĩa tɔbɔ, kɛ́ wásu gɔ̃ gbándodo dṹnia guuo yã́i.
Ɔ̃ Dii pìla à mɛɛwiapi gwà ń kpɛ́ lɛsĩ pɔ́ gbɛ̃nazĩnaɔ bòo.
Ɔ̃ à mɛ̀: Ampii an bui doũɛ, yã́ doũ aaì o, ɔ̃ yã́ pɔ́ aa bɔ̀òn laa? Yã́ pɔ́ aa a làasookɛ̀, tiasa aa kɛɛ, pɔe a kpánɛ́ a guu lɔo.
Wà pila gɛ́ we wà ń yã́ yãalɛnɛ́, kɛ́ aasu kɔ̃ yãma lɔo.
Ɔ̃ Dii ń fãaa we gbándodo dṹnia guu píi, ɔ̃ aa ń mɛɛwia kálɛa tò.
Ayãmɛto wà tɔkpà wɛ̃́lɛpiɛ Babɛli, asa wekĩi ɔ̃ Dii tò dṹnia bui píi yã́ bɔ̀u. Za wekĩi à ń fãaa dṹnia guu píi.
Sɛũ buiɔ yã́n kɛ: Sɛũ wɛ̃̀ basɔode guu ɔ̃ à Aapasa ì í daa dṹniaa gbɛa wɛ̃̀ pla.
A gbɛa à kɛ̀ wɛ̃̀ ɔ̀aa pla ń basɔoo, à nɛ́ pãleɔ ì lɔ gɔ̃ɛɔ ń nɔɛɔ.
Aapasa wɛ̃̀ bla sɔosaide guu ɔ̃ à Sela ì.
A gbɛa à kɛ̀ wɛ̃̀ ɔ̀aa pla ń àaɔ̃o, à nɛ́ pãleɔ ì lɔ gɔ̃ɛɔ ń nɔɛɔ.
Sela wɛ̃̀ baakwide guu ɔ̃ à Ɛbɛlu ì.
A gbɛa à kɛ̀ wɛ̃̀ ɔ̀aa pla ń àaɔ̃o, à nɛ́ pãleɔ ì lɔ gɔ̃ɛɔ ń nɔɛɔ.
Ɛbɛlu wɛ̃̀ baakwi ń síiɔ̃ode guu ɔ̃ à Pɛlɛgi ì.
A gbɛa à kɛ̀ wɛ̃̀ ɔ̀aa pla ń baakwio, à nɛ́ pãleɔ ì lɔ gɔ̃ɛɔ ń nɔɛɔ.
Pɛlɛgi wɛ̃̀ baakwide guu ɔ̃ à Leu ì.
A gbɛa à kɛ̀ wɛ̃̀ ɔ̀aa do ń kɛ̃okwio, à nɛ́ pãleɔ ì lɔ gɔ̃ɛɔ ń nɔɛɔ.
Leu wɛ̃̀ baakwi ń plaode guu ɔ̃ à Selugi ì.
A gbɛa à kɛ̀ wɛ̃̀ ɔ̀aa do ń soplao, à nɛ́ pãleɔ ì lɔ gɔ̃ɛɔ ń nɔɛɔ.
Selugi wɛ̃̀ baakwide guu ɔ̃ à Nakɔɔ ì.
A gbɛa à kɛ̀ wɛ̃̀ ɔ̀aa do, à nɛ́ pãleɔ ì lɔ gɔ̃ɛɔ ń nɔɛɔ.
Nakɔɔ wɛ̃̀ baakwi dosaide guu ɔ̃ à Tela ì.
A gbɛa à kɛ̀ wɛ̃̀ basoolo mɛ̀ndosai, à nɛ́ pãleɔ ì lɔ gɔ̃ɛɔ ń nɔɛɔ.
Tela wɛ̃̀ bàaɔ̃kwide guu ɔ̃ à Ablaũ ń Nakɔɔo ń Halanao ì.
Tela buiɔ yã́n kɛ: Tela Ablaũ ń Nakɔɔo ń Halanao ì, ɔ̃ Halana Lɔtu ì.
Halana gà a mae Tela wáa Uluɛ, Babiloni bùsuu, gu pɔ́ wà aà ìu.
Ablaũ ń Nakɔɔo nɔsɛ̀. Ablaũ na tɔ́n Salai, Nakɔɔ na sɔ̃ ɔ̃n Halana nɛ́ Milika ũ. Halanapi mɛ́ Isika ì lɔ.
Salaiá fĩiɛ, i nɛ'io.
Ɔ̃ Tela a nɛ́ Ablaũ ń a tɔũna Lɔtuo ń Ablaũ na Salaio sɛ̀ bɔ̀lɛńnɔ Ulu, Babiloni bùsuu, aalɛ gɛ́ Kanaa bùsuu. Kɛ́ aa kà Halana, aa zɔ̃̀lɛ we.
Tela wɛ̃̀ ɔ̀aa do ń sɔoode guu ɔ̃ à gà Halana.
Dii ò Ablaũɛ: Bɔ n bùsuu n buiɔ guu n mae bɛ, ní gɛ́ bùsu pɔ́ má ɔlɔnɛu.
Má tó n bui dasikũ. Má báaadangu, mí n tɔbɔ, n kĩ́i ɔ̃ wàli ɛ̀fãai eu.
Má báaada gbɛ̃́ pɔ́ aa samaa'onɛɔgu, mí gbɛ̃́ pɔ́ aa savãi'onɛɔ ká. Dṹnia bui píi a ɛ̀fãai e n sabai.
Ɔ̃ Ablaũ dàzɛu lá Dii òɛwa. Lɔtu gɛ̀aànɔ. Aà wɛ̃̀ basiiɔ̃ sɔosaideu ɔ̃ à bɔ̀ Halana
ń a na Salaio ń a vĩ̀i nɛ́ Lɔtuo ń ń àizɛɛ pɔ́ aa vĩɔ ń gbɛ̃́ pɔ́ aa è Halanaɔ. Màa aa bɔ̀ Halana aa dà Kanaa zɛ́u. Kɛ́ aa kà we,
aa pã̀ bùsupia e aa kà Mɔle gbɛ̃́nɛli kĩ́i Sikɛũ. Kanaaɔ ku bùsupiu gɔɔ bee.
Ɔ̃ Dii bɔ̀ mɔ̀ Ablaũwa à mɛ̀: Má bùsuɛ bee kpa n buiɔwaɛ. Ɔ̃ à Diipi gbagbakĩi kɛ̀ we.
Kɛ́ à fɛ̀lɛ we, à mipɛ̀ gbɛ̀sĩsĩ pɔ́ kú Bɛtɛli gukpɛɔwa, ɔ̃ à bòokpà we, Bɛtɛli ku bɛ'aɛ oi, Ai ku gukpɛ oi. À Dii gbagbakĩi bò we lɔ, ɔ̃ à aà sìsi.
Ɔ̃ à dàzɛu lɔ, à mipɛ̀ Nɛgɛvɛwa.
Kɛ́ imina kà bùsupiu, ɔ̃ Ablaũ gɛ̀ gɔɔplakɛi Egipi, asa iminapi kɛ̀ zàiɛ.
Kɛ́ à kà kãi ń Egipio, a ò a naɛ: Má dɔ̃ nɔanan n ũ.
Tó Egipiɔ n e, aa mɛ ma nan n ũ, aa ma dɛɛ, aai n tó.
Onɛ́ ma dãen n ũ, kɛ́ wà e ma kũ ɔplapla n yã́i. Lá ńyɔ̃ ma misin we.
Kɛ́ aa kà Egipi, Egipiɔ è nɔɛpi maa kɛ̀ zài.
Kɛ́ Egipiɔ kí Falaɔ̃ɔ ìwaɔ aà è, aa aà maabòɛ̀, ɔ̃ wà aà sɛ̀ gɛ̃̀ò Falaɔ̃ɔɛ a bɛ.
Ɔ̃ à Ablaũ yàaekɛ̀ maamaa aà yã́i, à sãɔ kpàwà ń zuɔ ń zàa'ĩnaɔ ń zɔgɔ̃ɛɔ ń zɔnɔɛɔ ń yiongoɔ.
Ɔ̃ Dii gyã pãsĩɔ kà Falaɔ̃ɔgu ń a bɛdeɔ Ablaũ napi yã́i.
Ɔ̃ Falaɔ̃ɔ Ablaũ sìsi a òɛ̀: Bɔ́ yã́ ń kɛ̀mɛɛ màai? Bɔ́yãi ni oimɛɛ n naɛo ni?
Àkɛa n mɛ̀ n dãeɛ, ɔ̃ ma aà sɛ̀ nɔ ũi? N nɔ kɛ! Ǹ n pɔ́ sɛ taò.
Falaɔ̃ɔ yã'ò a gbɛ̃́ɔnɛ Ablaũ yã́ musu, ɔ̃ aa gɛ̀ zɛ̀ɛ̀ ń a nao ń a àizɛɛɔ píi.
Ɔ̃ Ablaũ bɔ̀ Egipi à sù Nɛgɛvɛ ń a nao ń a àizɛɛɔ píi ń Lɔtuo.
Ablaũá ɔdeɛ, a pɔtuoɔ vĩ dasi ń ã́nusuo ń vuao.
Bɔa Nɛgɛvɛ à sɔ̃kĩikpàkpa e à gɛ̀ kàò Bɛtɛli, gu pɔ́ à bòokpàu káau Bɛtɛli zãnguo ń Aio,
gu pɔ́ à sa'okĩi bòu yãa. Ɔ̃ à Dii sìsi we.
Lɔtu ìɔ bɛ ń Ablaũo sãnu. A sãɔ ń zuɔ ń zwã̀akpɛɔ vĩ sɔ̃.
An pɔtuoɔ dasi, gupi sɛ̃ i mɔ́má ḿpiio. A yã́i aa fɔ̃ wàɔ ku sãnu lɔo.
Ɔ̃ lɛkpaa gɛ̃̀ Ablaũ pɔdãnaɔ ń Lɔtu pɔdãnaɔ guu. Zĩbeezĩ sɔ̃ Kanaaɔ ń Pɛliziɔ ku bùsupiu.
Ɔ̃ Ablaũ ò Lɔtuɛ: A maa lɛkpaa àɔ kú wá zãnguoo, ge ma pɔdãnaɔ ń n pɔdãnaɔ zãnguoo, asa wá daɛ doũɛ.
Bùsu gwa da n aɛ píi. Wà kɛ̃aa. Tó n gɛ ɔzɛɛi, mí gɛ́ ɔplaai. Tó n gɛ ɔplaaiɛ sɔ̃, mí gɛ́ ɔzɛɛi.
Kɛ́ Lɔtu gugwà, a è Yuudɛ̃ guzulɛ píi mɔ̀sɛ vĩ maamaaɛ. E Dii àɔ gɛ́ Sɔdɔũ ń Gɔmɔɔo kaalɛi, guzulɛpi dɛ lán Dii luwa, lán Egipi bùsuwa, e à gɛ̀ pɛ̀ Zoaawa.
Ɔ̃ Lɔtu Yuudɛ̃ guzulɛ sɛ̀ píi. Aa kɛ̃̀kɔ̃wa, ɔ̃ Lɔtu dàzɛu gukpɛ oi.
Ablaũ gɔ̃̀ Kanaa bùsuu, mɛ́ Lɔtu ku Yuudɛ̃ guzulɛ wɛ̃́lɛɔ zãnguo. À bòokpà Sɔdɔũ saɛ.
Sɔdɔũdeɔ sɔ̃ aa vãiɛ, duunkɛn saɔn ń ũ Diiɛ.
Lɔtu taa gbɛa Dii ò Ablaũɛ: Gu pɔ́ ń zɛu, wɛsɛ ǹ gugbãntoo ń gɛɔmidɔkĩio ń gukpɛo ń bɛ'aɛo gwa.
Tɔɔlɛ pɔ́ ń èɛ píi, má n gbaɛ, iɔ dɛ mpi ń n buiɔ pɔ́ ũ e gɔɔpii.
Má tó n buiɔ dasikũ lán bùsu'ũfãawa. Tó gbɛ̃e a fɔ̃ bùsu'ũfãa nao, a fɔ̃ n buiɔ nao sɔ̃ɛ.
Fɛlɛ bɛbɛbɛbɛ bùsupi guu, ní a gbã̀a ń a yàasao gwa, asa má n gbaɛ.
Ablaũ fɛ̀lɛ gɛ̀ bòokpà Mamale gbɛ̃́nɛli pɔ́ kú Hɛblɔ̃ɔ kĩ́i, ɔ̃ à Dii gbagbakĩi bò we.
Zĩewa Babiloni bùsu kí Amafɛli ń Ɛlasaa bùsu kí Aliokio ń Elaũ bùsu kí Kɛdɔlaomɛɛo ń Goiũ bùsu kí Tidalio
aalɛ zĩka ń Sɔdɔũ kí Belao ń Gɔmɔɔ kí Biisao ń Adema kí Sinabio ń Zeboiũ kí Semɛbɛɛo ń Bela pɔ́ wì mɛ tia Zoaa kíao.
Kía gbɛ̃ɔn sɔopiɔ kɔ̃ kã̀aa píi Sidiũ guzulɛu. Ɔ̃mɛ Ísida Wiside ũ tia.
Aaìɔ falubɔ Kɛdɔlaomɛɛɛ à kà wɛ̃̀ kuɛpla. A wɛ̃̀ kuɛ'aaɔ̃de ɔ̃ aa gì bɔiɛ̀.
A wɛ̃̀ gɛ̃o mɛ̀ndosaide ɔ̃ Kɛdɔlaomɛɛ ń kía pɔ́ kuaànɔɔ mɔ̀. Ɔ̃ aa zĩblè Lefaiɔwa Asalo Kaanaiũ. Aa zĩblè Zuziɔwa Haũ. Aa zĩblè Ɛmiɔwa Save Kiliataiũ.
Aa zĩblè Oliɔwa an gbɛ̀sĩsĩ pɔ́ wì mɛ Seiwa e à gɛ̀ pɛ̀ Ɛlipalana guwaiwaiwa.
Ɔ̃ aa ɛ̀a sù Misipa nibɔnai, ɔ̃ wì mɛ tia Kadɛsi. Aa zĩblè Amalɛki bùsuwa píi ń Amɔle bui pɔ́ kú Asasɔ̃ Tamaaɔwa lɔ.
Ɔ̃ Sɔdɔũ kía ń Gɔmɔɔ kíao ń Adema kíao ń Zeboiũ kíao ń Bela pɔ́ wì mɛ tia Zoaa kíao fɛ̀lɛ gɛ̀ zĩkaińnɔ Sidiũ guzulɛu.
Aalɛ zĩka ń Elaũ bùsu kíao ń Goiũ bùsu kíao ń Babiloni bùsu kíao ń Ɛlasaa bùsu kíao. Kía gbɛ̃ɔn síiɔ̃piɔ lɛ́ zĩka ń kía gbɛ̃ɔn sɔoɔ.
Sidiũ guzulɛ kɔtaa ɛ vĩ dasi. Kɛ́ Sɔdɔũ kía ń Gɔmɔɔ kíao lɛ́ bàalɛ, ɔ̃ aa kwɛ̀ a guu, ɔ̃ an gbɛ̃́ kĩniɔ bàalɛ̀ gɛ̀ gusĩsĩdeu.
Zĩ̀blenaɔ Sɔdɔũ ń Gɔmɔɔo àizɛɛɔ ń ń pɔbleaɔ sɛ̀lɛ píi aa tàò.
À mɔ lè Ablaũ vĩ̀i nɛ́ Lɔtu ku Sɔdɔũ, ɔ̃ aa aà kũ̀ wà tàò ń aà àizɛɛɔ lɔ.
Ɔ̃ gbɛ̃́ pɔ́ pìlimá gɛ ò Ɛbɛlu bui Ablaũɛ Mamale gbɛ̃́nɛliɔ kĩ́i. Mamale ń a dãunaɔ Ɛsikɔli ń Anɛɛoá Amɔle buiɔnɛ, an lɛ́ doũ ń Ablaũo.
Kɛ́ Ablaũ mà wà a daɛ kũ̀ wà tàò, ɔ̃ à a bɛ zĩgɔ̃ɔ sɛ̀lɛ gbɛ̃ɔn ɔ̀aa do ń basoolo plasaio (318), à pɛ̀lɛ kíapiɔzi, ɔ̃ à ń lé Dã.
Ɔ̃ à a gbɛ̃́ɔ kpaalɛ̀, ɔ̃ aa sìńgu gwãasĩna. Aa zĩblèmá aa pɛ̀má e Hoba, Damasi gugbãntoo oi.
À ɛ̀a sù ń àizɛɛpiɔ píi ń a vĩ̀i nɛ́ Lɔtuo ń aà àizɛɛɔ. À sù ń nɔɛɔ ń gbɛ̃pãleɔ lɔ.
Kɛ́ Ablaũ zĩblè Kɛdɔlaomɛɛwa ń kía pɔ́ kuaànɔɔ, àlɛ su, ɔ̃ Sɔdɔũ kí bɔ̀ dàaàlɛ Save guzulɛ pɔ́ wì mɛ tia Kía Guzulɛu.
Ɔ̃ Salɛma kí Mɛkizɛdɛ mɔ̀ ń pɛ̃ɛo ń vɛ̃ɛo. Aàpiá Lua Musude gbàgbanaɛ.
Ɔ̃ à samaa'ò Ablaũɛ à mɛ̀: Lua Musude musu ń zĩ́lɛo Kɛna báaada Ablaũgu.
Wà Lua Musude sáaukpa! À n ibɛɛɔ nànɛ n ɔzĩ. Ɔ̃ Ablaũ pɔ́ pɔ́ a èɔ kwide kpàwà píi.
Sɔdɔũ kía ò Ablaũɛ: Ma gbɛ̃́ɔ kpaa, níɔ àizɛɛ kũa n pɔ́ ũ.
Ɔ̃ Ablaũ òɛ̀: Má sì ń Dii Lua Musude musu ń zĩ́lɛo Kɛnao,
má n pɔe sɛo, baa kyale niba, kɛ́ ńsu o ḿmɛ ń tò ma kɛ ɔde ũo yã́i.
Má pɔe sɛo, sema pɔ́ pɔ́ ma gbɛ̃́ɔ blè bàasio. Ãma Anɛɛ ń Ɛsikɔlio ń Mamale pɔ́ aa gɛ̀manɔɔ, to aa ń baa sɛ́.
Bee gbɛa Dii yã'ò Ablaũɛ wɛ́pungu'ea guu à mɛ̀: Ablaũ! Ńsu to vĩa n kũo. Mámɛ má n sɛ̀ngbao ũ, n asea aɔ zɔ̃ɔ maamaaɛ.
Ɔ̃ Ablaũ mɛ̀: Dii Lua, bɔ́ ńyɔ̃ ma gbai? Má nɛ́ vĩo. Damasi gbɛ̃́ Ɛliɛzɛɛ mɛ́ aɔ dɛ ma bɛ túbiblena ũ.
Lá ni ma gba nɛ́o, ma bɛ zĩkɛnapi mɛ́ aɔ dɛ ma túbiblena ũ.
Ɔ̃ Dii òɛ̀: Aàpi mɛ́ aɔ dɛ n túbiblena ũo. Nɛ́ pɔ́ a bɔ n plɛu mɛ́ aɔ dɛ n túbiblena ũ.
Ɔ̃ à bɔ̀aànɔ bàasi à mɛ̀: Musu gwa ǹ saanaɔ nao, tó ńyɔ̃ fɔ̃́. Beewa ɔ̃ n buiɔ aaɔ dasi.
À Dii náaikɛ̀, ɔ̃ Dii tò yã́ bɔ̀aànɔ na a náai pɔ́ a kɛ̀ yã́i.
A òɛ̀ lɔ: Mámɛmaa Dii, mámɛ ma n bɔ Ulu, Babiloni bùsuu, kɛ́ mà bùsuɛ bee kpama yã́i.
Ɔ̃ Ablaũ mɛ̀: Dii Lua, kpelewa máɔ dɔ̃ kɛ́ aɔ dɛ ma pɔ́ ũi?
A wèwà à mɛ̀: Zununu wɛ̃̀ àaɔ̃ sɛ́ ń bleda wɛ̃̀ àaɔ̃o ń sãsa wɛ̃̀ àaɔ̃o ń felentɛ̃nao ń felenguuluo.
Ɔ̃ à pɔ́piɔ sɛ̀ píi à ń paapaa à ń goaa, ɔ̃ à ń kálɛ à ń aɛdɔ̀dɔkɔ̃wa, ãma i bãɔ paapaao.
Kɛ́ yãamusuɔ mɔ̀ pɛ̀pɛ nɔ̀ɔpiɔwa, ɔ̃ Ablaũ ń yá.
Kɛ́ ĩatɛ̃ lɛ́ gɛ̃ kpɛ́u, izɔ̃ɔ dà Ablaũla, ɔ̃ gusia zɔ̃ɔ pɔ́ tò vĩa aà kũ̀ kùaàla.
Ɔ̃ Dii òɛ̀: Ǹyɔ̃ dɔ̃ kɛ́ n buiɔ aaɔ dɛ nibɔɔ ũ bùsu pɔ́ dɛ ń pɔ́ ũo guu, aaiɔ zɔble we, wiɔ ĩadamá e wɛ̃̀ ɔ̀aa pla.
Ãma má yã́kpalɛkɛ ń bui pɔ́ aalɛ zɔblenɛ́ɔ, n buiɔ aai bɔlɛ ń àizɛɛ zɔ̃ɔo.
Mpi sɔ̃ ńyɔ̃ɔ aafiaɛ e ǹ gɛ ǹ zikũò, ní gbasa ta n deziɔ kĩ́i, wi n vĩ.
N sɔ̃kpaɛɔ mɛ́ aa ɛa su la, asa Amɔleɔ duuna i pa yãao.
Kɛ́ ĩatɛ̃ gɛ̃̀ kpɛ́u, gu sì, ɔ̃ Ablaũ è kĩna pɔ́ lɛ́ súɛlɛbɔ ń tɛ́vuao lɛ́ gɛ̃ nɔ̀ɔ pɔ́ á pàapaapiɔ zãnguo.
Zĩbeezĩ Dii mɛ̀ a bàa aɔ kú ń Ablaũo à mɛ̀: Má bùsuɛ bee kpa n buiɔwaɛ za Egipi zɛ́ swai e swa zɔ̃ɔ pɔ́ wì mɛ Uflatai,
bùsu pɔ́ Keniɔ kuu ń Kenaziɔ ń Kamɔniɔ
ń Itiɔ ń Pɛliziɔ ń Lefaiɔ
ń Amɔleɔ ń Kanaaɔ ń Giigasiɔ ń Yebusiɔ.
Ablaũ na Salai i nɛ'io. A zɔnɔɛ vĩ Egipi gbɛ̃́ ũ, wì mɛ Hagaa.
Ɔ̃ Salai ò Ablaũɛ: Lá Dii ma kɛ fĩi ũɛ, wúlɛ ń ma zɔnɔɛo. Má gí nɛ́ɔ ei aà sabaia? Ɔ̃ Ablaũ Salai yãmà.
Ablaũ wɛ̃̀ kwi kɛa Kanaa bùsuu gbɛa ɔ̃ Salai a zɔ Hagaa kpàwà nɔ ũ.
Ablaũ wùlɛaànɔ, ɔ̃ à nɔsì. Kɛ́ a è á nɔsia, à dɔ̀ɛ a diiwa.
Ɔ̃ Salai ò Ablaũɛ: Tàae pɔ́ wa kɛ̀mɛɛ gɔ̃̀ n yã́ ũɛ. Ma a zɔ kpàma. Kɛ́ a è á nɔsia, ɔ̃ ìɔ dɔ́ɛa. Mpi ń mapio, Dii mɛ́ a yã́gɔ̃gɔ̃wɛ̃ɛ.
Ɔ̃ Ablaũ wèwà à mɛ̀: N zɔ ku n pɔ́ ũɛ. Kɛɛ̀ lá ń yeiwa. Kɛ́ Salai ĩadàwà, ɔ̃ à bàalɛ̀ɛ̀.
Dii Malaika aà è nibɔna kĩ́i gbáau, nibɔnapi ku Sulu zɛ́ saɛɛ.
Ɔ̃ à aà là à mɛ̀: Salai zɔnɔɛ Hagaa, n bɔ má ni? Ńlɛ gɛ́ má ni? Ɔ̃ a wèwà à mɛ̀: Málɛ bàalɛ ma dii Salaiɛɛ.
Ɔ̃ Dii Malaika òɛ̀: Ɛa ta n diipiwa, níɔ misiilɛɛ̀.
Má n bui kã́fĩ aaɔ dasi, wa fɔ̃ ń lɛ́ dɔ̃o.
Ń nɔsia, ńyɔ̃ nɛ'i gɔ̃ɛ ũ, ní tɔ́kpaɛ̀ Isimaɛla, asa Dii n yãmà n taasikɛa guu.
Aɔ dɛ lán sɛ̃̀a zàa'ĩnawa, a íbɛlɛsɛ ń gbɛ̃́piio, gbɛ̃́pii i íbɛlɛsɛaànɔ sɔ̃. Aɔ ku kɔ̃ yã́i ń a gbɛ̃́piɔ gbɛ̃eoo.
Ɔ̃ Hagaa mɛ̀: Lakĩi ma wɛsì Lua pɔ́ ì ma elɛ. Ɔ̃ à tɔkpà Dii pɔ́ yã'òɛɛ Luapɔima'e.
Ayãmɛto wà tɔkpà lɔ̀ɔpiɛ Luabɛ̃ɛpɔima'elɔɔ. A ku Kadɛsi ń Bɛlɛdio zãnguoɛ.
Hagaa nɛgɔ̃ɛ ì ń Ablaũo, ɔ̃ Ablaũ tɔkpàɛ̀ Isimaɛla.
Gɔɔ pɔ́ Hagaa Isimaɛla ì, Ablaũ wɛ̃̀ basiiɔ̃sɔo ń mɛ̀ndooɛ.
Kɛ́ Ablaũ kà wɛ̃̀ basɔo mɛ̀ndosai, Dii bɔ̀ mɔ̀wà à mɛ̀: Mámɛmaa Lua Gbãapiide. Tɛmazi, níɔ ku tàaesai.
Ma bàakuannɔ aɔ gɛɛ, mí n bui kã́fĩnɛ maamaa.
Ablaũ wùlɛ a gbɛɛu Lua aɛ, ɔ̃ Lua òɛ̀:
Lá ma bàa kunnɔ, ńyɔ̃ gɔ̃ bui dasiɔ dezi ũ.
Wàli onɛ Ablaũ lɔo, sema Ablahaũ, asa má n kɛ buiɔ dezi ũɛ.
Má tó n bui dasikũ, buiɔ ń kíaɔ bɔ n kĩ́iɛ.
Ma bàa aɔ kunnɔ ń n buiɔ e gɔɔpiiɛ. Máɔ dɛ n Lua ũ ń n buiɔ n kpɛ.
Má Kanaa bùsu pɔ́ ń kú a guu nibɔ ũ kpama píi ń n buiɔ n kpɛ, kɛ́ aaɔ vĩ gɔɔpii, míɔ dɛ ń Lua ũ.
Lua ɛ̀a ò Ablahaũɛ: Mpi ń n buiɔ, àɔ ma bàakuaánɔ yã́ kũa e á buiwa.
Mpi ń n buiɔ, yã́ pɔ́ málɛ dilɛɛ́ àɔ kũan kɛ: Sema á gɔ̃ɛ píi lí tɔ̃zɔ̃.
À tɔ̃zɔ̃ ma bàakuaánɔ seela ũ.
Sema n bui nɛgɔ̃ɛɔ lí tɔ̃zɔ̃ an gɔɔ swaaɔ̃de zĩ́ e an buiwa, nɛ́ pɔ́ wà ń í n bɛɔ ń zɔ pɔ́ wa lù buipãleɔwaɔ píi.
Wà aà ì n bɛn nò, wa lù zɔ ũn nò, sema aà tɔ̃zɔ̃. Bee iɔ dɛ ma bàakuaánɔ gɔɔpii seela ũ á mɛwa.
Sema àli gyafɔɔde bɔ á guu, asa gbɛ̃́ pɔ́ i tɔ̃zɔ̃o i ma bàakuaánɔ yãdaoɛ.
Ɔ̃ Lua ɛ̀a ò Ablahaũɛ: Ńsuli o n naɛ Salai lɔo, nìli oɛ̀ sa Sala.
Má báaadaaàgu, mí tó aà nɛ'i gɔ̃ɛ ũ, i gɔ̃ buiɔ dazi ũ. Bùsu kíaɔ bɔ aà kĩ́iɛ.
Ɔ̃ Ablahaũ wùlɛ a gbɛɛu Lua aɛ, à yáalɔ̀ a ò a nɔ̀sɛ guu: Gbɛ̃́ pɔ́ kà wɛ̃̀ basɔo a nɛ'ie? Lá Sala kà wɛ̃̀ basiiɔ̃kwi, a nɛ'ie?
Ɔ̃ à ɛ̀a ò Luaɛ: Suɛ! Ǹyɔ̃ Isimaɛla gwa.
Lua mɛ̀: Sĩana guu n na Sala a nɛ'i gɔ̃ɛ ũ, ní tɔ́kpaɛ̀ Izaaki. Ma bàa aɔ kuaànɔ ń aà buiɔ e gɔɔpiiɛ.
Isimaɛla yã́ musu, ma n yãmà. Má báaadaaàgu, a nɛ'i, i kã́fĩ maamaa. A nɛgɔ̃ɛɔ i gbɛ̃ɔn kuɛpla, mɛ́ aa gɔ̃ kíaɔ ũ, aà bui i dasikũ.
Ń beeo ma bàakuannɔ a gɔ̃ Izaakiɛɛ. Zii maa'i ɔ̃ Sala a aà i.
Kɛ́ Lua yã'ò Ablahaũɛ a làa, ɔ̃ à gòaàla à tà musu.
Ɔ̃ Ablahaũ a nɛ́ Isimaɛla sɛ̀ ń a bɛ gɔ̃ɛ pɔ́ wà ń í a bɛɔ ń zɔ pɔ́ wà ń lúɔ píi, ɔ̃ à tɔ̃zɔ̃̀nɛ́ zĩbeezĩ gɔ̃̀ɔ lá Lua òɛwa.
Ablahaũ kà wɛ̃̀ basɔo mɛ̀ndosai, ɔ̃ à gbàsa tɔ̃zɔ̃̀,
aà nɛ́ Isimaɛla sɔ̃ wɛ̃̀ kuɛ'aaɔ̃.
Zĩ́ doũ zĩ ɔ̃ Ablahaũ tɔ̃zɔ̃̀ ń a nɛ́ Isimaɛlao
ń a bɛ gɔ̃ɛ pɔ́ wà ń í aà bɛɔ ń zɔ pɔ́ wà ń lú buipãleɔwaɔ píi. Aa tɔ̃zɔ̃̀ gɔɔ doũ zĩ́ɛ.
Dii bɔ̀ mɔ̀ Ablahaũwa Mamale gbɛ̃́nɛliɔ kĩ́i. Ablahaũ zɔ̃lɛa a zwã̀akpɛ kpɛɛlɛ fãanɛ.
Kɛ́ à wɛzù, à gbɛ̃ɔn àaɔ̃ɔ è zɛa. Kɛ́ à ń é màa, ɔ̃ à fɛ̀lɛ a kpɛɛlɛ ń bao, à gɛ̀ dàńlɛ à wùlɛ a gbɛɛu
à mɛ̀: Dii, ma wɛgwa, ńsu gɛ̃ mapi n zɔ̀blenaao.
Má mɔ́ɛ́ ń ío à gbá pípi, í kã́mabo lí gbáu la.
Lá a bɔlɛ ń ma bɛo, má gɛ mɔ́ɛ́ ń blɛo yɔɔ à gbãa e, í gbasa dazɛu. Ɔ̃ aa mɛ̀: Too, kɛ lá ń òwa.
Ɔ̃ à gɛ̀ Sala kĩ́i kpɛ́u à mɛ̀: Pɛ̃ɛti dã zaa lɛ àaɔ̃, pɛ̃ɛkɛ kpakpa.
Ɔ̃ à bàalɛ̀ gɛ̀ a zuɔ guu, à zunɛbɔlɔ maa kũ̀ a kpà a zĩkɛnawa, ɔ̃ zĩkɛnapi gɛ kɛ̀kɛ kpakpa.
Ɔ̃ Ablahaũ vĩfãai ń vĩ'ipuo ń zu pɔ́ wa kɛ̀kɛpio sɛ̀ gɛ̀ò, a dìlɛnɛ́. Gɔɔ pɔ́ aalɛ pɔble, a kú ń saɛ azĩa lí gbáu we.
Ɔ̃ aa aà là aa mɛ̀: N na Sala kú má ni? À mɛ̀: A ku kpɛ́u we.
Ɔ̃ Dii mɛ̀: Má ɛa mɔ n kĩ́i zii maa'i, n na Sala i nɛ'i gɔ̃ɛ ũ. Sala kú kpɛɛlɛ aà kpɛ, àlɛ ma.
Ablahaũ ń Salao aa zikũ̀, Sala lɛ́ nɔɛɔ pɔ́ kɛ lɔo. Ɔ̃ Sala yáalɔ̀ a ò a sɔ̃ guu:
Ma zikũ̀, mɛ́ Baa zikũ̀ lɔ. Má pɔna yã́pi dɔ̃ lɔe?
Ɔ̃ Dii Ablahaũ là à mɛ̀: Àkɛa Sala yáalɔ̀i? À mɛ̀ a gbɛ̃́ pɔ́ a zikũ̀ á fɔ̃ nɛ'i lɔe?
Yãe líɔ zĩ'ũmɛɛo. Zii maa'i tó a gɔɔ kà, má mɔ́ n kĩ́i, Sala i gbasa nɛ'i gɔ̃ɛ ũ.
Ɔ̃ Sala lelekpà à mɛ̀ i yáalɔo, asa vĩa aà kũ̀ɛ. Ɔ̃ Dii mɛ̀: É'e, n yáalɔ̀ se.
Kɛ́ gbɛ̃́piɔ fɛ̀lɛ, Ablahaũ gɛ̀ zɛinɛ́, ɔ̃ aa Sɔdɔũ kĩ́i oi gwà.
Ɔ̃ Dii mɛ̀: Má yã́ pɔ́ má ye kɛ ulɛ Ablahaũɛo.
Aà buiɔ aaɔ zɔ̃ɔ mɛ́ aaɔ gbãa vĩ. Bui pɔ́ kú tɔɔlɛɔ píi aa ɛ̀fãai e aà sabaiɛ.
Asa ma aà sɛ̀, kɛ́ aà o a nɛ́ɔnɛ ń a buiɔ a kpɛ aaɔ ma yã́ kũa, aai yãmaa zɛde kɛ, mí yã́ pɔ́ ma a lɛgbɛ̃̀ɛ̀ kɛɛ̀.
Ɔ̃ Dii ɛ̀a mɛ̀: Yã́ pɔ́ wàlɛ o Sɔdɔũ ń Gɔmɔɔo musu dasikũ̀, an duuna zɔ̃ɔkũ̀ maamaaɛ.
Má gɛ́ we sa mà gwa, tó yã́ pɔ́ aalɛ kɛ vãi kà lá málɛ mawa. Tó aa dɛ màa sɔ̃o, míɔ dɔ̃.
Kɛ́ an gbɛ̃ɔn plaɔ dàzɛu, aalɛ gɛ́ Sɔdɔũpi, ɔ̃ Dii gɔ̃̀ ń Ablahaũo we.
Ɔ̃ Ablahaũ sɔ̃̀aàzi à mɛ̀: Ńyɔ̃ gbɛ̃maaɔ waa sãnu ń gbɛ̃vãiɔ yã̀?
Tó gbɛ̃maaɔ ku wɛ̃́lɛpi guu gbɛ̃ɔn blakwi, ńyɔ̃ ń waa yã̀? Ńyɔ̃ sùuukɛ ń wɛ̃́lɛpio gbɛ̃maa gbɛ̃ɔn blakwipiɔ yã́io lé?
Sùuukɛ! Ńsu kɛ màao, ńsu gbɛ̃maaɔ dɛdɛ sãnu ń gbɛ̃vãiɔ lá aa doũwaɛo. Sùuukɛ! Ńsu kɛ màao. N gbɛ̃́ pɔ́ ń dɛ dṹnia bṹu yã́kpalɛkɛna ũ, ńyɔ̃ yãkɛ a zɛ́wao lé?
Ɔ̃ Dii mɛ̀: Tó ma gbɛ̃maaɔ è Sɔdɔũ gbɛ̃ɔn blakwi, má sùuukɛ ń wɛ̃́lɛpio an yã́i.
Ɔ̃ Ablahaũ ɛ̀a ò lɔ: Ma gbɛ̃́ pɔ́ má dɛ bùsuti ń túfuo ũ, gáafaakɛmɛɛ mà ɛa yã'onɛ, Dii.
Tó gbɛ̃ɔn sɔo kɛ̃̀sã gbɛ̃ɔn blakwipi guu, gbɛ̃ɔn sɔopiɔ yã́i ɔ̃ ńyɔ̃ wɛ̃́lɛpi kaalɛia? Ɔ̃ Dii mɛ̀: Tó ma gbɛ̃maaɔ è gbɛ̃ɔn blasɔo, má wɛ̃́lɛpi kaalɛo.
Ɔ̃ Ablahaũ gì lɛ́ yã'oɛ̀ à mɛ̀: Tó gbɛ̃maaɔ kà bla sɔ̃ bɛ? Ɔ̃ Dii mɛ̀: Má yãe kɛo gbɛ̃ɔn blapiɔ yã́i.
Ɔ̃ à mɛ̀: Dii, n yã́ na! Ńsu to n pɔ pao, má ye yã'o lɔ. Tó gbɛ̃maaɔ kà baakwi sɔ̃ bɛ? A wèwà à mɛ̀: Tó ma gbɛ̃maaɔ è gbɛ̃ɔn baakwi, má yãe kɛo.
Ɔ̃ à mɛ̀: Gáafaakɛmɛɛ lɔ Dii, mà yã'onɛ. Tó gbɛ̃maaɔ kà gbɛ̃ɔn bao sɔ̃ bɛ? A wèwà à mɛ̀: Má wɛ̃́lɛpi kaalɛo gbɛ̃ɔn baopiɔ yã́i.
Ɔ̃ à mɛ̀: Dii, ńsu to n pɔ pao, yã́ɛ bee bàasio má yã'o lɔo. Tó gbɛ̃maaɔ kà kwi sɔ̃ bɛ? A wèwà à mɛ̀: Má wɛ̃́lɛpi kaalɛo gbɛ̃ɔn kwipiɔ yã́i.
Kɛ́ Dii yã'ò Ablahaũɛ a làa, à gɛ̃̀zɛa, ɔ̃ Ablahaũ ɛ̀a tà bɛ.
Kɛ́ malaika gbɛ̃ɔn plapiɔ kà Sɔdɔũ oosi, Lɔtu zɔ̃lɛa Sɔdɔũ bĩ́i bɔlɛu. Kɛ́ à ń é, à fɛ̀lɛ gɛ̀ dàńlɛ à kùlɛnɛ́, à wùlɛ a gbɛɛu
à mɛ̀: Ma diiɔ, á yã́ na! À mɔ gɛ pilai mapi á zɔ̀blena bɛ, í zu'o, í i la, zia kɔɔ káaukaau í dazɛu. Aa mɛ̀: Aawo, wá i gãaɛɛ.
Lɔtu nàɛmá maamaaɛ, ɔ̃ aa gbàsa gɛ̃̀ aà bɛ ua aa pìla. À ń yàaekɛ̀ maamaa, à kàa kɛ̀nɛ́, ɔ̃ aa sò.
E aaɔ wúlɛ, Sɔdɔũdeɔ lìa Lɔtu kpɛ́i. Wɛ̃́lɛpi gɔ̃ɛɔ kã̀aa we míɔmiɔɛ, ɛ̀waasoɔ ń gbɛ̃zɔ̃ɔɔ píi.
Aa lɛzù Lɔtuzi aa mɛ̀: Gbɛ̃́ pɔ́ pìla n bɛ oosiaɔ ku má ni? Bɔlɛwɛ̃ɛńnɔ wà ń dã̀akpa.
Lɔtu bɔ̀ ń kĩ́i kpɛɛlɛ, à gbatà ń kpɛo
à mɛ̀: Gbɛ̃́ɔ, ásu yãvãikɛo.
Má nɛnɔɛnaɔ vĩ gbɛ̃ɔn pla aa gɔ̃ɛ dɔ̃o, má bɔlɛɛ́ńnɔ. Lá á yei à kɛńnɔ, ãma ásu yãe kɛ gbɛ̃́ɛ beeɔnɛo, asa aa pìla ma bɛɛ.
Aa òɛ̀: Gowɛ̃ɛ we! Ɔ̃ aa mɛ̀ lɔ: Gbɛ̃́piá bɔ̀mɔɛ, ɔ̃ a ye kɛ wá yã́kpalɛkɛna ũa? Wá yãvãikɛnɛ dɛńla. Ɔ̃ aalɛ nɔnɔaaaàzi ń gbãao, aalɛ mɔ́ gba gbooi.
Ɔ̃ gbɛ̃ɔn plapiɔ ɔbɔ̀ Lɔtu kũ̀ aa gɛ̃̀ò kpɛ́u, ɔ̃ aa zɛtà.
Aa tò gbɛ̃́ pɔ́ kú kpɛɛlɛɔ vĩ̀akũ̀ nɛ́fɛ̃nɛn gbɛ̃zɔ̃ɔ píi, ɔ̃ aalɛ zɛwɛɛlɛ e aa kpàsa.
Gbɛ̃ɔn plapiɔ ò Lɔtuɛ: Dé ń ń vĩ la lɔi? Nɛgɔ̃ɛɔ, nɛnɔɛɔ, an gɔ̃kpamaɔ ń gbɛ̃́ pɔ́ dɛ n gbɛ̃́ ũ wɛ̃́lɛ guuɔ píi. Bɔlɛńnɔ,
asa wa mɔ guɛ bee kaalɛiɛ. Yã́ sa pɔ́ wàlɛ o wɛ̃́lɛpideɔ musu yã́ gɛ̃̀ Dii swã́u, ɔ̃ à wá zĩ́ wɛ̃́lɛpi kaalɛi.
Lɔtu bɔ̀ gɛ ò a nɛ́ɔ gɔ̃kpamaɔnɛ à mɛ̀: À fɛlɛ wà bɔlɛ, asa Dii a wɛ̃́lɛɛ beepi kaalɛ tiaɛ. Ɔ̃ aalɛ e àlɛ faaiboɛ.
Kɛ́ gu dɔ̀ malaikapiɔ nàɛ Lɔtuwa aa mɛ̀: Fɛlɛ ǹ n na ń n nɛnɔɛna gbɛ̃ɔn plaɛɔ sɛ́lɛ bɔlɛńnɔ la, kɛ́ ńsu ga wɛ̃́lɛpi kaalɛa guuo yã́i.
Kɛ́ Lɔtu lɛ́ bésebesenakɛ, Dii aà wɛ̃nagwà, ɔ̃ gbɛ̃ɔn plapiɔ aà kũ̀ a ɔwa ń aà nao ń aà nɛnɔɛ plaaɔ, aa bɔ̀lɛńnɔ wɛ̃́nkpɛ.
Kɛ́ aa bɔ̀lɛńnɔ màa, ɔ̃ malaikapiɔ do ò Lɔtuɛ: Bàalɛ ǹ nzĩa misi. Ńsu ǹ n kpɛ gwao, ńsu zɛ guzulɛpiuo. Bàalɛ mipɛ gbɛ̀sĩsĩɔwa, kɛ́ ńsu gao yã́i.
Ɔ̃ a ònɛ́: Aawo ma dii! N yã́ na!
N mapi n zɔ̀blena wɛgwà, n gbɛ̃kɛkɛ̀mɛɛ maamaa, n ma mìsi. Ãma má fɔ̃ bàalɛ mà gbɛ̀sĩsĩpiɔ kĩ́i leo. E màɔ gɛ́ kái we, kaalɛpi a ma le mà gaɛ.
Wɛ̃́lɛe gwa kee. Lá a kãi, má fɔ̃ bàalɛ mà le, mɛ́ wɛ̃́lɛ nɛ́naɛ. To mà bàasi mà ta we, míɔ aafia. A nɛ́naũ nolo?
Ɔ̃ a òɛ̀: Ma n gba zɛ́ lɔ, má wɛ̃́lɛ pɔ́ ńlɛ opi kaalɛo.
Bàalɛ ta we kpakpa, asa má yãe kɛ gĩao, e ǹ gɛ ǹ kaò we. Ayãmɛto wà tɔkpà wɛ̃́lɛpiɛ Zoaa.
Kɛ́ Lɔtu Zoaa lè, ĩatɛ̃ lɛ́ fɛlɛ,
ɔ̃ Dii tò tɛ́ ń ĩatɛ̃gbɔ̃o bɔ̀ musu à kà Sɔdɔũ ń Gɔmɔɔogu.
À wɛ̃́lɛpiɔ kàalɛ ń ń gbɛ̃́ɔ ń guzulɛpio ń líɔ ń sɛ̃ɔ píi.
Kɛ́ Lɔtu na a kpɛ gwà, ɔ̃ à gɔ̃̀ zɛa wisi gbɛ ũ.
Kɛ́ gu dɔ̀, Ablahaũ fɛ̀lɛ kɔɔkɔɔ, à gɛ̀ gu pɔ́ á kúu yãa ń Diiopiu.
Kɛ́ à Sɔdɔũ ń Gɔmɔɔo kĩ́i oi gwà ń guzulɛpio píi, a è tɛlu lɛ́ fɛlɛ tɔɔlɛ lán mua tɛluwa.
Beewa kɛ́ Lua guzulɛ pɔ́ Lɔtu kuu wɛ̃́lɛɔ kàalɛ, Ablahaũ yã́ dɔ̀aàgu, ɔ̃ à Lɔtu bɔ̀ wɛ̃́lɛ pɔ́ á kàalɛpiɔ guu.
Kɛ́ Lɔtu bɔ̀ Zoaa, à gɛ̀ zɔ̃̀lɛ gusĩsĩdeu ń a nɛnɔɛna plaaɔ, kɛ́ a kua Zoaa vĩa vĩ yã́i. Ɔ̃ à gɛ̀ ku gbɛ̀'ɛu ń a nɛnɔɛnapiɔ.
Ɔ̃ Yɔ̃ ò Bãaɛ: Wá mae zikũ̀, mɛ́ gɔ̃ɛe ku bùsuu la à wúlɛwanɔ lá wì kɛwao.
Mɔ wà vɛ̃ɛ kákaɛ̀, wí wúlɛaànɔ kɛ́ wà e wàɔ wá bui kũa aà sabai.
Gwãasĩna bee aa vɛ̃ɛ kàkaɛ̀, ɔ̃ Yɔ̃ gɛ̀ wùlɛaànɔ. Lɔtu i dɔ̃ gɔɔ pɔ́ à wùlɛanɔ ge gɔɔ pɔ́ à fɛ̀lɛo.
Kɛ́ gu dɔ̀ Yɔ̃ ò Bãaɛ: Ma wulɛ ń ma maeo gĩa. Wà vɛ̃ɛ kákaɛ̀ oosia lɔ, ní gɛ́ wúlɛiaànɔ sɔ̃, kɛ́ wà e wàɔ wá bui kũa aà sabai.
Gwãasĩna bee lɔ aa vɛ̃ɛ kàkaɛ̀, ɔ̃ Bãa gɛ̀ wùlɛaànɔ. Lɔtu i dɔ̃ gɔɔ pɔ́ à wùlɛanɔ ge gɔɔ pɔ́ à fɛ̀lɛo.
Màa Lɔtu nɛnɔɛ plaapiɔ kɛ̀ aa nɔsìaànɔ.
Yɔ̃ nɛ'ì gɔ̃ɛ ũ, ɔ̃ à tɔkpàɛ̀ Mɔabu. Aàpi mɛ́ Mɔabu bui pɔ́ kú e gbãɔ dezi sɛ̃́ia ũ.
Bãa nɛ'ì gɔ̃ɛ ũ sɔ̃, ɔ̃ à tɔkpàɛ̀ Bɛ̃nami. Aàpi mɛ́ Amɔni bui pɔ́ kú e gbãɔ dezi sɛ̃́ia ũ.
Ɔ̃ Ablahaũ fɛ̀lɛ we, à gɛ̀ Nɛgɛvɛ bùsuu Kadɛsi ń Suluo zãnguo. Kɛ́ à gɛ̀ zɔ̃̀lɛ Gelaa,
à mɛ̀ a na Salaá a dãeɛ, ɔ̃ Gelaa kí Abimɛlɛki gbɛ̃́ zĩ̀ à aà sɛ̀ sùò.
Ɔ̃ Lua bɔ̀ mɔ̀ Abimɛlɛkiwa nana guu gwãasĩna a òɛ̀: Ńyɔ̃ ga nɔ pɔ́ ń sɛ̀pi yã́i, asa nɔzãeɛ.
À mɔ lè Abimɛlɛki i wúlɛaànɔ yãao, ɔ̃ à mɛ̀: Dii, ńyɔ̃ bui pɔ́ aai yãe kɛoɔ dɛdɛ yã̀?
Aàpi mɛ́ òmɛɛ a dãeɛo lé? Nɔɛpi sɔ̃ à mɛ̀ a dãɔɛ. Ma yãkɛ̀ a zɛ́waɛ, má tàae vĩo.
Ɔ̃ Lua òɛ̀ nanapi guu: Ao, má dɔ̃ kɛ́ n yãkɛ̀ a zɛ́waɛ. Ayãmɛto ma kpanɛ ǹ duunakɛmɛɛ, mi we n ɔkã̀ nɔɛpiwao.
Tiasa, gɔ̃ɛpi dee nɔ kpawà, asa ãnabiɛ, i wabikɛnɛ, kɛ́ ǹ e ǹ gɔ̃ ń aafiao. Tó ni aà nɔpi kpawà sɔ̃o, ǹyɔ̃ dɔ̃ kɛ́ n gaɛ, mpi ń n gbɛ̃́ɔ ápii.
Ɔ̃ Abimɛlɛki fɛ̀lɛ kɔɔkɔɔ, à a gbɛ̃́ɔ sìsi à yã́pi dàu a sìunɛ́ píi, ɔ̃ vĩa ń kṹ maamaa.
Ɔ̃ Abimɛlɛki Ablahaũ sìsi a òɛ̀: Bɔ́ yã́ ń kɛ̀wɛ̃ɛ màai? Bɔ́ yã́ ma zãwànɛ, ɔ̃ n gbasa ń tò ma gɔ̃ duunde ũ ń ma bùsuoi? N yã́ pɔ́ dɛ wà kɛo kɛ̀mɛɛ.
Bɔ́ làasoo ń kɛ̀ n gbasa n yã́pi kɛ̀i?
Ablahaũ wèwà à mɛ̀: Málɛ e yãa gbɛ̃e Lua vĩa vĩ bùsuɛ bee guuo, mɛ́ wasu ma dɛ ma nɔ yã́i.
Bee gbɛa nɔɛpiá ma dãeɛ sĩana. Wá de doũɛ, baade ń a dao, ɔ̃ à gɔ̃̀ ma nɔ ũ.
Kɛ́ Lua ma bɔ ma mae bɛ yãa, málɛ bɛbɛbɛbɛ, ɔ̃ má ò ma nɔpiɛ gu pɔ́ wa su gɛu píi, aà gbɛ̃kɛkɛmɛɛ, aàli o a dãɔn ma ũ.
Ɔ̃ Abimɛlɛki mɔ̀ ń sãɔ ń zuɔ ń zɔgɔ̃ɛɔ ń zɔnɔɛɔ, a kpà Ablahaũwa, ɔ̃ à aà na sɔ̀aaɛ̀.
Ɔ̃ Abimɛlɛki mɛ̀: Ma bùsun kɛ, zɔ̃lɛ gu pɔ́ ń yei.
Ɔ̃ a ò Salaɛ: Ma ã́nusu ɔwatɛ̃ ɔ̀aa sɔo kpà n dãɔwa awakpabɔ ũ, kɛ́ gbɛ̃́ pɔ́ kunnɔɔ píi, aai dɔ̃ kɛ́ ni tàaekɛo.
Ɔ̃ Ablahaũ wabikɛ̀ Luawa, ɔ̃ Lua Abimɛlɛki gbã̀gbã ń aà nao ń aà nɔ pɔ́ i mɛ́sɛdilɛnɛ́oɔ, kɛ́ aa e nɛ'i,
asa Dii tò Abimɛlɛki bɛ nɔɛɔ fĩikũ̀ɛ Ablahaũ napi yã́ musu.
Dii ɛ̀fãaikɛ̀ Salaɛ lá a òwa, a kɛ̀ɛ̀ lá à a lɛgbɛ̃̀wa.
Ɔ̃ à nɔsì à nɛ'ì ń Ablahaũo gɔ̃ɛ ũ a zikũ guu gɔɔ pɔ́ Lua dìlɛɛwa.
Ablahaũ tɔkpà nɛ́piɛ Izaaki.
À tɔ̃zɔ̃̀ɛ̀ a gɔɔ swaaɔ̃de zĩ́ lá Lua dìlɛɛ̀wa.
À kà wɛ̃̀ basɔo a nɛ́pi igɔɔ.
Ɔ̃ Sala mɛ̀: Lua yaalɔyã kɛ̀mɛɛ, mɛ́ gbɛ̃́ pɔ́ mà píi a yáalɔmanɔ.
A ò lɔ: Wa we o Ablahaũɛ yãa má gɔ̃ nɛade ũe? Kási ma nɛgɔ̃ɛ ìaànɔ aà zikũ guu.
Nɛ́pi gbãakũ̀ à kɛ̃̀ yɔ̃́wa, ɔ̃ Ablahaũ aà kɛ̃a yɔ̃́wa dikpɛkɛ̀.
Sala è nɛ́ pɔ́ Egipi nɔɛ Hagaa ì ń Ablahaũo ìɔ Izaaki yáalɔɛ,
ɔ̃ a ò Ablahaũɛ: Zɔpi ya ń a nɛ́o, asa zɔ nɛ́ a e túbible ń ma nɛ́ Izaakioo.
Yã́pi Ablahaũ pɔ yà maamaa, asa aà nɛ́ɛ,
ɔ̃ Lua òɛ̀: Ńsu to n pɔ ya n nɛ́ ń n zɔnɔɛpio yã́ musuo. Yã́ pɔ́ Sala lɛ́ onɛ píi ma, asa Izaaki buiɔ ɔ̃ wali onɛ́ n buiɔ.
Má tó zɔ nɛ́pi buikɛ sɔ̃, asa n nɛ́ɛ.
Ɔ̃ Ablahaũ fɛ̀lɛ kɔɔkɔɔ, à blɛ sɛ̀ ń ituuo, a kpà Hagaawa. A dìɛ̀, ɔ̃ à aà nɛ́ kpàwà lɔ. À aà gbàɛ, ɔ̃ à gɛ̀ lɛ́ liaaliaa Bɛɛsɛba guwaiwaiu.
Kɛ́ í làamá, à ɛ̀waasonapi tò lí gbáu,
ɔ̃ à gɛ̀ zɔ̃̀lɛ aɛ kazu lɛ́lɛa zã lɛ́u, asa à mɛ̀ á ye à a nɛ́ gaa eo. Kɛ́ à gɛ̀ zɔ̃̀lɛ kãaa màa, ɔ̃ à nà ɔɔlɔwa.
Lua ɛ̀waasonapi ɔɔlɔ mà, ɔ̃ Lua Malaika lɛzù Hagaazi za musu à mɛ̀: Bɔ́mɛ n lei Hagaa? Ńsu vĩakɛo, asa Lua nɛ́pi ɔɔlɔ mà gu pɔ́ a kuu.
Fɛlɛ ǹ n nɛ́pi sɛ ǹ aà kũ a ɔwa, asa má tó aà gɔ̃ bui zɔ̃ɔ ũɛ.
Lua nɔɛpi wɛ́ kɛ̃̀ɛ̀, ɔ̃ à lɔ̀ɔ è. À gɛ̀ itɔ̀ tùu pai, ɔ̃ à mɔ kpà a nɛ́piwa, a mì.
Lua kú ń nɛ́pio e à gɛ̀ zɔ̃ɔkũ̀. Ìɔ ku guwaiwaiu, ɔ̃ à gɔ̃̀ toena ũ.
Gɔɔ pɔ́ a ku Palana guwaiwaiu ɔ̃ aà da Egipi bùsu nɔ sɛ̀ɛ̀.
Gɔɔ bee Abimɛlɛki ń a zĩgɔ̃ɔ gbɛ̃zɔ̃ɔ Pikɔlio gɛ̀ Ablahaũ kĩ́i aa òɛ̀: Lua kunnɔ yã́ pɔ́ ńlɛ kɛ guu píi.
Lɛgbɛ̃mɛɛ la gɔ̃̀ɔ ǹ mɛ ń sì ń Luao, kɛ́ ńyɔ̃ bɔ ma kpɛo ge ma nɛ́ɔ ge ma buiɔ. Lá ma gbɛ̃kɛkɛ̀nɛ, kɛmɛɛ màa ń bùsu pɔ́ ń kú a guu gbɛ̃́ɔ.
Ɔ̃ Ablahaũ òɛ̀: Má lɛgbɛ̃nɛ.
Ɔ̃ Ablahaũ lɔ̀ɔ pɔ́ Abimɛlɛki zĩkɛnaɔ sìwa yã́ sɛ̀lɛ sìuɛ̀.
Abimɛlɛki mɛ̀: Má gbɛ̃́ pɔ́ aa yã́ bee kɛ̀ɔ dɔ̃o, ni omɛɛ yãao, ma maàn gbã.
Ɔ̃ Ablahaũ sãɔ ń zuɔ kũ̀ a kpà Abimɛlɛkiwa, ɔ̃ aa lɛdoũkɛ̀ ń kɔ̃o.
Ɔ̃ Ablahaũ sãnunu mɛ̀n soplaɔ bɔ kàlɛ ńdoa.
Abimɛlɛki aà là à mɛ̀: Sã mɛ̀n sopla pɔ́ n ń kálɛ ńdoapiɔ yã́ dɛ kpelewa ni?
Ɔ̃ a wèwà à mɛ̀: Sã mɛ̀n soplapiɔ si seela ũ kɛ́ mámɛ ma lɔ̀ɔpi yɔ̃̀.
Ayãmɛto wà tɔkpà gupiɛ Bɛɛsɛba, asa wekĩi ɔ̃ aa lɛgbɛ̃̀ukɔ̃ɛ.
Màa ɔ̃ aa lɛdoũkɛ̀ Bɛɛsɛba, ɔ̃ Abimɛlɛki ń a zĩgɔ̃ɔ gbɛ̃zɔ̃ɔ Pikɔlio ɛ̀a tà Filitɛ̃ɔ bùsuu.
Ablahaũ baali bà Bɛɛsɛba, ɔ̃ à Dii Lua Gɔɔpiide sìsi we.
Ɔ̃ à gɔɔplakɛ̀ Filitɛ̃ bùsupiu.
Bee gbɛa Lua Ablahaũ lɛ̀ a gwà. A òɛ̀: Ablahaũ! Ɔ̃ a wèwà à mɛ̀: Má kɛ́!
Ɔ̃ Lua òɛ̀: Ǹ n nɛ́ mɛ̀ndona yenzide Izaaki sɛ ǹ gɛò Mɔlia bùsuu, ní sa pɔ́ wì a pɔ́ kátɛu à tɛ́kũ oò gbɛ̀sĩsĩ pɔ́ má onɛwa.
Kɛ́ à fɛ̀lɛ kɔɔkɔɔ, à káoyè a zàa'ĩnaɛ, ɔ̃ à a zĩkɛna gbɛ̃ɔn plaɔ sɛ̀ ń a nɛ́ Izaakipio. À sa'oyaa pàa, ɔ̃ à dàzɛu, àlɛ gɛ́ gu pɔ́ Lua òɛu.
A gɔɔ àaɔ̃de zĩkɛ́ à wɛzù, à gupi è kãaa.
Ɔ̃ a ò a zĩkɛnapiɔnɛ: À gɔ̃ ń zàa'ĩnao la. Mapi ń ɛ̀waasonaɛ beeo wá gɛ́ aɛ kúlɛi Luaɛ, wí ɛa su wà á le la.
Ablahaũ sa'oyaa sɛ dì a nɛ́piɛ, ɔ̃ a tɛ́kũa ń fɛ̃nao, aalɛ gɛ́ sãnu.
Ɔ̃ Izaaki ò a maeɛ à mɛ̀: Baa! Ɔ̃ a wèwà à mɛ̀: Bɔ́ ni nɛ́? Ɔ̃ nɛ́pi òɛ̀: Wá tɛ́ kũa ń yàao, sã pɔ́ wá sa'oò ku má ni?
Ɔ̃ Ablahaũ mɛ̀: Ma nɛ́, Lua mɛ́ a sa'osã kpá. Ɔ̃ aa tɛkɔ̃i, aalɛ gɛ́.
Kɛ́ aa kà gu pɔ́ Lua òɛ̀u, à sa'okĩi bò we, à yàakàa. Ɔ̃ à a nɛ́pi yè a dà yàapila sa'okĩi musu.
Kɛ́ à fɛ̃ɛ sɛ̀, à ɔbɔ̀ à a nɛ́pi kòlokpa,
ɔ̃ Dii Malaika lɛzùaàzi za musu à mɛ̀: Ablahaũ! Ablahaũ! A wèwà à mɛ̀: Má kɛ́!
Ɔ̃ à mɛ̀: Ńsu ɔkã nɛ́piwao, ńsu yãe kɛɛ̀o. Má dɔ̃̀ sa kɛ́ ń ma vĩa vĩ, ni gimɛɛ ń n nɛ́ mɛ̀ndonaoo.
Ablahaũ wɛzù, ɔ̃ à sãsakao è dɔa a kɔ́bawa kã́na guu. Ɔ̃ à gɛ kũ̀, à sa pɔ́ wì a pɔ́ kátɛu à tɛ́kũ òò a nɛ́ gbɛu.
Ɔ̃ à tɔkpà gupiɛ Diiakpa, ɔ̃ wìɔ o e ń a gbão wì mɛ: Dii a kpa a gbɛ̀sĩsĩ musu.
Dii Malaika ɛ̀a lɛzù Ablahaũzi za musu lɔ
à mɛ̀: Ma Dii ma lɛgbɛ̃̀ ń ma kuao ma mɛ̀, lá n yã́pi kɛ̀, ni gí ń n nɛ́ mɛ̀ndonaoo,
má báaadangu, mí n bui kã́fĩnɛ lán saanaɔwa, aaɔ dasi lán ísialɛ ũfãawa. N buiɔ aaɔ iko vĩ ń ibɛɛɔwa.
Má báaada dṹnia bui píigu n bui sabai, kɛ́ n ma yãmà yã́i.
Kɛ́ Ablahaũ ɛ̀a sù a zĩkɛnaɔwa, aa fɛ̀lɛ tà Bɛɛsɛba, ɔ̃ à gɔɔplakɛ̀ we.
Bee gbɛa wa ò Ablahaũɛ wà mɛ̀: N vĩ̀i Nakɔɔ na Milika nɛgɔ̃ɛɔ ì.
Aà nɛgɔ̃ɛ sɛ̃́ia tɔ́n Uzu. Aà dãunaɔ tɔ́n kɛ: Buzu, Alaũ de'ia Kɛmuɛ,
Kɛsɛdi, Azo, Pidasi, Yidafi, Bɛtuɛ.
Bɛtuɛpi mɛ́ Lɛbɛka ì. Nɛgɔ̃ɛ gbɛ̃ɔn swaaɔ̃ pɔ́ Milika ì ń Ablahaũ vĩ̀i Nakɔɔoɔn we.
Aà nɔ Lɛuma pɔ́ i mɛ́sɛdilɛɛ̀o nɛ́ɔ tɔ́n kɛ: Teba, Gaaũ, Taasu ń Maakao.
Sala kɛ̀ wɛ̃̀ basoolosɔo ń plaoɛ,
ɔ̃ à gbàsa gà Kiliataaba pɔ́ wì mɛ tia Hɛblɔ̃, Kanaa bùsuu. Ɔ̃ Ablahaũ aà bɛɛkɛ̀, à ɔ́ɔlɔ̀ aà gaa yã́ musu.
Kɛ́ à gò aà gɛa, à gɛ̀ a ò Iti buiɔnɛ:
Nibɔ bɔ̀mɔn ma ũ á guu. À tɔɔlɛ yíaa gɛvĩkĩi ũ, mà gɛvĩu.
Aa òɛ̀:
Mae, wá yãma. Lua gbɛ̃́ báaaden n ũ wá guu. Ǹ n gɛ vĩ gɛ̀'ɛ pɔ́ kɛ̀nɛ maa guu. Wá gbɛ̃e a ginɛ ń gɛ̀'ɛo kɛ́ ǹ gɛ vĩuo.
Ɔ̃ Ablahaũ fɛ̀lɛ kùlɛ bùsupideɔnɛ,
a ònɛ́: À ma yãma, tó a we mà gɛ vĩ la. À wabikɛmɛɛ Zohaa nɛ́ Ɛfɔ̃nɔwa,
aà Mapela gbɛ̀'ɛ pɔ́ kú aà bú lɛ́ yíaa a ɔ̃awa, i gɔ̃ ma gɛvĩkĩi ũ á bùsuu la.
Ɛfɔ̃nɔ zɔ̃lɛa ń guu a wɛ̃́lɛ bĩ́ibɔlɛu we, ɔ̃ a ò Ablahaũɛ Itiɔ wáa píi à mɛ̀:
Aawo mae, ma yãma. Ma n gba buapi ń gbɛ̀'ɛ pɔ́ kú weoɛ. Ma n gba ma gbɛ̃́ɔ wáaɛ. Ma n gbaɛ ǹ gɛ vĩu.
Ablahaũ kùlɛ bùsupideɔnɛ,
ɔ̃ a ò Ɛfɔ̃nɔɛ an wáa ḿpii: Swã́kpa ǹ ma yãma. Má buapi fĩaboɛ. Ma ɔ̃a sí, mí gɛ vĩu.
Ɔ̃ Ɛfɔ̃nɔ òɛ̀:
Mae, ma yãma. Tɔɔlɛ pɔ́ a ɔ̃a ã́nusu ɔwatɛ̃ ɔ̀aa plaɛ, bɔ́n bee ũ wá zãnguoi? Ǹ n gɛ vĩ.
Ablahaũ aà yãmà, ɔ̃ à ã́nusu pɔ́ a ò yɔ̃̀ɛ̀ gbɛ̃́ɔ wáa laatanaɔ zaau.
Beewa ɔ̃ Ɛfɔ̃nɔ bú pɔ́ kú Mapela, Mamale saɛ, gɔ̃̀ Ablahaũ pɔ́ ũ ń gbɛ̀'ɛ pɔ́ kúuo ń lí pɔ́ kú we e búpi lɛ́waɔ píi.
À gɔ̃̀ Ablahaũ pɔ́ ũ Iti pɔ́ mɔ̀ wɛ̃́lɛ bĩ́ibɔlɛu weɔ wáa píi.
Bee gbɛa Ablahaũ a na vĩ̀ Mapela bua gbɛ̀'ɛpi guu Mamale pɔ́ wì mɛ tia Hɛblɔ̃ saɛ, Kanaa bùsuu.
Màa bú ń gbɛ̀'ɛ pɔ́ dɛ yãa Itiɔ pɔ́ ũo gɔ̃̀ Ablahaũɛ gɛvĩkĩi ũ.
Ablahaũ zikũ̀ à kà zã̀, mɛ́ Dii ɛ̀fãaikɛ̀ɛ̀ yã́pii guu.
Ɔ̃ a ò a zɔ̀blenaɔ gbɛ̃zɔ̃ɔ pɔ́ dɛ a pɔ́pii yãgɔ̃gɔ̃na ũɛ: Ɔsɔlɔ ma gbala taau,
mí tó ǹ lɛgbɛ̃ ń Dii musu ń zĩ́lɛo Lua tɔ́o, kɛ́ ńyɔ̃ Kanaa bùsu pɔ́ má kúu nɔ sɛ ma nɛ́ɛo.
Gɛ́ ma bɛ bùsuu ma daɛɔ guu, ní nɔsɛ ma nɛ́ɛ we.
Ɔ̃ aà zɔ̀blenapi aà là à mɛ̀: Tó nɔɛpi i we bɔ̀ tɛmazi à sùmanɔ bùsuɛ beeu sɔ̃o bɛ? Má gɛ́ ń n nɛ́o bùsu pɔ́ n bɔu yã̀?
Ablahaũ òɛ̀: Laaika! Ńsu gɛ́ ń ma nɛ́o weo.
Dii Lua Musude ma bɔ ma mae bɛ ma daɛɔ bùsuu, ɔ̃ à yã'òmɛɛ, à lɛgbɛ̃̀ à mɛ̀ á bùsuɛ bee kpa ma buiɔwaɛ. Aàpi mɛ́ a a Malaika zĩ aà dɔaanɛ. Wekĩi ɔ̃ ńyɔ̃ nɔsɛu ma nɛ́ɛ.
Tó nɔɛpi i we bɔ̀ tɛnzio, ńyɔ̃ bɔ lɛ́ pɔ́ má tò ń gbɛ̃̀ guuɛ. Ńsu gɛ́ we ń ma nɛ́oo fá!
Ɔ̃ aà zɔ̀blenapi a ɔ sɔ̀lɔ a dii gbala taau, à lɛgbɛ̃̀ɛ̀ yã́pi musu.
Zɔ̀blenapi a dii yiongoɔ sɛ̀ mɛ̀n kwi ń a dii àizɛɛ bui píio, ɔ̃ à fɛ̀lɛ gɛ̀ Nakɔɔ bɛ wɛ̃́lɛu Sili Mɛsɔpɔtami bùsuu.
Kɛ́ à kà we, a tò yiongoɔ kã́mabò lɔ̀ɔ saɛ wɛ̃́nkpɛ. Kɛ́ oosi kɛ̀, gɔɔ pɔ́ nɔɛɔ ì bɔlɛ ítɔi,
ɔ̃ à wabikɛ̀ Luawa à mɛ̀: Dii, ma dii Ablahaũ Lua, gbɛ̃kɛkɛ ma diiɛ. To ma tá kɛ na oosia.
Gwa, má zɛa lɔ̀ɔ saɛ kɛ. Tó wɛ̃́lɛ wɛ̃́ndiaɔ bɔ̀lɛ ítɔi,
wɛ̃́ndia pɔ́ má òɛ̀ aà a lo pila à idãmɛɛ mà mi, tó a òmɛɛ mà mi, í kpá ma yiongoɔwa lɔ, má dɔ̃ kɛ́ n gbɛ̃kɛkɛ̀ ma diiɛ, nɔɛ pɔ́ ń dìlɛ n zɔ̀blena Izaaki pɔ́ ũn we.
I yã́pi o a làao, ɔ̃ Bɛtuɛ nɛ́ Lɛbɛka bɔ̀ ń loo dia a gã̀u. Bɛtuɛá Ablahaũ vĩ̀i Nakɔɔ nɛ́ pɔ́ a ì ń a na Milikaoɛ.
Nɔ kɛfɛnaɛ, mɛ́ a lɛ́so, gɔ̃ɛe i wúlɛaànɔ yãao. À mɔ̀ lɔ̀ɔi, à itɔ̀ lo pai, ɔ̃ à ɛ̀a lɛ́ tá.
Ɔ̃ zɔ̀blenapi bàalɛ̀ gɛ̀ guzɔ̃̀ɛ̀ à mɛ̀: Ma gba í mà mi, baa yɔɔ.
Nɔɛpi mɛ̀: Mi Baa! Ɔ̃ à a lo pìla gɔ̃̀ɔ, à í kpàwà, a mì.
Kɛ́ à í kpàwà a mì a làa, à mɛ̀: Má tɔ́ ń yiongoɔnɛ lɔ, aa mi e aa kã́.
Ɔ̃ à a lo í kà pɔ́ɔ imibɔu gɔ̃̀ɔ, à ɛ̀a bàalɛ̀ gɛ̀ ítɔi lɔ̀ɔi, ɔ̃ à itɔ̀ yiongoɔnɛ píi.
Ɔ̃ gɔ̃ɛpi zɛ̀, àlɛ aà gwa soee, kɛ́ à e dɔ̃ tó Dii a to a tá kɛ na, ge a kɛ nao.
Kɛ́ yiongoɔ imì aa làa, ɔ̃ gɔ̃ɛpi vua tãana maa dà nɔpiɛ a níu, à vua zã'ɔana dàɛ̀ mɛ̀n pla. Tãanapi gbia kà galaũ sɔo, zã'ɔanapiɔ sɔ̃ galaũ basɔobasɔo.
Ɔ̃ à aà là à mɛ̀: Omɛɛ, dé nɛ́n n ũi? Wá ikĩi e n mae bɛa?
Ɔ̃ a wèwà à mɛ̀: Bɛtuɛ nɛ́n ma ũ, Milika ń Nakɔɔo tɔũna.
Sɛ̃ ń tàaao di wá bɛɛ, mɛ́ ikĩi kú lɔ.
Ɔ̃ gɔ̃ɛpi mipɛ̀lɛ à kùlɛ Diiɛ à mɛ̀:
Wà Dii ma dii Ablahaũ Lua sáaukpa, kɛ́ i gí gbɛ̃kɛ ń náaio yãkɛiɛ̀o yã́i. Mapi sɔ̃, Dii dɔ̀aamɛɛ ma dii daɛɔ bɛ.
Ɔ̃ wɛ̃́ndiapi bàalɛ̀ gɛ̀ yã́pi dàu a sìu a bɛdeɔnɛ.
Lɛbɛkapi dãɔ vĩ, wì mɛɛ̀ Labã. À bɔ̀ wɛ̃́nkpɛ ń bao, à gɛ̀ gɔ̃ɛpi lè lɔ̀ɔ'ɛa,
asa a è a dãe tãana ń zão daa, mɛ́ à yã́ pɔ́ gɔ̃ɛpi òɛ̀ mà. Kɛ́ à gɛ̀ aà lè ń yiongoɔ lɔ̀ɔ'ɛa,
à mɛ̀: Mɔ́, n gbɛ̃́ pɔ́ Dii báaadàngu! Àkɛa ń zɛa wɛ̃́nkpɛi? Ma kpɛkɛ̀kɛnɛ ń yiongoɔ dɔdɔkĩio.
Gɔ̃ɛpi gɛ̃̀ ua, ɔ̃ Labã yiongoɔ aso pòlo à sɛ̃la niɛ ń tàaao kpàmá, à í kpà gɔ̃ɛpiwa, ɔ̃ à gbá pìpiò ń a gbɛ̃́ɔ ḿpii.
Wà blɛ dìlɛɛ̀, ɔ̃ à mɛ̀: Má pɔble gĩao e mà yã́ pɔ́ ma mɔò o. Ɔ̃ Labã mɛ̀: O.
Ɔ̃ à mɛ̀: Ablahaũ zɔ̀blenan ma ũ.
Dii ɛ̀fãaikɛ̀ ma diiɛ maamaa, ɔ̃ à gɔ̃̀ ɔde ũ. À aà gbà sãɔ ń zuɔ ń ã́nusuo ń vuao ń zɔgɔ̃ɛɔ ń zɔnɔɛɔ ń yiongoɔ ń zàa'ĩnaɔ.
Ma diipi na Sala nɛ'ì gɔ̃ɛ ũ a zikũ guu, ɔ̃ ma dii pɔ́ pɔ́ á vĩ kpà nɛ́piwa píi.
Ma dii tò ma lɛgbɛ̃̀, asa à mɛ̀ másu Kanaa bùsu pɔ́ á kúu nɔ sɛ a nɛ́ɛo.
À mɛ̀ mà gɛ́ a de bɛ a bui guu, mí nɔsɛ a nɛ́ɛ we.
Ɔ̃ ma a dii là ma mɛ̀, tó nɔɛpi i we bɔ̀ tɛmazio sɔ̃ bɛ?
A wèa à mɛ̀, Dii pɔ́ á tɛaàzi, ɔ̃mɛ a a Malaika zĩ aà gɛ́ zɛimɛɛ, kɛ́ ma tá e kɛ na, mí nɔsɛ a nɛ́ɛ a de bɛ daɛɔ guu.
À mɛ̀ tó ma gɛ a buiɔ kĩ́i, tó wi weio, ma bɔ lɛ́ pɔ́ má gbɛ̃̀ɛ̀ guun we.
Kɛ́ ma ka lɔ̀ɔi gbã ma mɛ̀: Dii, ma dii Ablahaũ Lua, tó n wei, to ma tá kɛ na.
Má kú lɔ̀ɔ'ɛa. Wɛ̃́ndia pɔ́ mɔ̀ ítɔi, mɛ́ má òɛ̀ aà ma gba í yɔɔ mà mi,
tó a ò mà mi, ítɔ ma yiongoɔnɛ lɔ, má dɔ̃ kɛ́ wɛ̃́ndia pɔ́ ń dìlɛ à kɛ ma dii nɛ́ pɔ́ ũn we.
E màɔ yã́pi o ma nɔ̀sɛ guu màɔ láa, ɔ̃ Lɛbɛka bɔ̀ ń loo dia a gã̀u, à mɔ̀ lɔ̀ɔ'ɛa à itɔ̀. Ɔ̃ má òɛ̀ aà ma gba í mà mi.
À a lo pìla gɔ̃̀ɔ, à mɛ̀ mà mi, í kpá ma yiongoɔwa lɔ. Má mì ɔ̃ a kpà ma yiongoɔwa.
Ɔ̃ ma aà là, dé nɛ́n aà ũi? À mɛ̀ Bɛtuɛ nɛ́n a ũ, Milika ń Nakɔɔo tɔũna. Ɔ̃ ma tãanadàɛ̀ a níu, ma zã dàɛ̀ a ɔɔwa.
Ɔ̃ ma mipɛ̀lɛ ma kulɛ Dii ma dii Ablahaũ Luaɛ, ma aà sáaukpà, asa à dɔ̀aamɛɛ zɛ́ súsu guu, kɛ́ mà a dii vĩ̀i tɔũna sɛ́ aà nɛ́ɛ.
Tiasa tó á we gbɛ̃kɛ ń náaio yãkɛ ma diiɛ, à omɛɛ. Tó i wei sɔ̃o, à omɛɛ, mí gɛ́ gupãlei.
Labã ń Bɛtuɛo wèwà aa mɛ̀: Yã́pi bɔ̀ Dii kĩ́iɛ, wá yãe oa vĩo, a maa ge a vãi.
Lɛbɛka kɛ, ǹ aà sɛ taò, i gɔ̃ n dii nɛ́ na ũ lá Dii òwa.
Kɛ́ Ablahaũ zɔ̀blenapi ń yãmà, à wùlɛ tɔɔlɛ Diiɛ.
Ɔ̃ à nɔamblebɔ pɔ́ wa kɛ̀ ń ã́nusuo ń vuaoɔ ń pɔkasaɔ bɔ̀lɛ kpà Lɛbɛkawa. À aà dãɔ ń aà dao gbà pɔ́ ɔdeɔ lɔ.
Ɔ̃ aàpi ń gbɛ̃́ pɔ́ kuaànɔɔ pɔblè aa imì, ɔ̃ aa ì we. Kɛ́ aa fɛ̀lɛ kɔɔ à mɛ̀: À ma gbaɛ mà ta ma diiwa.
Nɔ dãɔ ń aà dao mɛ̀: To nɛ́pi gɔ̃wanɔ baa gɔɔ kwi, í gbasa tá.
Ɔ̃ gɔ̃ɛpi ònɛ́: Lá Dii ma tá kɛ̀na kɛ́wa, ásu ma dɔdɔo. À ma gbaɛ mà ta ma diiwa.
Ɔ̃ aa mɛ̀: Wà nɛ́pi sísi wà aà la.
Ɔ̃ aa Lɛbɛka sìsi aa aà là aa mɛ̀: Ńyɔ̃ tá ń gbɛ̃́pioa? Ɔ̃ Lɛbɛka mɛ̀: Má tá.
Ɔ̃ aa Lɛbɛka gbàɛ ń zɔ pɔ́ à aà gwà za aà nɛ́zĩo, aalɛ tá ń Ablahaũ zɔ̀blenao ń aà gbɛ̃́ɔ.
Aa samaa'ò Lɛbɛkaɛ aa òɛ̀: Nɛ́, ńyɔ̃ gɔ̃ gbɛ̃́ dasidasiɔ dazi ũ, n buiɔ iɔ iko vĩ ń zangudeɔwa.
Ɔ̃ Lɛbɛka fɛ̀lɛ ń a zɔnɔɛɔ, aa kà yiongoɔ kpɛ, aa bɔ̀ tɛ gɔ̃ɛpizi, ɔ̃ à tàńnɔ.
À mɔ lè Izaaki sù ń lɔ̀ɔ pɔ́ wì mɛ Luabɛ̃ɛpɔima'eo, à zɔ̃̀lɛ Nɛgɛvɛ bùsuu.
À bɔ̀ gɛ̀ làasookɛi sɛ̃u oosi, ɔ̃ kɛ́ à wɛzù, a è yiongoɔ lɛ́ mɔ́.
Lɛbɛka wɛzù à Izaaki è sɔ̃, ɔ̃ à pìla a yiongo kpɛ kpakpa,
à zɔ̀blenapi là à mɛ̀: Dén gɔ̃ɛ pɔ́ bɛ sɛ̃u àlɛ mɔ́ daiwálɛ kee ũi? Ɔ̃ zɔ̀blenapi wèwà à mɛ̀: Ma diiɛ. Ɔ̃ Lɛbɛka a pɔlɔgãu sɛ kù a wɛ́a.
Kɛ́ aa kà Izaaki kĩ́i, zɔ̀blenapi yã́ pɔ́ á kɛ̀ sɛ̀lɛ sìuɛ̀ píi.
Izaaki gɛ̃̀ ń Lɛbɛkao a da Sala zwã̀akpɛu, ɔ̃ à aà sɛ̀, à gɔ̃̀ aà nɔ ũ. A yeaàzi, ɔ̃ aà nɔ̀sɛ nìni a da gaa gbɛa.
Ablahaũ nɔ pãle sɛ̀ lɔ, aà tɔ́n Kɛtula.
Nɛ́ pɔ́ a ìaànɔɔ tɔ́n kɛ: Zimana, Yosã, Mɛdã, Madiã, Isebaki, Sua.
Yosã mɛ́ Seba ń Dedão ì. Dedã buiɔn Asuliɔ ń Lɛtusiɔ ń Lɛumiɔ ũ.
Madiã nɛgɔ̃ɛɔ tɔ́n kɛ: Efa, Efɛɛ, Anɔki, Abida, Ɛlɛdaa. Ampii Kɛtula buiɔnɛ.
Ablahaũ a àizɛɛ kpà Izaakiwa píi,
ɔ̃ à gbadà a nɔ pɔ́ i mɛ́sɛdilɛnɛ́o nɛ́ɔnɛ, à ń gbáɛ gukpɛ oi e àɔ gɛ́ gai, kɛ́ aasu wàɔ kú ń Izaakioo.
Ablahaũ kɛ̀ wɛ̃̀ baswaaɔ̃kwi ń sɔoo,
ɔ̃ à gà. À zikũ̀ táotao, ɔ̃ à gbàsa zù a gbɛ̃́ɔ guu.
Aà nɛ́ɔ Izaaki ń Isimaɛlao aà vĩ̀ Mapela gbɛ̀'ɛ guu, Mamale gukpɛ, bua pɔ́ dɛ Iti bui Zohaa nɛ́ Ɛfɔ̃nɔ pɔ́ ũ yãa,
ɔ̃ Ablahaũpi lù Itiɔwa. Wekĩi ɔ̃ wà aà vĩ̀u ń a na Salao.
Ablahaũ gaa gbɛa Lua báaadà aà nɛ́ Izaakigu. A zɔ̃lɛa Luabɛ̃ɛpɔima'e lɔ̀ɔ saɛ.
Ablahaũ nɛ́ Isimaɛla buiɔ yã́n kɛ: Sala zɔnɔɛ Hagaa, Egipi nɔɛ ɔ̃ à nɛ́pi ìaànɔ.
Aà nɛgɔ̃ɛɔ tɔ́n kɛ an iawa. Aà nɛgɔ̃ɛ sɛ̃́ia tɔ́n Nɛbaio. Aà dãunaɔ tɔ́n kɛ: Kedaa, Adibɛɛli, Mibisã,
Misima, Duma, Masa,
Adada, Tema, Yetuu, Nafisi, Kedema.
Isimaɛla nɛgɔ̃ɛɔ tɔ́n we. An baade a tɔkpà a wɛ̃́lɛɛ ge a bòoɛ. Aamɛ bui kuɛplaɔ dezi káauɔ ũ.
Isimaɛla kɛ̀ wɛ̃̀ basopla àaɔ̃sai, ɔ̃ à gà à zù a gbɛ̃́ɔ guu.
Aà buiɔ zɔ̃̀lɛ za Avila e à gɛ̀ pɛ̀ò Suluwa Egipi bùsu lɛ́i taa Asili bùsu oi. Aali kɔ̃tɛsi ń Ablahaũ bui kĩniɔo.
Ablahaũ nɛ́ Izaaki buiɔ yã́n kɛ: Ablahaũ Izaaki ì.
Kɛ́ Izaaki kà wɛ̃̀ bla ɔ̃ à Labã dãe Lɛbɛka sɛ̀. Ɔ̃mɛ Sili bùsu gbɛ̃́ Bɛtuɛ pɔ́ bɔ̀ Mɛsɔpɔtami bùsuu nɛ́ ũ.
Izaaki wabikɛ̀ Diiwa a naɛ, asa fĩiɛ, ɔ̃ Dii sìaànɔ, aà napi nɔsì.
Sìaɔ lɛ́ dɛ̃ɛka aà gbɛɛu, ɔ̃ à mɛ̀: Bɔ́yãi yã́ bee taa ma lei? Ɔ̃ à gɛ̀ Dii lai.
Dii òɛ̀: Bui mɛ̀n pla ku n nɛasakpɛu, gbɛ̃ɔn pla pɔ́ kú n gbɛɛupiɔ aa kɛ̃kɔ̃wa. Bui mɛ̀ndo gbãa aɔ dɛ adola, a pɔ́ bɔ̀ káau a gɔ̃ nɛ́ ũ gbɛ̃́ zã́ɛ.
Kɛ́ aà nɛ'igɔɔ kà, à sìaɔ ì gɔ̃ɛɔ ũ.
Kɛ́ gbɛ̃́ káau lɛ́ bɔ, à bɔ̀ tɛ̃́ndɔ̃ɔ̃dɔ̃ɔ̃. Aà mɛkã kà ula ũ, ɔ̃ wà tɔkpàɛ̀ Esau.
Bee gbɛa kɛ́ nɛ́ plaade lɛ́ bɔ, à dɔ̀ Esau gbatoewa, ɔ̃ wà tɔkpàɛ̀ Yakɔbu. Izaaki wɛ̃̀ bàaɔ̃deu ɔ̃ à nɛ́piɔ ì.
Nɛ́piɔ zɔ̃ɔkũ̀. Esau kɛ̀ toensa pɔ́ lí kɛ̃́ sɛ̃̀awao ũ. Yakɔbu sɔ̃ bɛgwanaɛ.
Izaaki ye Esauzi, kɛ́ a lɛ́'u vĩ yã́i. Lɛbɛka sɔ̃ a ye Yakɔbuzi.
Zĩewa Yakɔbu lɛ́ dokuu, ɔ̃ Esau sù ń sɛ̃̀ao, nɔana lɛ́ aà dɛ.
Ɔ̃ a ò Yakɔbuɛ: N yã́ na! To mà blɛ tɛ̃a bee e ble, asa nɔana lɛ́ ma dɛɛ. Ayãmɛto wà tɔkpà Esauɛ Ɛdɔũ.
Yakɔbu mɛ̀: Ǹ n yoakɛzɛ kpaa gĩa.
Ɔ̃ Esau mɛ̀: Ma ka gaaɛ, bɔ́ ma yoakɛzɛ a kɛmɛɛi?
Ɔ̃ Yakɔbu òɛ̀: Mɛ ń sì ń Luao gĩa. Ɔ̃ à mɛ̀ á sì ń Luao, a a yoakɛzɛ kpàwàɛ.
Ɔ̃ Yakɔbu pɛ̃ɛ ń bláa dopio kpàwà. A blè à imì, ɔ̃ à fɛ̀lɛ bɔ̀. Beewa Esau a yoakɛzɛ dìlɛ pã.
Imina kà bùsupiu, a sɛ̃́ia pɔ́ kà Ablahaũ gɔɔ bàasi, ɔ̃ Izaaki fɛ̀lɛ gɛ̀ Filitɛ̃ɔ kí Abimɛlɛki kĩ́i Gelaa.
Ɔ̃ Dii bɔ̀ mɔ̀wà à mɛ̀: Ńsu ta Egipio. Zɔ̃lɛ gu pɔ́ má onɛu.
Ǹyɔ̃ ku bùsuɛ beeu gĩa. Máɔ kunnɔ, mí ɛ̀fãaikɛnɛ. Má bùsuɛ bee kpamaɛ píi ń n buiɔ, mí lɛ́ pɔ́ má gbɛ̃̀ n maeɛ kɛnɛ.
Má n bui kã́fĩ lán saanaɔwa, mí bùsuɛ bee kpámá píi. Bui pɔ́ kú tɔɔlɛɔ píi aa ɛ̀fãai e n bui sabai,
kɛ́ Ablahaũ ma yãmà yã́i. À ma ɔtondɔkĩi gwà, mɛ́ a yã́ pɔ́ má dìlɛɔ kũa ń ma yãdilɛnɛɔ ń ma ikoyãɔ.
Ɔ̃ Izaaki gɔ̃̀ Gelaa.
Kɛ́ beleɔ lɛ́ aà la aà na yã́i, à mɛ̀ a dãeɛ. Asa àlɛ vĩakɛ, àlɛ e tó à mɛ̀ a naɛ, wa a dɛ nɔpi yã́iɛ, asa nɔpiá nɔanaɛ.
Kɛ́ àlɛ gɔɔplakɛ we, Filitɛ̃ɔ kí Abimɛlɛki lɛ́ zĩ́lɛ gwa fɛnɛntiu, ɔ̃ à su è Izaaki lɛ́ bɔ̃̀nɔble ń a nao.
Ɔ̃ à Izaaki sìsi à mɛ̀: Asi n naɛ fá! Àkɛa n mɛ̀ n dãeɛi? A wèwà à mɛ̀: Málɛ e wa ma dɛ aà yã́iɛ.
Abimɛlɛki mɛ̀: Bɔ́ yã́ ń kɛ̀wɛ̃ɛ màai? Yɔɔnnɔ mɛ́ gɔ̃̀ kɛ́ wá gbɛ̃e wúlɛ ń n napio, dɔ̃ yãa n wá dá tàaeu.
Ɔ̃ Abimɛlɛki lɛzà gbɛ̃́piiwa à mɛ̀: Gbɛ̃́ pɔ́ ɔkã̀ gɔ̃ɛpiwa ń aà nao, wa ade dɛ.
Izaaki pɔtɔ̃̀ bùsupiu, ɔ̃ à pɔ́ è wɛ̃ bee lɛɛ basɔo, kɛ́ Dii ɛ̀fãaidàuɛ̀ yã́i.
À zɔ̃ɔkũ̀, mɛ́ aà àizɛɛ ìɔ kã́fĩ e à kɛ̀ ɔde sà bílibili ũ.
A sãɔ ń zuɔ vĩ dasi ń zɔɔ, ɔ̃ Filitɛ̃ɔ zàaàgu.
Ɔ̃ aa lɔ̀ɔ pɔ́ aà mae Ablahaũ zĩkɛnaɔ yɔ̃̀ a gɔɔɔ kàka ń bùsuo píi.
Ɔ̃ Abimɛlɛki ò Izaakiɛ: Gowála, asa n gbãa dɛwála maamaaɛ.
Ɔ̃ Izaaki bɔ̀ we, à bòokpà Gelaa guzulɛu, ɔ̃ à gɔɔplakɛ̀ we.
Lɔ̀ɔ pɔ́ wa yɔ̃̀ aà mae Ablahaũ gɔɔ mɛ́ Filitɛ̃ɔ kàka aà gaa gbɛaɔ ɔ̃ à ɛ̀a bɔ̀bɔ, à tɔ́ doũ pɔ́ a mae kpànɛ́ yãaɔ kpànɛ́ lɔ.
Izaaki zĩkɛnaɔ lɔ̀ɔ pãle yɔ̃̀ guzulɛpiu, ɔ̃ aa bɔ̀ í maawa.
Ɔ̃ Gelaa pɔdãnaɔ lɛkpaakɛ̀ ń Izaaki pɔ́ɔ aa mɛ̀: Wá íɛ. Ɔ̃ à tɔkpà lɔ̀ɔpiɛ Sòle, kɛ́ aa sòlekɛ̀aànɔ yã́i.
Aa lɔ̀ɔ pãle yɔ̃̀, ɔ̃ wà lɛkpaakɛ̀ lɔ̀ɔpi yã́ musu lɔ, ɔ̃ à tɔkpàɛ̀ Íbɛlɛ.
À gò we, ɔ̃ à lɔ̀ɔ pãle yɔ̃̀ lɔ, aai lɛkpaakɛ a yã́ musu lɔo. Ɔ̃ à tɔkpàɛ̀ Dɛ̀ɛpoo, asa à mɛ̀: Dii wá gbá dɛ̀ɛpookĩi, wá ɔta sa.
Bee gbɛa à gɛ̀ Bɛɛsɛba.
Dii bɔ̀ mɔ̀wà gwãasĩna bee à mɛ̀: Mámɛ má n mae Ablahaũ Lua ũ, ńsu vĩakɛo, asa má kunnɔ. Má ɛ̀fãaikɛnɛ, mí n bui kã́fĩ ma zɔ̀blena Ablahaũ yã́i.
We à sa'okĩi bòu à Dii sìsiu. Ɔ̃ à bòokpà we, aà zĩkɛnaɔ lɛ́ lɔ̀ɔ yɔ̃́.
Ɔ̃ Abimɛlɛki bɔ̀ Gelaa à mɔ̀ Izaaki kĩ́i ń a kwàasi Ahuzao ń a zĩgɔ̃ɔ gbɛ̃zɔ̃ɔ Pikɔlio.
Izaaki ń lá à mɛ̀: Lá a zamagu a ma ya á bɛ, àkɛa a mɔ ma kĩ́ii?
Aa wèwà aa mɛ̀: Wá è Dii kunnɔɛ, ɔ̃ wa mɛ̀ a maa wà lɛdoũkɛ, wí lɛgbɛ̃kɔ̃ɛ a yã́ musu,
kɛ́ ńsu yãvãie kɛwɛ̃ɛo, asa wi ĩadamao. Yãmaa ɔ̃ wá kɛ̀nɛ, wa n gbaɛ aafiaɛ, ɔ̃ Dii ɛ̀fãaikɛ̀nɛ.
Ɔ̃ Izaaki ń yàaekɛ̀, aa pɔblè aa imì.
Kɛ́ aa fɛ̀lɛ kɔɔ, aa lɛgbɛ̃̀kɔ̃ɛ, ɔ̃ Izaaki zɛ̀nɛ́, aa bɔ̀ aà kĩ́i aafia.
Zĩbeezĩ Izaaki zĩkɛnaɔ mɔ̀ lɔ̀ɔ pɔ́ aa yɔ̃̀ yã'òɛ̀ aa mɛ̀: Wa í è.
Ɔ̃ à tɔkpàɛ̀ Sɛba. Ayãmɛto wì mɛ wɛ̃́lɛpiɛ Bɛɛsɛba e ń a gbão.
Kɛ́ Esau kà wɛ̃̀ bla, à Iti nɔ sɛ̀ gbɛ̃ɔn pla, Beeli nɛ́ Yudi ń Eloni nɛ́ Basɛmao.
Izaaki ń Lɛbɛkao nɔ̀sɛ ìɔ ɔ̃̀ɔkpaa an yã́iɛ.
Izaaki zikũ̀, aà wɛ́ gbãa lɔo, àlɛ gu'e maao. Ɔ̃ à a yoa sìsi à mɛ̀: Nɛ́! Ɔ̃ a wèwà à mɛ̀: Ma mɔ.
Izaaki mɛ̀: Ma zikũ̀, má a gagɔɔ dɔ̃o.
Ǹ n sá sɛ́ ń n gbàlao, gɛ sɛ̃̀anɔbɔ wɛɛlɛmɛɛ.
Ma pɔeã do kuu ǹ mɔomɛɛ mà ble, mí sa'olɛkɛnɛ e màɔ ga.
Lɛbɛka yã́ pɔ́ Izaaki lɛ́ o Esauɛpi mà. Kɛ́ Esau fɛ̀lɛ gɛ̀ toekai,
ɔ̃ à gɛ̀ a ò Yakɔbuɛ à mɛ̀: Má mà n mae lɛ́ yã'o n vĩ̀iɛ à mɛ̀,
aà gɛ nɔ̀ɔ dɛɛ, i a pɔeã do kuuoɛ à ble, í sa'olɛkɛɛ̀ ń Dii tɔ́o e àɔ gɛ́ gai.
Ɔ̃ Lɛbɛka ɛ̀a òɛ̀: Ma yãma, ní yã́ pɔ́ má dànɛ kɛ.
Gɛ́ bleɔ guu, blenɛ maa kũ mɛ̀n pla ǹ dɛ, ní kɛkɛ ǹ mɔò, mí n mae pɔeã do kuuɛ̀,
ní gɛoɛ̀ aà ble, i sa'olɛkɛnɛ e àɔ ga.
Ɔ̃ Yakɔbu ò a daɛ: Ma vĩ̀i kã́ vĩ mɛ́ má yɔlɔ.
Tó ma mae ɔkã̀a mɛ́ à ma dɔ̃, a dilɛ málɛ a kɛ pɔ́ɔpɔɔɛ, i lɛkɛmɛɛ sa'olɛ gbɛu.
Ɔ̃ aà da òɛ̀: Lua to lɛkɛanɛ bee gɔ̃mɛɛ. Ma yãma lé! Gɛ ǹ dɛ ǹ mɔomɛɛ.
Ɔ̃ Yakɔbu gɛ̀ blepiɔ dɛ̀ à mɔ̀ò a daɛ, ɔ̃ à aà mae pɔeã do kùuoɛ̀.
Ɔ̃ à a yoa pɔkasa maa pɔ́ kú a kpɛ́u sɛ dà a nɛ́ Sedeɛ.
À blenɛ báa fĩ̀ aà ɔɔ ń aà waa pɔ́ kã́ vĩowa.
Ɔ̃ à do ń pɛ̃ɛ pɔ́ á kɛ̀o kpàwà.
Yakɔbu gɛ̀ a mae kĩ́i à mɛ̀: Baa! À mɛ̀: Má kɛ́! Ma nɛ́ kpele ni?
Yakɔbu wèwà à mɛ̀: Mámɛmaa Esau n yoa. Lá ń òmɛɛ, má kɛ̀. Fɛlɛ zɔ̃lɛ ǹ ma ɔ'i ble, ní sa'olɛkɛmɛɛ.
Ɔ̃ Izaaki ò a nɛ́ɛ: Ó'o! Ń è kɔ̀a? A wèwà à mɛ̀: Dii n Lua mɛ́ saakpàa.
Ɔ̃ Izaaki òɛ̀: Sɔ̃mazi mà ɔkãma, kɛ́ mà e dɔ̃ tó ma nɛ́ Esauɛ sĩana.
Yakɔbu sɔ̃̀ a maezi, ɔ̃ à ɔkã̀wà à mɛ̀: Lɔɔɛ beeá Yakɔbu lɔɔɛ, kási ɔɛ beeá Esau ɔɛ.
Ɔ̃ i aà dɔ̃o, kɛ́ aà ɔɔ kã́ vĩ lán Esau pɔ́wa yã́i. A ye sa'olɛkɛɛ̀,
ɔ̃ à aà là gĩa: Ma nɛ́ Esaun n ũ sĩanaa? À mɛ̀: Ao, mámɛ!
Ɔ̃ à mɛ̀: Pɔ́ kpaa mà n ɔ'i ble, mí sa'olɛkɛnɛ. Kɛ́ a dìlɛɛ̀, ɔ̃ a blè. À mɔ̀ɛ̀ ń vɛ̃ɛo, a mì lɔ.
Ɔ̃ aà maepi òɛ̀: Sɔ̃mazi, ní lɛ́pɛa.
Ɔ̃ à sɔ̃̀aàzi à lɛpɛ̀wà. Kɛ́ Izaaki aà pɔkasaɔ gĩmà, ɔ̃ à sa'olɛkɛ̀ɛ̀ à mɛ̀: Ma nɛ́ gĩ dɛ lán bua pɔ́ Dii ɛ̀fãaidàuwa.
Lua n gba mɔ̀sɛ bɔa za musu, i n gba tɔɔlɛ táaede, pɔ́wɛna ń vɛ̃ɛo iɔ dinzi.
Gbɛ̃́ɔ zɔblenɛ, buiɔ kúlɛnɛ, níɔ dɛ n gbɛ̃́ɔ dii ũ, n da nɛ́ɔ i kúlɛnɛ. Lua lɛkɛ gbɛ̃́ pɔ́ lɛkɛ̀nɛɔnɛ, aà báaada gbɛ̃́ pɔ́ samaa'ònɛɔgu.
Kɛ́ Izaaki sa'olɛkɛ̀ Yakɔbuɛ a làa, ɔ̃ Yakɔbu gò aà kĩ́i. Kɛ́ aà vĩ̀i sù ń toekao gɔ̃̀ɔ,
ɔ̃ à blɛkɛ̀ a maeɛ sɔ̃, à gɛ̀oɛ̀, ɔ̃ a òɛ̀: Baa! Fɛlɛ ǹ ma ɔ'i ble, ní sa'olɛkɛmɛɛ.
Ɔ̃ aà mae aà là à mɛ̀: Ḿmɛnn déi? A wèwà à mɛ̀: Mámɛmaa n yoa Esau.
Yã́pi dì Izaakiwa, àlɛ lualua à mɛ̀: Démɛ nɔ̀ɔ dɛ̀ à mɔ̀omɛɛ yãa e ǹyɔ̃ gɛ́ mɔ́i, má sòi? Ma sa'olɛkɛ̀ adeɛ kɔ̀, mɛ́ a ɛ̀fãaipi eɛ.
Kɛ́ Esau a mae yã́pi mà, à búbuapã̀lɛ à ɔ́ɔlɔ̀ à kɛ̀ wɛ̃na, ɔ̃ à mɛ̀: Baa! Sa'olɛkɛmɛɛ sɔ̃.
Ɔ̃ à mɛ̀: N dãuna mɔ̀ ń kɔ̃nio à n sa'olɛ sì kɔ̀.
Ɔ̃ Esau mɛ̀: Aà tɔ́n Yakɔbuo lò? À ɔ̃nɔkɛ̀mɛɛ à kɛ̀ gɛ̃n plan we sa. À ma yoakɛzɛ sìa yãa, ɔ̃ à ma sa'olɛ sìa kɛ lɔ. Má sa'olɛ e lɔo lé?
Izaaki wèwà à mɛ̀: Ma aà dìlɛ n dii ũ, ma aà daɛɔ kɛ̀ aà zĩkɛnaɔ ũ, ma pɔ́wɛna ń vɛ̃ɛo kpàwà. Bɔ́ má fɔ̃ kɛnɛ lɔi?
Esau ò a maeɛ: Baa, sa'olɛ bee ɔ̃ ń vĩ adoa? Sa'olɛ pãle kɛmɛɛ sɔ̃ Baa. Ɔ̃ Esau nà ɔɔlɔwa.
Ɔ̃ aà mae wèwà à mɛ̀: Tɔɔlɛ pɔ́ ńyɔ̃ɔ kuu aɔ táae vĩo, mɔ̀sɛ a bɔnɛ za musuo.
Ńyɔ̃ɔ fɛ̃nda kũa gɔɔpiiɛ, ńyɔ̃ zɔble n dãunaɛ. Lá n sɔ̃ a dadoũo, ńyɔ̃ aà zuu bɔnla.
Esau íbɛlɛsɛ̀ ń Yakɔbuo sa'olɛ pɔ́ a mae kɛ̀ɛ̀ yã́i, ɔ̃ a ò a sɔ̃u: Ma mae gaa zã̀o, mí gbasa mà a dãuna dɛ.
Wà yã́ pɔ́ Esau ò kɔmalɛkɛ̀ Lɛbɛkaɛ, ɔ̃ à Yakɔbu sìsi à mɛ̀: Esau ye a pɔ́ tɔsima à n dɛɛ.
Ma yãma sa. Fɛlɛ bàalɛ gɛ́ ma dãɔ Labã bɛ Halana,
níɔ kuaànɔ we gĩa e n vĩ̀ipi pɔkũma kpálɛ.
Tó aà pɔ wèe, mɛ́ yã́ pɔ́ ń kɛ̀ɛ̀ sã̀aàgu, má gbɛ̃́ zĩ n gbɛsii. Má ye mà kua ma nɛ́ gbɛ̃ɔn plaɔwa píi zĩdoũzĩo.
Ɔ̃ Lɛbɛka ò Izaakiɛ: Iti nɔɛɔ ni bɔ̀mala. Tó Yakɔbu Iti nɔ sɛ̀ bùsuu la lán Esau nɔɛ beeɔwa, ma kua aɔ namɛɛ lɔo.
Ɔ̃ Izaaki Yakɔbu sìsi, à samaa'òɛ̀ à yãdìlɛɛ̀ à mɛ̀: Ńsu nɔsɛ Kanaa nɔɛɔ guuo.
Fɛlɛ gɛ́ Mɛsɔpɔtami bùsuu n da mae Bɛtuɛ bɛ, ní nɔsɛ we n desɛ̃ Labã nɛ́ɔ guu.
Lua Gbãapiide báaadangu, aà to ǹ nɛ'i maamaa, aaiɔ kã́fĩ, ní gɔ̃ buiɔ dezi ũ.
Lua báaa pɔ́ a dà Ablahaũgu dangu ń n buiɔ píi, kɛ́ bùsu pɔ́ ńlɛ nibɔbleu gɔ̃nɛ, bùsu pɔ́ a kpà Ablahaũwaɛ bee.
Ɔ̃ Izaaki Yakɔbu gbàɛ aà gɛ́ Labã kĩ́i Mɛsɔpɔtami bùsuu. Labãá Sili bùsu gbɛ̃́ Bɛtuɛ nɛ́ɛ, Yakɔbu ń Esauo desɛ̃ɛ.
Esau mà Izaaki samaa'ò Yakɔbuɛ, à aà gbàɛ Mɛsɔpɔtami, kɛ́ aà nɔsɛ we. Kɛ́ à sa maapi òɛ̀ à mɛ̀, asu nɔsɛ Kanaa nɔɛɔ guuo.
A è Yakɔbu a mae ń a dao yãmà, à dà Mɛsɔpɔtami zɛ́u.
Ɔ̃ a dɔ̃̀ sa kɛ́ Kanaa bùsu nɔɛɔ lí ká a maeguo.
Ɔ̃ à gɛ̀ Ablahaũ nɛ́ Isimaɛla kĩ́i, à aà nɛ́ Maalata sɛ dà a nɔ sɛ̃́iaɔ guu. Maalataá Nɛbaio dãeɛ.
Yakɔbu bɔ̀ Bɛɛsɛba, à dà Halana zɛ́u.
Kɛ́ à kà guei, àlɛ i we kɛ́ ĩatɛ̃ gɛ̃̀ kpɛ́u yã́i. Ɔ̃ à gbɛ sɛ̀ gupiu midibɔ ũ, à wùlɛ we.
Ɔ̃ à nana'ò, a è dɔ̃gɛ̃gaa pɛ́lɛa tɔɔlɛ e à gɛ̀ zɔ̃̀ luawa, Lua malaikaɔ lɛ́ dɛdɛwà, aalɛ pila.
A è Dii zɛaala à mɛ̀: Mámɛmaa Dii n dezi Ablahaũ ń n mae Izaakio Lua. Má tɔɔlɛ pɔ́ ń wúlɛwàɛ bee kpamaɛ, mpi ń n buiɔ.
N buiɔ aaɔ dasi lán bùsu'ũfãawa, aa ligua gukpɛ ń bɛ'aɛo ń gugbãntooo ń gɛɔmidɔkĩio. Dṹnia bui píi a ɛ̀fãai e mpi ń n buio sabai.
Máɔ kunnɔɛ, máɔ n dɔ̃́a gu pɔ́ ńlɛ gɛ́u píi, mí ɛa sunnɔ bùsuɛ beeu, asa má n to weo, má yã́ pɔ́ má ònɛ kɛɛ.
Kɛ́ Yakɔbu vù ń io à mɛ̀: Dii ku guɛuɛ, ɔ̃ mi dɔ̃o fá!
Vĩa aà kũ̀ à mɛ̀: Guɛ beeá vĩaguɛ. Luakukĩiɛ, luabɛ zɛ́ɛ.
Yakɔbu fɛ̀lɛ kɔɔ, à gbɛ pɔ́ a kɛ̀ midibɔ ũpi sɛ̀ a pɛ̀lɛ dɔngubɔ ũ, ɔ̃ à nísikàwà.
Ɔ̃ à tɔkpà gupiɛ Bɛtɛli, ãma wɛ̃́lɛ pɔ́ wa kàlɛ we tɔ́ sɛ̃́ian Luzu.
Yakɔbu lɛkɛ̀ Diiwa à mɛ̀: Tó ń kumanɔ, mɛ́ ńlɛ ma dɔ̃́a ma wɛ̃́lɛɛ bee gɛa guu, mɛ́ ńlɛ ma gba pɔblea ń pɔkasaɔ,
e ma gɛ suò ma mae bɛ aafia, ńyɔ̃ɔ dɛ ma Lua ũɛ.
Gbɛ pɔ́ má pɛ̀lɛ dɔngubɔ ũpi a gɔ̃ n gbagbakĩi ũɛ, mɛ́ pɔ́ pɔ́ n ma gba píi, má a kwide kpamaɛ.
Yakɔbu ɛ̀a dàzɛu, à gɛ̀ gukpɛdeɔ bùsuu.
Kɛ́ à kà we, à lɔ̀ɔ è sɛ̃u, sã kpàsa lɛɛ àaɔ̃ kálɛa a saɛ, asa lɔ̀ɔpi í ɔ̃ wì kpámá. Gbɛ̀ gbɛ̃̀nɛ ta lɔ̀ɔpilɛ.
Tó kpàsa pɔ́ɔ kã̀aa we píi, ɔ̃ wì gbɛpi go lɔ̀ɔpilɛ wà í kpámá, ɔ̃ wì ɛa gbɛpi taɛ a gbɛu.
Ɔ̃ Yakɔbu sãdãnaɔ là à mɛ̀: Gbɛ̃́ɔ, a bɔ má ni? Aa wèwà aa mɛ̀: Wa bɔ Halanaɛ.
Ɔ̃ à ń lá à mɛ̀: Á Nakɔɔ tɔũna Labã dɔ̃a? Aa wèwà aa mɛ̀: Wá aà dɔ̃.
Ɔ̃ à ń lá à mɛ̀: A aafiaó? Aa mɛ̀: A aafia. Aà nɛ́ Lasɛli gwa, àlɛ mɔ́ ń sãɔ kee.
Ɔ̃ Yakɔbu mɛ̀: Fãanɛ lɛ́ kɛ, sãɔ tagɔɔ i ka yãao. À í kpámá, í gɛ́ ń dã́dãi.
Ɔ̃ aa mɛ̀: Wá fɔ̃o. Mɛ́ i kɛ sã kpàsaɔ kã̀aa píi bàasio, wìli gbɛ go lɔ̀ɔlɛ wà í kpá pɔ́ɔwao.
Lá àlɛ yã'onɛ́ màa, Lasɛli mɔ̀ ń a mae sãɔ, asa sãdãnan aà ũ.
Kɛ́ Yakɔbu a desɛ̃ Labã nɛnɔɛ Lasɛli è ń aà mae sãɔ, à sɔ̃̀ lɔ̀ɔi à gbɛ gò lɔ̀ɔlɛ, ɔ̃ à í kpà a desɛ̃ sãɔwa.
Ɔ̃ à lɛpɛ̀ Lasɛliwa, à pɔna ɔ́ɔlɔ̀.
Ɔ̃ a òɛ̀ aà mae daɛn a ũ, Lɛbɛka nɛ́ɛ. Ɔ̃ Lasɛli bàalɛ̀ gɛ ò a maeɛ.
Kɛ́ Labã a dãe nɛ́ Yakɔbu bao mà, à bàalɛ̀ gɛ̀ daiaàlɛ. Kɛ́ à kà, ɔ̃ à kùsiwà à lɛpɛ̀wà à tàaànɔ a bɛ. Ɔ̃ Yakɔbu yã́ pɔ́ kɛ̀ɔ òɛ̀ píi.
Ɔ̃ Labã òɛ̀: Ma aun n ũ sĩana. Yakɔbu kɛ̀ Labã bɛ mɔ do,
ɔ̃ Labã òɛ̀: Kɛ́ ń dɛ ma daɛ ũ yã́i ɔ̃ ńyɔ̃ zĩkɛmɛɛ pãa? Lá má fĩabonɛ omɛɛ.
Labã sɔ̃ a nɛnɔɛɔ vĩ gbɛ̃ɔn pla. Yɔ̃ tɔ́n Lea, Bãa sɔ̃ Lasɛli.
Lea wɛ́ gbãao, Lasɛli sɔ̃ nɔanaɛ, mɛ́ aà kákaa maa.
Yakɔbu ye Lasɛlizi, ɔ̃ a ò Labãɛ: Má zĩkɛnɛ wɛ̃̀ sopla n nɛ́ bãade Lasɛli yã́i.
Labã mɛ̀: Ma aà kpaama sì dɛ mà kpa gbɛ̃pãlewala. Ǹyɔ̃ ku ma bɛ.
Ɔ̃ Yakɔbu zĩkɛ̀ɛ̀ wɛ̃̀ sopla Lasɛli yã́i, kási à kɛ̀ɛ̀ lán gɔɔplawaɛ, kɛ́ a yeaàzi yã́i.
Ɔ̃ a ò Labãɛ: Lá ma zĩgɔɔ pà, ma nɔ kpaa mà sɛ́.
Ɔ̃ Labã wekĩideɔ kã̀aa píi, à nɔsɛblɛ kɛ̀nɛ́.
Kɛ́ oosi kɛ̀, ɔ̃ à a nɛ́ Lea sɛ kpàwà, ɔ̃ Yakɔbu wùlɛaànɔ.
Labã a zɔnɔɛ Zilipa kpà Leawa aàɔ zĩkɛɛ̀.
Kɛ́ gu dɔ̀ Yakɔbu su è Leaɛ, ɔ̃ a ò Labãɛ: Bɔ́ yã́ ń kɛ̀mɛɛ màai? Lasɛli yã́i ɔ̃ ma zĩkɛ̀nɛo lò? Bɔ́yãi n ma kpánguakɛ̀i?
Labã mɛ̀: Lakĩi wìli Bãa kpa gɔ̃wa Yɔ̃ ãao.
Ãsɔ̃a do kɛ ń gbɛ̃́ beeo gĩa, mí aà gbɛ̃do kpama, ní zĩkɛmɛɛ wɛ̃̀ sopla lɔ.
Yakɔbu wèi, à ãsɔ̃a dopi kɛ̀ ń Leao, ɔ̃ Labã a nɛ́ Lasɛli kpàwà nɔ ũ.
Labã a zɔnɔɛ Bila kpà Lasɛliwa aàɔ zĩkɛɛ̀.
Yakɔbu wùlɛ ń Lasɛlio sɔ̃, mɛ́ a yeaàzi dɛ Leala. Ɔ̃ à ɛ̀a zĩkɛ̀ Labãɛ e wɛ̃̀ sopla lɔ.
Dii è Yakɔbu ye Leazio, ɔ̃ à aà kɛ̀ nɛade ũ, Lasɛli sɔ̃ fĩi ũ.
Lea nɔsì à nɛ'ì gɔ̃ɛ ũ, ɔ̃ à tɔkpàɛ̀ Lubɛni, asa à mɛ̀: Dii ma taasikɛa gwàɛ. Ma zã́ aɔ yemazi sa.
Kɛ́ à nɔsì lɔ, à nɛ'ì gɔ̃ɛ ũ, ɔ̃ à mɛ̀: Dii mà ma zã́ yemazio, ɔ̃ à ɛ̀a nɛ́ɛ bee kpàa lɔ. Ɔ̃ à tɔkpàɛ̀ Simɛɔ.
Kɛ́ à ɛ̀a nɔsì lɔ, à nɛ'ì gɔ̃ɛ ũ à mɛ̀: Kɛ́ bee sa ma zã́ a ma dilɛkĩi eo, asa ma nɛgɔ̃ɛ ìaànɔ àaɔ̃. Ɔ̃ à tɔkpàɛ̀ Levii.
À ɛ̀a nɔsì lɔ à nɛ'ì gɔ̃ɛ ũ à mɛ̀: Kɛ́ bee sa ma Dii sáaukɛ̀, ɔ̃ à tɔkpàɛ̀ Yuda. Ɔ̃ aà nɛ'i zɛ̀.
Kɛ́ Lasɛli è álɛ nɛ'i ń Yakɔbuoo, à gɔ̃a kpà ń a vĩ̀io. Ɔ̃ a ò Yakɔbuɛ: Nɔdɔmagu. Tó mi e sɔ̃o, má gaɛ.
Yakɔbu pɔ pàaàzi à mɛ̀: Mámɛ má Lua ũa? Aàpi mɛ́ gìnɛ ǹ nɛ'i.
Ɔ̃ Lasɛli mɛ̀: Ma zɔnɔɛ Bila kɛ, gɛ iaànɔ, i nɛ́ɔ imɛɛ, mí bui e sɔ̃ aà sabai.
Ɔ̃ à a zɔnɔɛ Bila kpàwà nɔ ũ. Yakɔbu wùlɛaànɔ,
ɔ̃ à nɔsì à nɛ'ì gɔ̃ɛ ũ.
Ɔ̃ Lasɛli mɛ̀: Lua tò yã́ bɔ̀manɔ na, à ma yãmà à ma gba nɛgɔ̃ɛ. Ɔ̃ à tɔkpàɛ̀ Dã.
Lasɛli zɔnɔɛpi ɛ̀a nɔsì à nɛ'ì gɔ̃ɛ ũ lɔ,
ɔ̃ Lasɛli mɛ̀: Ma dɛ̃ɛ zɔ̃ɔ kà ń ma vĩ̀io, ma dɛ̃ɛnɛ̀, ɔ̃ à tɔkpàɛ̀ Nɛfatali.
Kɛ́ Lea è a nɛ'i zɛ̀, ɔ̃ à a zɔnɔɛ Zilipa kpà Yakɔbuwa nɔ ũ sɔ̃.
Ɔ̃ Lea zɔnɔɛpi nɛ'ì gɔ̃ɛ ũ ń Yakɔbuo.
Ɔ̃ Lea mɛ̀: Minaɛ. Ɔ̃ à tɔkpàɛ̀ Gada.
Ɔ̃ Lea zɔnɔɛpi nɛ'ì gɔ̃ɛ ũ lɔ ń Yakɔbuo.
Ɔ̃ Lea mɛ̀: Ma pɔ kɛ̀na, asa nɔɛɔ o pɔnaden ma ũ. Ɔ̃ à tɔkpàɛ̀ Asɛɛ.
Lubɛni bɔ̀ ésekɛkɛgɔɔ, à yenzi ɛsɛ è sɛ̃u, ɔ̃ a bòbo sùò a da Leaɛ. Ɔ̃ Lasɛli òɛ̀: Ǹ n nɛ́ yenzi ɛsɛpi dãmɛɛ.
Lea òɛ̀: Kɛ́ n ma gɔ̃ sìa, bee i mɔmao, ɔ̃ ń ye ǹ ma nɛ́ yenzi ɛsɛ e lɔa? Lasɛli mɛ̀: Tó ń kpàa, ḿmɛ ńyɔ̃ iaànɔ gbã.
Kɛ́ Yakɔbu lɛ́ su ń buao oosi, Lea bɔ̀ gɛ̀ dàaàlɛ à mɛ̀: Mámɛ má innɔ gbã, asa ma nɛ́ yenzi ɛsɛ asean n ũ. Ɔ̃ à ìaànɔ gwãasĩna bee.
Lua Lea wabikɛa sì, ɔ̃ à nɔsì à Sãi ì ń Yakɔbuo.
Ɔ̃ Lea mɛ̀: Lua asea kpàa, kɛ́ ma a zɔnɔɛ kpà ma zã́wa yã́i. Ɔ̃ à tɔkpàɛ̀ Isakaa.
Lea ɛ̀a nɔsì lɔ, à Wotui ì,
ɔ̃ à mɛ̀: Lua gba maa dàmɛɛ. Kɛ́ bee sa ma zã́ a ma kpɛla, asa ma nɛgɔ̃ɛ ìaànɔ soolo. Ɔ̃ à tɔkpàɛ̀ Zabulɔni.
Gbɛzã ɔ̃ à nɛnɔɛ ì, à tɔkpàɛ̀ Dina.
Ɔ̃ Lasɛli yã́ dɔ̀ Luagu, à aà wabikɛa sì, ɔ̃ à kɛ̀ nɛade ũ.
À nɔsì à nɛgɔ̃ɛ ì, ɔ̃ à mɛ̀: Lua wibɔ̀mɛɛ.
Ɔ̃ à tɔkpàɛ̀ Yosɛfu à mɛ̀: Dii ɛa nɛgɔ̃ɛ pãle kã́fĩmɛɛ lɔ.
Kɛ́ Lasɛli Yosɛfu ì, Yakɔbu ò Labãɛ: Ma gbaɛ mà ta ma bɛ bùsuu.
Ma zĩkɛ̀nɛ ma naɔ ń ma nɛ́ɔ yã́i. Ǹ ń kpaa mà tá, asa ń dɔ̃ lá ma zĩkɛ̀nɛ.
Ɔ̃ Labã òɛ̀: Tó ma yã́ kànguɛ, gɔ̃ la. Ma màsokɛ̀ má è Dii ɛ̀fãaikɛ̀mɛɛ n yã́i.
Ǹ n asea omɛɛ, mí kpama.
Yakɔbu òɛ̀: Ń dɔ̃ lá ma zĩkɛ̀nɛ, mɛ́ ń dɔ̃ lá n pɔtuoɔ kɛ̀ ma ɔzĩ,
asa a yɔɔna pɔ́ ń vĩ zadɔ̃ mi mɔo kã̀fĩ maamaa. Dii ɛ̀fãaidàunɛ za zĩ́ pɔ́ ma kɛ̀sɛpɛ̀lɛ n bɛ la. Bɔɛ má azĩa bɛ zĩkɛ sɔ̃i?
Labã aà là à mɛ̀: Bɔ́ má fĩaboonɛi? Yakɔbu wèwà à mɛ̀: Ńsu pɔe kpaao, sema ǹ yã́ɛ bee kɛmɛɛ, míɔ n pɔ́ɔ dãnɛ.
Gɛ̃ n pɔ́ɔ guu gbã, ní sã bàebaeɔ ń a biliɔ plɛ ma asea ũ ń sãnɛ siaɔ ń ble bàebaeɔ ń a biliɔ.
Tó ńlɛ ma asea gwa zia bàasi, ńyɔ̃ɔ dɔ̃ kɛ́ ma yãkɛ̀ a zɛ́waɛ. Ble pɔ́ bàebaeo mɛ́ bili no, ge sãnɛ pɔ́ siao ma kpã́i'òɛ.
Labã mɛ̀: Tɔ̀ɔ! Àɔ dɛ lá ń òwa.
Zĩbeezĩ Labã a blesan bàebaeɔ ń a kãyãalɛɔ ń bleda biliɔ ń a bàebaeɔ sɛ̀, an pɔ́ pɔ́ pua vĩɔ píi ń sãnɛ siaɔ píi, à ń ná a nɛ́ɔnɛ ń ɔzĩ.
Ɔ̃ à gudà ń zãnguo ń Yakɔbuo lán tagɔɔ àaɔ̃ oa taawa, ɔ̃ Yakɔbu lɛ́ Labã pɔ́ kĩniɔ dã́.
Yakɔbu lí bui àaɔ̃ gɔ̃n búsuɔ zɔ̃̀zɔ̃, à ń tɔ̃ bɔ̀bɔ à ń wɛ̃̀sã kɛ̃̀ púuu.
Ɔ̃ à lí pɔ́ à ń tɔ̃ bɔ̀bɔpiɔ pɛ̀lɛpɛlɛ pɔ́ɔ imikĩi, pɔ́ pɔ́ lɛ́ mɔ́ imiiɔ wɛ́u, asa we ɔ̃ aaì kpáwa'ou.
Lá aaìɔ kpáwa'o lípiɔ saɛ, ɔ̃ aaìɔ nɛ́ kãyãalɛɔ i ń a biliɔ ń a bàebaeɔ.
Yakɔbu ì pɔ́ nɛ́piɔ plɛ adoa azĩa pɔ́ ũ, ì a kãyãalɛɔ ń a siaɔ ka Labã pɔ́ɔ guu. Beewa à azĩa kpàsa bɔ̀, i ka Labã pɔ́ɔ guuo.
Tó pɔbui maaɔ fɛ̀lɛ ń kpáwa'oao, Yakɔbu ì lípiɔ pɛ́lɛpɛlɛ pɔ́ɔ imikĩi an wɛ́u, kɛ́ aa kpáwa'o ń saɛ.
Tó pɔ́ gianaɔnɛ sɔ̃, ìli lípɛlɛpɛlɛnɛ́o. Beewa pɔ́ gianaɔ gɔ̃̀ Labã pɔ́ ũ, mɛ́ pɔbui maaɔ gɔ̃̀ Yakɔbu pɔ́ ũ.
Ɔ̃ Yakɔbu àizɛɛ ìɔ kã́fĩ maamaa, aà pɔ́ɔ dasikũ̀ ń zɔnɔɛɔ ń zɔgɔ̃ɛɔ ń yiongoɔ ń zàa'ĩnaɔ.
Yakɔbu yã́ pɔ́ Labã nɛ́ɔ lɛ́ o mà aa mɛ̀: Yakɔbu wá mae pɔ́ɔ sìwà píi. Wá mae àizɛɛ mɛ́ aà kà ɔdawa.
Yakɔbu dɔ̃̀ Labã wɛ́wa, kɛ́ a yã́ kuwà lán yãawa lɔo.
Ɔ̃ Dii òɛ̀: Ɛa ta n dezi bùsuu n daɛɔ bɛ, míɔ kunnɔ.
Ɔ̃ Yakɔbu Lasɛli ń Leao sìsi aa mɔ a pɔ́ɔ kĩ́i sɛ̃u.
A ònɛ́: Má dɔ̃̀ á mae wɛ́wa kɛ́ ma yã́ kuwà lán yãawa lɔo. Ń beeo ma mae Lua kumanɔ.
Á dɔ̃ ázĩawa kɛ́ ma zĩkɛ̀ á maeɛ ma gbãa pua lɛ́uɛ.
Á mae ɔ̃nɔkɛ̀mɛɛ à ma asea lìlɛ gɛ̃n kwi, ɔ̃ Lua i to à yãe kɛ̀mɛɛo.
Tó à mɛ̀ sã bàebaeɔ mɛ́ ma baa ũ, ɔ̃ sãpiɔ ìɔ nɛ́ bàebaeɔ i. Tó à mɛ̀ a kãyãalɛɔ mɛ́ ma baa ũ, sãpiɔ ìɔ nɛ́ kãyãalɛɔ i.
Lua á mae sãɔ sìwà a kpàa.
Gɔɔ pɔ́ bleɔ lɛ́ kpáwa'o, ma nana'ò, ɔ̃ nana guu má è blesana pɔ́ lɛ́ kpáwa'oɔá ble kãyãalɛɔnɛ ń a bàebaeɔ ń a biliɔ.
Ɔ̃ Lua Malaika òmɛɛ nanapi guu: Yakɔbu! Ɔ̃ ma mɛ̀: Má kɛ́!
À mɛ̀: Wɛzu ǹ gwa. Blesana pɔ́ aalɛ kpáwa'oɔ píi blè kãyãalɛɔnɛ ń a bàebaeɔ ń a biliɔ. Ma yã́ pɔ́ Labã kɛ̀nɛ è píi.
Mámɛmaa Lua. Ma bɔ mɔma Bɛtɛli, gu pɔ́ n gbɛpɛ̀lɛu n nísikàwà n lɛkɛ̀a. Tiasa fɛlɛ bɔ bùsuɛ beeu, ní tá n bɛ bùsuu.
Ɔ̃ Lasɛli ń Leao òɛ̀: Wá túbi vĩ wá mae bɛ lɔe?
I wá dílɛ nibɔɔ ũ nolo? À wá yiama, ɔ̃ à a ɔ̃a blè píi.
Àizɛɛ pɔ́ Lua sì wá maewa gɔ̃̀ wá pɔ́ ũ píiɛ ń wá nɛ́ɔ. Yã́ pɔ́ Lua ònɛ kɛ píi sa.
Ɔ̃ Yakɔbu fɛ̀lɛ, à a nɛ́ɔ ń a naɔ dì yiongoɔ kpɛ.
À a pɔtuoɔ ń àizɛɛ pɔ́ á è Mɛsɔpɔtamiɔ sɛ̀lɛ píi, ɔ̃ à dàò zɛ́u, àlɛ tá a mae bɛ Kanaa bùsuu.
Kɛ́ Labã gɛ̀ a sãɔ kãkɛ̃ɛlɛi, ɔ̃ Lasɛli aà tã́aɔ sɛ̀ kpã́i aà kpɛ.
Yakɔbu sɔ̃ à ɔ̃nɔkɛ̀ Sili bui Labãɛ, i lɛzawào.
À fɛ̀lɛ bàalɛ̀ ń a pɔ́ɔ píi, à bùa Uflatawa, ɔ̃ à mipɛ̀ Galada gbɛ̀sĩsĩɔwa.
A gɔɔ àaɔ̃de zĩ́ wa ò Labãɛ Yakɔbu bàalɛ̀.
À a gbɛ̃́ɔ nàaa, ɔ̃ à pɛ̀lɛaàzi. À táa'ò gɔɔ sopla, ɔ̃ à aà lè Galada bùsu gusĩsĩdeu.
Ɔ̃ Lua bɔ̀ mɔ̀wà gwã́ nana guu a òɛ̀: Laaika yã́ pɔ́ ńyɔ̃ o Yakɔbuɛzi.
Labã Yakɔbu bòo lè kpaa Galada bùsu gusĩsĩdeu, ɔ̃ à bòokpà we ń a gbɛ̃́ɔ sɔ̃.
Ɔ̃ Labã gɛ ò Yakɔbuɛ: Bɔ́yãi n ɔ̃nɔkɛ̀mɛɛ, n ma nɛ́ɔ sɛ̀lɛ n taò lán zĩ̀zɔɔwai?
Bɔ́yãi n ɔ̃nɔkɛ̀mɛɛ n wolɛ kpã́i, ni lɛzaao ni? Dɔ̃ ma zɛnɛ ń pɔnakɛao ń lɛsiao ń gã̀ao ń mɔɔnao.
Ni to ma lɛzà ma nɛ́ɔ ń ma tɔũnaɔwao. N mìsaiyã kɛ̀.
Ma gbãa kà mà yãkɛɛ́, ɔ̃ n mae Lua yã'òmɛɛ gwã́ à mɛ̀ mà laaika yã́ pɔ́ má onɛi.
Ńlɛ tá sa, kɛ́ ńlɛ n mae bɛ bɛɛkɛ yã́i. Àkɛa n ma tã́aɔ sɛ̀ kpã́ii?
Yakɔbu wèwà à mɛ̀: Málɛ vĩakɛ, málɛ e ńyɔ̃ ń nɛ́ɔ siaɛ.
Gbɛ̃́ pɔ́ n n tã́aɔ è aà kĩ́i, wà ade dɛ. Ma pɔ́ɔ gwagwa wá gbɛ̃́ɔ wáa. Tó n n pɔ́ è, sɛ́. Yakɔbu sɔ̃ a dɔ̃ kɛ́ Lasɛli Labã pɔ́ sɛ̀ kpã́io.
Labã gɛ̃̀ Yakɔbu zwã̀akpɛu, à gɛ̃̀ Lea kpɛ́u, à gɛ̃̀ zɔnɔɛ gbɛ̃ɔn plapiɔ kpɛ́u, i pɔe eo. Kɛ́ à bɔ̀ Lea kpɛ́u, à gɛ̃̀ Lasɛli kpɛ́u.
Lasɛli tã́apiɔ sɛ ùlɛ yiongo gaaĩbɔɔuɛ, ɔ̃ à zɔ̃̀lɛwà. Labã aà kpɛ́ yɔ̀ɛ píi, i pɔe eo.
Lasɛli ò a maeɛ: Baa, ńsu to n pɔ pamazio, asa mi e fɛ̀lɛo, kɛ́ má ɔkũa yã́iɛ. Beewa Labã a tã́aɔ wɛ̀ɛlɛ, i eo.
Ɔ̃ Yakɔbu pɔ pà à zɔadɔ̀ Labãwa à mɛ̀: Bɔ́ dàa má kɛ̀i? Bɔ́ duuna má kɛ̀ ɔ̃ n pɛlɛmazi wãawãa kɛ́wai?
N ma pɔ́ɔ yɔ̀ɛ píi, n n bɛpɔɔ è wea? Bɔò gupuau ma gbɛ̃́ɔ ń n gbɛ̃́ɔ wáa, aai yãnakpa gbɛ̃́ pɔ́ a yã́ nawa.
Gwa, ma kɛ n bɛ wɛ̃̀ baoɛ. N sãɔ ń n bleɔ aai nɔbɔlɛo, mɛ́ mi n sãe soo.
Mili suma ń pɔ́ pɔ́ wài kũ̀oo, mi a fĩabonɛ mazĩawaɛ. Ni pɔ́ pɔ́ wà a kpã́i'ò gwã́ ge fãanɛ fĩa laaɛ.
Ĩatɛ̃ ì ma lɛ fãanɛ, ĩ́ana ì ma dɛ gwã́, mi itɛ̃kɛ.
Màa ma kɛ n bɛ e wɛ̃̀ bao. Wɛ̃̀ gɛ̃o mɛ̀ndosai ma zĩkɛ̀nɛ n nɛnɔɛ gbɛ̃ɔn plaɔ yã́i. Ma wɛ̃̀ soolo kɛ̀ n kpàsa yã́ musu. N ma asea lìlɛ gɛ̃n kwi.
Mɛ́ i kɛ ma dezi Ablahaũ Lua pɔ́ ma mae Izaaki aà vĩa vĩ zɛ̀manɔ bàasio, dɔ̃ n ma gbaɛ ɔgii. Lua zĩ pɔ́ má kɛ̀ ń taasio è, ɔ̃ à zɛ̀manɔ gĩa gwã́.
Ɔ̃ Labã wè Yakɔbuwa à mɛ̀: Nɔɛɛ beeɔá ma nɛ́ɔnɛ. Nɛ́ɛ beeɔá ma tɔũnaɔnɛ. Pɔtuoɛ beeɔá ma pɔtuoɔnɛ. Pɔ́ pɔ́ ń è la píi ma pɔ́ɛ. Bɔ́ má kɛ ma nɛnɔɛɔ ń nɛ́ pɔ́ aa ìɔnɛ gbãi?
To wà lɛdoũkɛ, iɔ dɛ seela ũ wá zãnguo.
Ɔ̃ Yakɔbu gbɛ sɛ pɛ̀lɛ yã́pi dɔngubɔ ũ.
A ò a gbɛ̃́ɔnɛ aa gbɛɔ sɛ́lɛ, ɔ̃ aa sɛ̀lɛ aa a zɛ̀dɔ, ɔ̃ aa pɔblè a saɛ.
Ɔ̃ Labã tɔkpà gbɛ̀zɛpiɛ Yegaa Saaduta. Yakɔbu tɔkpàɛ̀ Galɛdi.
Labã mɛ̀: Gbɛ̀zɛɛ bee mɛ́ seela ũ wá zãnguo gbã. Bee yã́i wà tɔkpàɛ̀ Galɛdi.
Wì mɛ lɔ Mizipa, asa Labã mɛ̀: Dii wá dɔ̃́a wá kɛ̃akɔ̃wa gbɛa, kɛ́ wásu zakɔ̃uo.
Tó n ĩadà ma nɛnɔɛɔwa ge tó n nɔ pãleɔ sɛ̀ lɔ, baa tó wá kú kɔ̃ kĩ́io, ǹyɔ̃ dɔ̃ sã́asã kɛ́ Lua mɛ́ wá yã́pi seelade ũ.
Ɔ̃ Labã òɛ̀ lɔ: Zɛɛ bee gwa ń gbɛ pɔ́ má pɛ̀lɛ wá zãnguoo.
Aɔ dɛ seela ũ kɛ́ másu a baa vĩ mà mɔma ń nɔ̀sɛ pãleoo, mɛ́ mpi ńsu ǹ a baa vĩ ǹ mɔa ń nɔ̀sɛ pãleoo.
Ablahaũ ń Nakɔɔo ń n maeo Lua mɛ́ a yã́gɔ̃gɔ̃wɛ̃ɛ. Ɔ̃ Yakɔbu lɛgbɛ̃̀ ń Lua pɔ́ a mae Izaaki aà vĩa vĩ tɔ́o.
À sa'ò gusĩsĩdeu we, ɔ̃ à a gbɛ̃́ɔ sìsi aa pɔble. Kɛ́ aa pɔblè, ɔ̃ aa ì we.
Labã fɛ̀lɛ kɔɔkɔɔ, à lɛzà a tɔũnaɔwa ń a nɛ́ɔ, à samaa'ònɛ́, ɔ̃ à ɛ̀a tà a bɛ.
Yakɔbu dàzɛu, ɔ̃ Lua malaikaɔ dàaàlɛ.
Kɛ́ à ń é, à mɛ̀: Lua bòon kɛ. Ɔ̃ à tɔkpà gupiɛ Maanaiũ.
À gbɛ̃́ɔ zĩ̀ aɛ a vĩ̀i Esauwa Sei bùsu pɔ́ wì mɛ lɔ Ɛdɔũ bùsuu.
A ò a zĩnaɔnɛ: À gɛ o ma dii Esauɛ aà zɔ̀blena Yakɔbu gɔɔplakɛ̀ Labã bɛ, àlɛ su sa.
À oɛ̀ má zuɔ vĩ ń zàa'ĩnaɔ ń sãɔ ń bleɔ ń zɔgɔ̃ɛɔ ń zɔnɔɛɔ. Mámɛ ma á zĩ́ oiɛ̀, kɛ́ ma yã́ e kaaàgu.
Kɛ́ zĩnapiɔ ɛ̀a sù Yakɔbuwa, aa mɛ̀: Wa gɛ n vĩ̀i kĩ́i, àlɛ mɔ daińlɛ ń gbɛ̃ɔn ɔ̀aa plaɔ.
Vĩa Yakɔbu kũ̀, àlɛ bílikɛ maamaa, ɔ̃ à gbɛ̃́ pɔ́ kuanɔɔ kpaalɛ̀ lɛɛ pla ń sãɔ ń bleɔ ń zuɔ ń yiongoɔ à mɛ̀:
Tó Esau mɔ̀ lɛ̀lɛ a lɛɛ dowa, a lɛɛ do pɔ́ gɔ̃̀ a bɔ.
Ɔ̃ à wabikɛ̀ Luawa à mɛ̀: Dii, ma dezi Ablahaũ ń ma mae Izaakio Lua, ń òmɛɛ mà su ma bɛ bùsuu ma daɛɔ kĩ́i, ní ɛ̀fãaikɛmɛɛ.
N gbɛ̃kɛ ń náaiyão kɛ̀mɛɛ maamaaɛ, ma bɛɛɛ i kao. Gɔɔ pɔ́ ma bua Yuudɛ̃wa yãa, lípana mɛ́ na ma ɔzĩ ado. Tiasa ma su ń àizɛɛ lɛɛ plaɛ beeɔ.
Ma wabikɛ̀ma, ma si ma vĩ̀iwa, asa málɛ vĩakɛ kɛ́ à lɛ́lɛwá à nɔɛɔ ń nɛ́ɔ dɛdɛ yã́i.
Mpi sɔ̃ n mɛ̀ ńyɔ̃ ɛ̀fãaikɛmɛɛ, ńyɔ̃ ma bui kã́fĩ lán ísialɛ ũfãawa, wa fɔ̃ naoo an dasi yã́i.
Wekĩi ɔ̃ Yakɔbu ìu. Pɔ́ pɔ́ a plɛ̀ à a vĩ̀i gbaɔn kɛ:
Bleda ɔ̀aa do, a sa bao, sãda ɔ̀aa do, a sa bao,
yiongoda baakwi ń ń nɛ́ yɔ̃minaɔ, zuda bla, a swana kwi, zàa'ĩn da bao, a sa kwi.
À ń ná a zĩkɛnaɔnɛ ń ɔzĩ bui ń buio, ɔ̃ a ònɛ́: Àɔ bɛ ma aɛ, í gupua da á zãnguo gã ń gão.
A ò gbɛ̃́ sɛ̃́iaɛ: Tó ma vĩ̀i dànlɛ mɛ́ à n la à mɛ̀: Démɛ dɛ n dii ũi? Ńlɛ gɛ́ má ni? Démɛ pɔ́ pɔ́ ńlɛ dã́ɛ beeɔ vĩi?
Ní oɛ̀ aà zɔ̀blena Yakɔbu pɔ́ɛ, pɔ́ pɔ́ à a dii gbà a kpã̀sãɛ̀ɔn we, aàpi lɛ́ mɔ́ a kpɛ́ zɛ́u.
À yã́ doũpi ò gbɛ̃ɔn plaadeɛ ń gbɛ̃ɔn àaɔ̃deo ń pɔdãnaɔ píi à mɛ̀: Tó a da Esaulɛ, à oɛ̀ màa.
À oɛ̀ aà zɔ̀blena Yakɔbu lɛ́ mɔ́ a kpɛ́ zɛ́u. Asa aà làasoo guu à mɛ̀: Sema mà awakpaɛ̀ ń pɔ́ pɔ́ dɔ̀aamɛɛɔ, wí gbasa wɛsikɔ̃lɛ. A gí gbãakpaimazi saa?
Gba dɔ̀aaɛ̀, ɔ̃ à gɔ̃̀ bòou gwã́ bee, à ì we.
À fɛ̀lɛ gwãasĩna, à a nɔ gbɛ̃ɔn plaɔ sɛ̀lɛ ń a nɔ pɔ́ i mɛ́sɛdilɛnɛ́o gbɛ̃ɔn plaɔ ń a nɛgɔ̃ɛ gbɛ̃ɔn kuɛdoɔ, ɔ̃ à bùańnɔ Yaboko isaaa.
Kɛ́ à bùańnɔ, ɔ̃ à pɔ́ pɔ́ a vĩɔ sɛ̀lɛ bùaò píi.
Yakɔbu gɔ̃̀ ado, ɔ̃ gɔ̃ɛe mɔ̀ lɛ́ dɛ̃ɛkaaànɔ e gu ye dɔi.
Kɛ́ gɔ̃ɛpi è á fɔ̃ aà nɛo, à aà lɛ̀ a gelewa, ɔ̃ aà gele bɔ̀ɔũ dɛ̃ɛkaapi guu.
Gɔ̃ɛpi mɛ̀: Ma gbaɛ, asa gu lɛ́ dɔɛ. Ɔ̃ Yakɔbu òɛ̀: Sema ǹ báaadamagu bàasio, má n gbaɛo.
Gɔ̃ɛpi aà là à mɛ̀: N tɔ́n kpelewai? A wèwà à mɛ̀ a tɔ́n Yakɔbu.
Ɔ̃ à mɛ̀: Wàli mɛnɛ Yakɔbu lɔo, sema Isaili, asa n dɛ̃ɛkà ń Luao ń gbɛ̃nazĩnaɔ, ɔ̃ n dɛ̃ɛnɛ̀.
Yakɔbu òɛ̀: Ǹ n tɔ́ omɛɛ sɔ̃. A wèwà à mɛ̀: Bɔ́yãi ńlɛ ma tɔ́ lai? Ɔ̃ à báaadàaàgu we.
Yakɔbu tɔkpà gupiɛ Pɛnuɛli, asa à mɛ̀: Wa wɛsikɔ̃lɛ ń Luao, mɛ́ ma gi má kú.
À bɔ̀ Pɛnuɛli ĩatɛ̃ bilɛa, àlɛ tɔ̃ɔlɛ a gele ĩa yã́i.
Ayãmɛto e gbã Isailiɔ lí nɔ̀ɔ tikusiwa sóo, kɛ́ Lua Yakɔbu lɛ̀ a tikusiwa yã́i.
Kɛ́ Yakɔbu wɛzù, a è Esau lɛ́ mɔ́ ń gbɛ̃ɔn ɔ̀aa plaɔ. À a nɛ́ɔ kpaalɛ̀ a naɔnɛ ń a nɔ mɛ̀n pla pɔ́ i mɛ́sɛdilɛnɛ́oɔ.
Ɔ̃ à a nɔ pɔ́ i mɛ́sɛdilɛnɛ́opiɔ gbàɛ aa dɔaa ń ń nɛ́ɔ. Bee gbɛa Lea ń a nɛ́ɔ, ɔ̃ Lasɛli ń Yosɛfuo tɛ́ ń kpɛ.
À dɔ̀aanɛ́, à kùlɛ tɔɔlɛ gɛ̃n sopla e à gɛ̀ kàò a vĩ̀ipi kĩ́i.
Ɔ̃ Esau bàalɛ̀ mɔ̀ dàaàlɛ, à kùsiwa à ɔdà aà gã̀u à lɛpɛ̀wà, ɔ̃ aa ɔ́ɔlɔ̀.
Kɛ́ Esau wɛzù, à nɔɛɔ ń nɛ́ɔ è, ɔ̃ à mɛ̀: Deɔ mɛ́ kunnɔ wei? Yakɔbu wèwà à mɛ̀: Nɛ́ pɔ́ Lua ma gbaɔnɛ.
Ɔ̃ nɔ pɔ́ i mɛ́sɛdilɛnɛ́opiɔ sɔ̃̀ńzi ń ń nɛ́ɔ, aa kùlɛ.
Ɔ̃ Lea ń a nɛ́ɔ sɔ̃̀ńzi sɔ̃, aa kùlɛ. Bee gbɛa Yosɛfu ń Lasɛlio sɔ̃̀ńzi aa kùlɛ.
Esau mɛ̀: Bɔ́ ńlɛ kɛ ń pɔ́ pɔ́ ma dańlɛɔi? Yakɔbu wèwà à mɛ̀: Kɛ́ ma yã́ e kangu yã́iɛ.
Esau mɛ̀: Ma gbɛ̃́, ma pɔ́ɔ mɔ̀a, ǹyɔ̃ n pɔ́ɔ kũa.
Ɔ̃ Yakɔbu mɛ̀: Aawo! N yã́ na! Tó ma yã́ kànguɛ, ma gba sí, asa wá wɛsiakɔ̃lɛ kɛ̀mɛɛ lán wɛsiakɔ̃lɛ ń Luaowaɛ, ɔ̃ n gbãakpàmazi.
Gba pɔ́ má dànɛ si sa, asa Lua ɛ̀fãaikɛ̀mɛɛ, pɔe i kɛ̃́sãao. Lá à nàɛwà màa, ɔ̃ a sì.
Ɔ̃ Esau mɛ̀: Wà dazɛu wà tá. Má dɔaanɛ.
Ɔ̃ a wèwà à mɛ̀: Baa, ń dɔ̃ kɛ́ nɛ́ɔ yã́ zĩ'ũ, mɛ́ má sã ń zù yɔ̃minaɔ vĩ. Tó wa tá gbãa ò gɔɔ do, pɔ́ɔ gaga píiɛ.
Dɔaamɛɛ Baa, mapi n zɔ̀blena, míɔ tɛ pɔ́ɔ kpɛ ń nɛ́ɔ busɛbusɛ e mà mɔ n le Sei.
Esau mɛ̀: Má a gbɛ̃́ kĩniɔ tonnɔ. Yakɔbu mɛ̀: Bɔ́yãi ni? N yã́ na Baa.
Zĩbeezĩ Esau dà Sei zɛ́u.
Ɔ̃ Yakɔbu gɛ̀ Suko. À bɛkpà we mɛ́ à lákpɛɔ dɔ̀ pɔ́ɔnɛ. Ayãmɛto wà tɔkpà gupiɛ Suko.
Kɛ́ Yakɔbu sù ń Mɛsɔpɔtamio, à kà wɛ̃́lɛ pɔ́ wì mɛ Sikɛũ, Kanaa bùsuu aafia, ɔ̃ à bòokpà wɛ̃́lɛpi saɛ.
À a bòokpakĩi lù Sikɛũ mae Amɔɔ nɛ́ɔwa ã́nusu ɔwatɛ̃ basɔo.
Wekĩi à sa'okĩi bòu, à tɔkpàɛ̀ Lua Isaili Lua.
Lea nɛnɔɛ Dina pɔ́ a ì ń Yakɔbuo bɔ̀ bùsupi nɔɛɔ gwai.
Kɛ́ bùsupi kí Amɔɔ nɛ́ Sikɛũ, Ivi bui aà è, à kùsiwà, ɔ̃ à wùlɛaànɔ.
Aà pɔ dɔ wɛ̃́ndiapiwa, a yeaàzi, ɔ̃ à yã́ nana òɛ̀.
Ɔ̃ Sikɛũ ò a maeɛ: Nɛnɔɛna bee wɛɛlɛmɛɛ mà sɛ́.
Kɛ́ Yakɔbu mà wà a nɛnɔɛ kpɛbɔ̀, aà nɛ́ɔ ku sɛ̃u ń aà pɔ́ɔ, ɔ̃ à nìlɛ e aa sù.
Ɔ̃ Sikɛũ mae Amɔɔ gɛ̀ Yakɔbu lè à yã́pi oɛ̀.
Kɛ́ Yakɔbu nɛ́ɔ sù ń sɛ̃o gɔ̃̀ɔ, aa yã́pi mà, ɔ̃ an nɔ̀sɛ ɔ̃̀ɔkpà, an pɔ pà maamaa, kɛ́ Sikɛũ yãdɔɔsai kɛ̀ Isailiɔnɛ yã́i, à wùlɛ ń Yakɔbu nɛnɔɛo, à yã́ pɔ́ dɛ wà kɛo kɛ̀.
Ɔ̃ Amɔɔ ònɛ́ à mɛ̀: Ma nɛ́ Sikɛũ pɔ dɔ á nɛnɔɛwa. Á yã́ na. À aà kpawà nɔ ũ.
Wà lɛdoũkɛ, wíliɔ wá nɛnɔɛɔ kpã́sãkɔ̃wa.
Àɔ kúwanɔ, wá bùsu kú á pɔ́ ũɛ. À zɔ̃lɛu, íɔ laatau, íɔ tɔɔlɛ vĩ.
Ɔ̃ Sikɛũ ò Dina mae ń aà dãɔɔnɛ: Á yã́ na. Pɔ́ pɔ́ á ò mà kpáwá, má kpaɛ.
À ã̀nsueblebɔ lɛ́ damɛɛ zɔ̃ɔ ń gbaɔ dasidasi. Lá pɔ́ á ò, má kpaɛ. À nɛnɔɛpi kpaa.
Ɔ̃ Yakɔbu nɛ́ɔ wè Sikɛũ ń aà mae Amɔɔowa ń mɔafilio, kɛ́ Sikɛũ ń dãe kpɛbɔ̀ yã́i.
Aa ònɛ́: Wá fɔ̃ bee kɛo, wá fɔ̃ wá dãe kpa gyafɔɔdewao, asa beeá wíyãɛ wá kĩ́i.
Wá we á yã́io, mɛ́ i kɛ a gɔ̃ lán wápiɔwa, á gɔ̃ɛɔ tɔ̃zɔ̃̀ píi bàasio.
Tó a tɔ̃zɔ̃̀, wá wá nɛ́ɔ kpã́sãwá, wí á pɔ́ɔ sɛ nɔ ũ, wíɔ kúánɔ, wí gɔ̃ bui doũɔ ũ.
Ãma tó i we wá yã́io, mɛ́ i tɔ̃zɔ̃o, wá wá dãe sɛ taòɛ.
Yã́pi kɛ̀ Amɔɔ ń a nɛ́ Sikɛũoɛ na.
Ɛ̀waasopi yã́pi gɔ̃̀gɔ̃ kpakpa, kɛ́ Yakɔbu nɛnɔɛ yã́ kàaàgu yã́i, mɛ́ a bɛɛɛ vĩ dɛńla a mae bɛdeɔ guu.
Amɔɔ ń a nɛ́ Sikɛũo gɛ̀ ń wɛ̃́lɛ bĩ́ibɔlɛu, ɔ̃ aa yã'ò ń wɛ̃́lɛdeɔ aa mɛ̀:
Gbɛ̃́piɔ yãe vĩwanɔo. Wà to aaɔ kú wá bùsuu, aaɔ laatau, asa bùsupi zɔ̃ɔ, a mɔ́wá. Wá ń nɛnɔɛɔ sɛ́, wí wá pɔ́ɔ kpámá.
Gbɛ̃́piɔ sɔ̃ aa we wàɔ kúwanɔ kɛ́ wà gɔ̃ bui doũo, mɛ́ i kɛ wá gɔ̃ɛɔ wa tɔ̃zɔ̃̀ lá ampiɔwa wápii bàasio.
An pɔtuoɔ ń ń àizɛɛɔ ń ń zuɔ píi a gɔ̃ wá pɔ́ ũo lé? Wà weinɛ́, kɛ́ aaɔ kúwanɔ.
Wɛ̃́lɛpideɔ Amɔɔ ń a nɛ́ Sikɛũo yãmà, ɔ̃ gɔ̃ɛɔ tɔ̃zɔ̃̀ ḿpii.
A gɔɔ àaɔ̃de zĩ́, kɛ́ aa kú ń wãwão mɛ́ aa kú ń yãe làasoooo, Yakɔbu nɛ́ gbɛ̃ɔn plaɔ Simɛɔ ń Leviio, Dina vĩ̀iɔ, an baade a fɛ̃nda sɛ̀ aa sì wɛ̃́lɛu, aa gɔ̃ɛɔ dɛ̀dɛ píi.
Aa Amɔɔ ń a nɛ́ Sikɛũo dɛ̀dɛ, ɔ̃ aa Dina sɛ bɔ̀ò Sikɛũ kpɛ́u aa tàò.
Wɛ̃́lɛdeɔ dɛdɛa gbɛa Yakɔbu nɛ́ɔ mɔ̀ wɛ̃́lɛ pɔ́ɔ nàaa, kɛ́ wà widà ń dãewa yã́i.
Aa ń sãɔ ń ń bleɔ sɛ̀lɛ ń ń zuɔ ń ń zàa'ĩnaɔ, pɔ́ pɔ́ kú wɛ̃́lɛ guuɔ ń pɔ́ pɔ́ kú ń buaɔ píi.
Aa ń àizɛɛɔ sɛ̀lɛ píi ń ń nɛ́ɔ ń ń nɔɛɔ ń pɔ́ pɔ́ kú ń bɛɔ píi.
Ɔ̃ Yakɔbu ò Simɛɔɛ ń Leviio: A gu ɔ̃̀ɔkpàmɛɛ. Kanaaɔ ń Pɛliziɔ ń bùsu la buipãleɔ aaɔ ye ma gĩyãio. Lá wá dasio, tó aa lìawázi mɛ́ aa sìwágu, aa ma dɛ ń ma buiɔ píiɛ.
Ɔ̃ aa wèwà aa mɛ̀: Kɛ́ à wá dãe dìlɛ káalua ũ, bee maa yã̀?
Lua yã'ò Yakɔbuɛ à mɛ̀: Fɛlɛ ta Bɛtɛli, ní zɔ̃lɛ we. Ma gbagbakĩi kɛ we, asa we ma bɔu ma mɔma gɔɔ pɔ́ ńlɛ bàalɛ n vĩ̀iɛ.
Ɔ̃ Yakɔbu ò a bɛdeɔnɛ ń gbɛ̃́ pɔ́ kuanɔɔ píi à mɛ̀: À dii zĩ̀lo pɔ́ á vĩɔ kɔ́lɛ, í zu'o, í á pɔkasaɔ lilɛ,
wí fɛlɛ ta Bɛtɛli. Má Lua gbagbakĩi bo we, asa à dɔ̀malɛ ma taasikɛgɔɔ, ìɔ kumanɔ gu pɔ́ ma gɛu píi.
Ɔ̃ aa dii zĩ̀lo pɔ́ aa vĩɔ kpàwà ń swã́li pɔ́ aa daaɔ, ɔ̃ a vĩ̀lɛ gbɛ̃́nɛli pɔ́ kú Sikɛũ saɛ gbáu.
Kɛ́ Yakɔbu ń a nɛ́ɔ dàzɛu, Lua tò vĩa wɛ̃́lɛ kãinadeɔ kũ̀ maamaa, ɔ̃ gbɛ̃e i pɛ́lɛńzio.
Ɔ̃ Yakɔbu ń gbɛ̃́ pɔ́ kuaànɔɔ píi kà Luzu pɔ́ wì mɛ tia Bɛtɛli, Kanaa bùsuu.
À sa'okĩi bò we, ɔ̃ à tɔkpà gupiɛ Bɛtɛli Lua, asa wekĩi Lua bɔ̀ à mɔ̀uwà gɔɔ pɔ́ àlɛ bàalɛ a vĩ̀iɛ.
Debolaa pɔ́ dɛ Lɛbɛka gwana ũ yãa gà weɛ, ɔ̃ wà aà vĩ̀ gbɛ̃́nɛli gbáu Bɛtɛli saɛ. Ɔ̃ wà tɔkpàɛ̀ Ɔɔlɔlizĩ.
Lua bɔ̀ mɔ̀ Yakɔbuwa lɔ aà sua ń Mɛsɔpɔtamio gbɛa, à báaadàaàgu
à mɛ̀: N tɔ́n Yakɔbu, ãma wàli onɛ Yakɔbu lɔo, wàli onɛ sa Isailiɛ. Màa à tɔkpàɛ̀ Isaili.
Lua òɛ̀ lɔ: Lua Gbãapiiden ma ũ. Àɔ nɛ'i àɔ kã́fĩ. Bui zɔ̃ɔ a bɔ n kĩ́i, baa bui dasiɔ, mɛ́ n buieɔ aaɔ dɛ kíaɔ ũ.
Má bùsu pɔ́ má kpà Ablahaũ ń Izaakiowa kpama ń n buiɔ n kpɛ.
Ɔ̃ Lua fɛ̀lɛ bɔ̀ gu pɔ́ à yã'òɛ̀u.
Yakɔbu gbɛpɛ̀lɛ gu pɔ́ Lua yã'òɛu dɔngubɔ ũ. À itɔ̃̀lɛwà à nísikàwà.
Ɔ̃ Yakɔbu tɔkpà gu pɔ́ Lua yã'òuɛpiɛ Bɛtɛli.
Ɔ̃ aa fɛ̀lɛ Bɛtɛli aa dàzɛu. Kɛ́ aa kà kãi ń Ɛflatao, Lasɛli nɛ'igɔɔ kà, ɔ̃ nɛ'i zĩ'ũkũ̀.
Nɛ'iwãwã zɔ̃ɔkũ̀, ɔ̃ nɔɛ nɛ'ina òɛ̀: Ńsu to vĩa n kũo, n nɛgɔ̃ɛ ì lɔ.
Lasɛli yɛ̃̀ɛɛ vĩ lɔo, àlɛ ga, ɔ̃ à tɔkpà a nɛ́piɛ Bɛ̃nɔni, ɔ̃ aà mae tɔkpàɛ̀ Bɛ̃yãmɛɛ.
Kɛ́ Lasɛli gà, wà aà vĩ̀ Ɛflata pɔ́ wì mɛ tia Bɛtɛlɛũ zɛ́u.
Yakɔbu yãdɔngugbɛ pɛ̀lɛ aà miawa. Lasɛli miagbɛpi ku we e ń a gbão.
Isaili ɛ̀a dàzɛu, ɔ̃ à bòokpà sãdãnaɔ gugwakĩi kpɛle.
Gɔɔ pɔ́ a ku bùsupiu ɔ̃ Lubɛni gɛ̀ ì ń Bila, Yakɔbu nɔ pɔ́ i mɛ́sɛdilɛɛ̀oo. Yakɔbu yã́pi mà. Yakɔbu nɛgɔ̃ɛɔ kuɛplaɛ.
Lea nɛgɔ̃ɛɔ tɔ́n kɛ: Yakɔbu yoa Lubɛni, Simɛɔ, Levii, Yuda, Isakaa, Zabulɔni.
Lasɛli nɛ́ɔn Yosɛfu ń Bɛ̃yãmɛɛo ũ.
Lasɛli zɔnɔɛ Bila nɛ́ɔn Dã ń Nɛfatalio ũ.
Lea zɔnɔɛ Zilipa nɛ́ɔn Gada ń Asɛɛo ũ. Nɛgɔ̃ɛ pɔ́ wà ń í ń Yakɔbuo Mɛsɔpɔtamiɔn we.
Ɔ̃ Yakɔbu kà a mae Izaaki kĩ́i Mamale. A ku Kiliataaba pɔ́ wì mɛ tia Hɛblɔ̃ saɛ, gu pɔ́ Ablahaũ ń Izaakio zɔ̃̀lɛu.
Izaaki kà wɛ̃̀ ɔ̀aa do baosai,
à zikũ̀ táotao, ɔ̃ à gà à zù a gbɛ̃́ɔ guu, ɔ̃ aà nɛ́ɔ Esau ń Yakɔbuo aà vĩ̀.
Esau pɔ́ wì mɛ lɔ Ɛdɔũ buiɔ yã́n kɛ:
Esau Kanaa nɔɛɔ sɛ̀, Iti bui Eloni nɛ́ Ada ń Ivi bui Ana nɛ́ Ɔhɔlibama, Zibɛɔ̃ tɔũnao.
À Isimaɛla nɛ́ Basɛma, Nɛbaio dãe sɛ̀ lɔ.
Ada Ɛlifaza ìaànɔ, mɛ́ Basɛma Leuɛli ì.
Ɔhɔlibama Yeusi ń Yalaũo ń Kolao ì. Esau nɛgɔ̃ɛ pɔ́ wà ń í Kanaa bùsuuɔn we.
Esau a naɔ sɛ̀lɛ ń a nɛgɔ̃ɛɔ ń a nɛnɔɛɔ ń a bɛdeɔ píi ń a pɔtuoɔ ń a àizɛɛ pɔ́ a è Kanaa bùsuuɔ píi, ɔ̃ à gɛ̀ Sei bùsuu, à zã̀kũ ń a dãuna Yakɔbuo,
asa an àizɛɛ zɔ̃ɔ yã́ mɛ́ tò aa fɔ̃ wàɔ kú ń kɔ̃oo. Bùsu pɔ́ aa kuu i mɔ́máo, kɛ́ an pɔ́ɔ dasi yã́i.
Esau zɔ̃̀lɛ Sei bùsu gbɛ̀sĩsĩde pɔ́ wì mɛ tia Ɛdɔũ guu.
Esau pɔ́ dɛ Ɛdɔũɔ dezi sɛ̃́ia ũ buiɔn kɛ:
Esau nɛgɔ̃ɛɔ tɔ́n kɛ: Ada nɛ́ Ɛlifaza ń Basɛma nɛ́ Leuɛlio.
Ɛlifaza nɛgɔ̃ɛɔ tɔ́n kɛ: Temani, Omaa, Zefo, Gataũ, Kenazi.
Ɛlifaza nɔ pɔ́ i mɛ́sɛdilɛɛ̀o tɔ́n Timina. Ɔ̃mɛ Amalɛki ìaànɔ. Esau na Ada tɔũnaɔn we.
Leuɛli nɛgɔ̃ɛɔ tɔ́n kɛ: Naata, Zela, Sãma, Miza. Esau na Basɛma tɔũnaɔn we.
Esau na Ɔhɔlibama nɛgɔ̃ɛɔ tɔ́n kɛ: Yeusi, Yalaũ, Kola.
Esau bui dezi káauɔ tɔ́n kɛ: Esau nɛgɔ̃ɛ sɛ̃́ia Ɛlifaza bui dezi káauɔ tɔ́n kɛ: Temani, Omaa, Zefo, Kenazi,
Kola, Gataũ, Amalɛki. Ɛlifaza bui dezi káauɔ, Ada tɔũnaɔn we. Aa ku Ɛdɔũ bùsuuɛ.
Esau nɛ́ Leuɛli bui dezi káauɔ Naata, Zela, Sãma ń Mizao. Leuɛli bui dezi káauɔ, Basɛma tɔũnaɔn we. Aa ku Ɛdɔũ bùsuuɛ.
Esau na Ɔhɔlibama bui dezi káauɔ tɔ́n kɛ: Yeusi, Yalaũ, Kola. Ana nɛ́ Ɔhɔlibama tɔũnaɔn we.
Esau pɔ́ wì mɛ lɔ Ɛdɔũ nɛgɔ̃ɛɔn we, aà bui dezi káauɔnɛ.
Sei, Oli bui pɔ́ kú Ɛdɔũ bùsuu za káau nɛgɔ̃ɛɔ tɔ́n kɛ: Lotani, Sobala, Zibɛɔ̃, Ana,
Disɔ̃, Ezɛɛ, Disã.
Lotani nɛgɔ̃ɛɔn Oli ń Emaũo ũ. Lotani dãe tɔ́n Timina.
Sobala nɛgɔ̃ɛɔ tɔ́n kɛ: Alavã, Manaata, Ebali, Sefo, Onaũ.
Zibɛɔ̃ nɛgɔ̃ɛɔ tɔ́n Aya ń Anao. Anapi mɛ́ bɔ̀ nibɔna wãawa gbáau gɔɔ pɔ́ àlɛ a mae zàa'ĩnaɔ dã́.
Ana nɛgɔ̃ɛ tɔ́n Disɔ̃, aà nɛnɔɛ tɔ́n Ɔhɔlibama.
Disɔ̃ nɛgɔ̃ɛɔ tɔ́n kɛ: Ɛmadã, Ɛsebã, Ilana, Kelana.
Ezɛɛ nɛgɔ̃ɛɔ tɔ́n kɛ: Bilana, Zaavã, Akana.
Disã nɛgɔ̃ɛɔn Uzu ń Alanao ũ.
Oli bui dezi káauɔ tɔ́n kɛ: Lotani, Sobala, Zibɛɔ̃, Ana,
Disɔ̃, Ezɛɛ, Disã. Oli bui dezi káauɔ ń ń bui pɔ́ kú Sei bùsuuɔn we.
Kía pɔ́ kpalablè Ɛdɔũ bùsuu Isaili kíaɔ ãaɔ tɔ́n kɛ:
Bɛɔɔ nɛ́ Bɛla, Dinaba gbɛ̃́ mɛ́ kpalablè Ɛdɔũ káau.
Kɛ́ à gà, ɔ̃ Zela nɛ́ Yobaba, Bɔzɛla gbɛ̃́ kpalablè aà gbɛu.
Kɛ́ à gà, ɔ̃ Temani bùsu gbɛ̃́ Usaũ kpalablè aà gbɛu.
Kɛ́ à gà, ɔ̃ Bedada nɛ́ Adada, Aviti gbɛ̃́ kpalablè aà gbɛu. Ɔ̃mɛ zĩblè Madiãɔwa Mɔabu bùsuu.
Kɛ́ à gà, ɔ̃ Maseleka gbɛ̃́ Samala kpalablè aà gbɛu.
Kɛ́ à gà, ɔ̃ Leobo pɔ́ kú Uflata saɛ gbɛ̃́ Saulu kpalablè aà gbɛu.
Kɛ́ à gà, ɔ̃ Akaboo nɛ́ Baalanana kpalablè aà gbɛu.
Kɛ́ à gà, ɔ̃ Pau gbɛ̃́ Adada kpalablè aà gbɛu. Aà na tɔ́n Mɛtabɛli, Malɛdi nɛ́ɛ, Mɛzaaba tɔũnaɛ.
Esau bui dezi káauɔ tɔ́n kɛ an buiwa an bùsu wa: Timina, Alava, Yɛtɛti,
Ɔhɔlibama, Ela, Pinɔ,
Kenazi, Temani, Mibizaa,
Magadiɛ, Ilaũ. Ɛdɔũɔ dezi káauɔ tɔ́n we wɛ̃́lɛ ń wɛ̃́lɛo bùsu pɔ́ aa zɔ̃̀lɛu. Esau pɔ́ Ɛdɔũɔ dezi sɛ̃́ia ũ buiɔn we.
Yakɔbu ku Kanaa bùsuu, gu pɔ́ a mae zɔ̃̀lɛu.
Yakɔbu buiɔ yã́n kɛ: Yosɛfuá ɛ̀waasonaɛ. Aà wɛ̃̀ gɛ̃o ń plaode guu kɛ́ àlɛ sãɔ dã́ ń a vĩ̀iɔ, aà mae naɔ Bila ń Zilipao nɛ́ɔ, ɔ̃ à yãvãi pɔ́ aa kɛ̀ kɔmalɛkɛ̀ a maeɛ.
Isaili ye Yosɛfuzi dɛ a nɛ́ kĩniɔla, kɛ́ à aà ì a zikũ guu yã́i, ɔ̃ à ulatao zɔ̃̀ɛ̀.
Kɛ́ aà vĩ̀iɔ è ń mae yeaàzi dɛńla, ɔ̃ aa zàaàgu, aali we yãna òaànɔo.
Yosɛfu nana'ò, ɔ̃ a sɛ̀lɛ sìu a vĩ̀iɔnɛ, ɔ̃ aa ɛ̀a zàaàgu dɛ a zia.
A ònɛ́: À nana pɔ́ má ò ma.
Má è wálɛ sɛ̃yeye bua, ɔ̃ ma sɛ̃̀ bàaa fɛ̀lɛ zɛ̀. Á pɔ́ɔ lìai, ɔ̃ aa kùlɛɛ̀.
Ɔ̃ aà vĩ̀iɔ òɛ̀: Ńlɛ e ńyɔ̃ gɔ̃ wá kía ũ nɛe? Ńyɔ̃ ikokɛwá nɛe? Ɔ̃ aa ɛ̀a zàaàgu dɛ a zia nana pɔ́ a òpi yã́i.
Yosɛfu ɛ̀a nana'ò lɔ, ɔ̃ a sɛ̀lɛ sìu a vĩ̀iɔnɛ à mɛ̀: Ma ɛa nana'ò lɔ. Má è ĩatɛ̃ ń mɔvuao ń saana mɛ̀n kuɛdoɔ lɛ́ kúlɛkulɛmɛɛ.
À nanapi sɛ̀lɛ sìu a maeɛ lɔ, ɔ̃ aà mae pàlawà à mɛ̀: Bɔtaa nana ń ò màai? Mapi ń n dao ń n vĩ̀iɔ, ńlɛ e wá mɔ wúlɛ n aɛ nɛe?
Aà vĩ̀iɔ ĩ́isɛ̀aànɔ. Aà mae sɔ̃ a nanapi yã́ kũa a sɔ̃u.
Aà vĩ̀iɔ gɛ̀ ń mae sãɔ dã́i Sikɛũ.
Ɔ̃ Isailipi ò Yosɛfuɛ: N vĩ̀iɔ lɛ́ sãdã Sikɛũ nolo? Mɔ mà n zĩ ń kĩ́ie! A wèwà à mɛ̀: Má làa.
Ɔ̃ a òɛ̀: Gɛ́ n vĩ̀iɔ gwai ń ń sãɔ, tó aa aafia, ní ɛa sumɛɛ ń a baoo. Ɔ̃ à aà gbàɛ, à bɔ̀ Hɛblɔ̃ guzulɛu à gɛ̀ Sikɛũ.
Àlɛ liaaliaa sɛ̃u, ɔ̃ gɔ̃ɛe kpàaũaànɔ à aà là à mɛ̀: Bɔ́ ńlɛ wɛɛlɛi?
A wèwà à mɛ̀: Málɛ a vĩ̀iɔ wɛɛlɛɛ. Tó n ń sãdãdãkĩi dɔ̃, omɛɛ.
Gbɛ̃́pi mɛ̀: Kɛ́ aa bɔ̀ lakĩi, má mà aa mɛ̀ wàlɛ gɛ́ Dotaniɛ. Ɔ̃ Yosɛfu pɛ̀lɛńzi à ń lé Dotani.
Kɛ́ aa aà è kãaa, e àɔ gɛ́ kái ń kĩ́i, aa lɛkpàaĩaàzi aa mɛ̀ wà aà dɛ.
Aa òkɔ̃ɛ: À gwa, nana'onki lɛ́ mɔ́ kee.
À to wà aà dɛ sa, wí aà zu ɛɛ beeɔ do guu, wí o wài mɛ́ aà sò. Wá e lá aà nanaɔ midɛ.
Kɛ́ Lubɛni yã́pi mà, a ye à aà misi, ɔ̃ à mɛ̀: Wásu aà dɛo.
Ásu to au bɔwào. À aà zu ɛɛ beeu guwaiwaiu la, ásu à aà dɛo. Lubɛni ònɛ́ màa, kɛ́ a ye à aà misi, í ɛa à aà kpa a maewa yã́iɛ.
Kɛ́ Yosɛfu kà a vĩ̀iɔ kĩ́i, aa aà ula bɔ̀aàla, aà ulataopi.
Ɔ̃ aa aà sɛ̀ wa zù ɛpiu. Ɛpi da giiɛ, a í vĩo.
Ɔ̃ aa zɔ̃̀lɛ lɛ́ pɔble. Kɛ́ aa wɛzù, aa Isimaɛla bui kyaamaɔ è, aa bɔ̀ Galada bùsuu, aalɛ gɛ́ Egipi. An yiongoɔ lí'ɔ ń gãmalɛo ń tulaletio sɛa.
Ɔ̃ Yuda ò a gbɛ̃́ɔnɛ: Tó wa wá dãuna dɛ̀, mɛ́ wa aà dɛa ùlɛ, bɔ́ ài wá ei?
À to wà aà yía Isimaɛla buipiɔwa. Wásu aà dɛo, wá dãuna nolo? Wá au doũɛ. Ɔ̃ aà gbɛ̃́ɔ aà yãmà.
Kɛ́ Madiã laatanapiɔ lɛ́ gɛ̃, aa Yosɛfu gà wà bɔ̀ ɛu, wà aà yìa Isimaɛla buipiɔwa ã́nusu ɔwatɛ̃ bao, ɔ̃ aa gɛ̀aànɔ Egipi.
Kɛ́ Lubɛni sù ɛpi kĩ́i, i Yosɛfu e we lɔo, ɔ̃ à a pɔkasaɔ ga kɛ̃̀kɛ̃.
Ɔ̃ à gɛ̀ a dãunaɔ kĩ́i à mɛ̀: Nɛ́pi ku we lɔo. Má gɛ́ má ń beeo ni?
Aa blesana kũ̀ wa dɛ̀, ɔ̃ aa Yosɛfu ulapi sɛ màlɛ a au guu.
Ɔ̃ aa aà ulataopi sɛ̀ tàò ń maeɛ aa mɛ̀: Pɔ́ pɔ́ wá èn kɛ. N nɛ́ ula yã̀, ge aà pɔ́ no?
A dɔ̃̀, ɔ̃ à mɛ̀: Ma nɛ́ ulataoɛ, wài mɛ́ aà sò. Waiyoo, à ma nɛ́ Yosɛfu tàitaiɛ.
Ɔ̃ à a ulada ga kɛ̃̀, à zwã̀nkasa sɛ dɔ̀ a pi, ɔ̃ à a nɛ́pi ɔ́ɔlɔ̀ e'e'e.
Aà nɛgɔ̃ɛɔ ń aà nɛnɔɛɔ mɔ̀ aà nɔ̀sɛ níniiɛ̀ ḿpii, ãma à gì wà a nɔ̀sɛ níniɛ à mɛ̀: Máɔ a nɛ́pi gaa ɔ́ɔlɔɛ e mà gɛ taò aà kĩ́i bɛdau. Ɔ̃ àlɛ búbuapɛ a nɛ́pi yã́ musu.
Madiãpiɔ sɔ̃ aa Yosɛfu yìa Pɔtifaawa Egipi. Falaɔ̃ɔ ìwaɔ doɛ, ɔ̃mɛ aà dɔaiɔ gbɛ̃zɔ̃ɔ ũ.
Zĩbeezĩ Yuda bɔ̀ a gbɛ̃́ɔ kĩ́i, à gɛ̀ zɔ̃̀lɛ Adulaũ gbɛ̃́ pɔ́ wì mɛ Hila bɛ.
Wekĩi ɔ̃ à kpàaũu ń Kanaa bùsu gbɛ̃́ pɔ́ wì mɛ Sua nɛnɔɛo, ɔ̃ à aà sɛ̀ nɔ ũ.
À nɔsì à nɛ'ì gɔ̃ɛ ũ, ɔ̃ à tɔkpàɛ̀ Ɛɛ.
À ɛ̀a nɔsì lɔ, à nɛgɔ̃ɛ ì, ɔ̃ à tɔkpàɛ̀ Onani.
À ɛ̀a nɛgɔ̃ɛ ì lɔ, ɔ̃ à tɔkpàɛ̀ Sela. Gɔɔ pɔ́ à nɛ́pi ì, a ku Kezibuɛ.
Ɔ̃ Yuda nɔɛ pɔ́ wì mɛ Tamaa sɛ̀ a nɛgɔ̃ɛ sɛ̃́ia Ɛɛɛ.
Ɛɛ kɛ̀ Diiɛ gbɛ̃vãi ũ, ɔ̃ à aà dɛ̀.
Ɔ̃ Yuda ò Onaniɛ: Ǹ n vĩ̀i gyaa sɛ́, ní buikɛ n vĩ̀iɛ lá wì kɛwa.
Kɛ́ Onani dɔ̃ nɛ́ pɔ́ á i ń a vĩ̀i gyaao aɔ dɛ a bui ũo, tó à wùlɛaànɔ, ì azĩa e bàasiɛ, kɛ́ asu buikɛ a vĩ̀iɛo yã́i.
Yã́ pɔ́ àlɛ kɛpi kɛ̀ Diiɛ ĩ́i, ɔ̃ à aà dɛ̀ lɔ.
Ɔ̃ Yuda ò a nɛ́ gyaa Tamaaɛ: Gɛ ǹyɔ̃ gyaable n mae bɛ e ma nɛ́ Sela zɔ̃ɔkũ. Asa àlɛ e Sela a ga lá a vĩ̀iɔwaɛ. Ɔ̃ Tamaa gɛ̀ zɔ̃̀lɛ a mae bɛ.
Kɛ́ a gɔɔ gɛ̃̀gɛ̃, ɔ̃ Yuda na gà. Kɛ́ aà sɔ̃ nìni, à dàzɛu, àlɛ gɛ́ a sãkãkɛ̃ɛlɛnaɔ kĩ́i Timɛna ń a gbɛ̃na Adulaũ gbɛ̃́ Hilao.
Ɔ̃ wà a baokpà Tamaaɛ wà mɛ̀: N zãde lɛ́ gɛ́ Timɛna a sãɔ kãkɛ̃ɛlɛi.
Ɔ̃ à a gyaablepɔɔ wòlo, à pɔlɔgãu sɛ kù a wɛ́a, ɔ̃ à gɛ̀ zɔ̃̀lɛ Ɛnaiũ bɔlɛu Timɛna zɛ́u. Asa a è Sela gbãakũ̀ mɛ́ wi a kpawà nɔ ũo.
Kɛ́ Yuda aà è, ɔ̃ à aà dìlɛ káalua ũ, kɛ́ à pɔkù a wɛ́a yã́i.
Ɔ̃ à sɔ̃̀aàzi zɛ́ saɛ à mɛ̀: To mà wúlɛnnɔ. I aà dɔ̃ a nɛ́ gyaa ũo. Ɔ̃ nɔɛpi mɛ̀: Tó n wulɛmanɔ, bɔ́ ńyɔ̃ kpaai?
A wèwà à mɛ̀: Má a blenɛɔ do kpã́sãnɛ. Ɔ̃ à mɛ̀: Tɔ̀ɔmadilɛmɛɛ e ǹyɔ̃ gɛ́ kpã́sãi.
Ɔ̃ à aà là à mɛ̀: Bɔ́ tɔ̀ɔma mà dilɛnɛi? À mɛ̀: Ǹ n seelakɛbɔ ń a bao ń gopana pɔ́ ń kũao kpaa. Ɔ̃ a kpàwà à wùlɛaànɔ, ɔ̃ à kɛ̀ nɔ ũ.
Ɔ̃ nɔɛpi fɛ̀lɛ tà bɛ, à a pɔlɔgãu gò à a gyaablepɔɔ dà.
Yuda a gbɛ̃na Adulaũ gbɛ̃́ zĩ̀ ń blenɛo a tɔ̀ɔmaboi nɔɛpi kĩ́i. Kɛ́ à kà, i aà eo.
Ɔ̃ à wekĩideɔ làla à mɛ̀: Káalua pɔ́ kú Ɛnaiũ zɛ́ saɛ la yãa ku má ni? Aa wèwà aa mɛ̀: Káalua ku lao fá!
Ɔ̃ à ɛ̀a tà, a ò Yudaɛ: Mi aà eo. Wekĩideɔ mɛ̀ wa káalua dɔ̃ we yãa seo.
Ɔ̃ Yuda mɛ̀: Aàɔ pɔ́piɔ kũa. Wásu to gbɛ̃́ɔ wá yáalɔo. Ma n zĩ ń blepio, ni aà eo.
Mɔ àaɔ̃ gbɛa wà mɔ̀ wa ò Yudaɛ wà mɛ̀: N nɛ́ na Tamaa káaluakà, ɔ̃ à nɔsì a káaluakaa guu. Yuda mɛ̀: À bɔaànɔ, wi tɛsɔ̃wà.
Kɛ́ wàlɛ bɔaànɔ bàasi, à lɛ́kpãsãkɛ̀ a zãdeɛ à mɛ̀: Gbɛ̃́ pɔ́ pɔ́ɛ beeɔ vĩ mɛ́ nɔdɔ̀magu. Seelakɛbɔ ń a bao ń gopanaɛ beeo gwa, tó ń a de dɔ̃.
Yuda pɔ́piɔ dɔ̃̀, ɔ̃ à mɛ̀: Nɔɛpi yã́ na dɛmala, asa mi aà kpa ma nɛ́ Selawao. Yuda i wúlɛaànɔ lɔo.
Kɛ́ à kà nɛ'ia, à mɔ lè sìaɔ mɛ́ kú aà gbɛɛ guu.
Gɔɔ pɔ́ àlɛ nɛ'i, a gbɛ̃do ɔbɔ̀, ɔ̃ nɔɛ nɛ'ina wɔ̃ɔtɛ̃na dɔ̀wà à mɛ̀: Nɛ́ɛ bee mɛ́ bɔ̀ káau.
Kɛ́ nɛ́pi a ɔ sɔ̀aa, ɔ̃ nɛ́ plaade bɔ̀, ɔ̃ nɔɛpi mɛ̀: N bɔ bùiɛ fá! Ɔ̃ wà tɔkpàɛ̀ Pɛlɛzi.
Bee gbɛa kɛ́ aà gbɛ̃do pɔ́ wà wɔ̃ɔtɛ̃na dɔ̀ aà ɔwapi bɔ̀, ɔ̃ wà tɔkpàɛ̀ Zela.
Kɛ́ Isimaɛla buiɔ kà ń Yosɛfuo Egipi, ɔ̃ Egipi gbɛ̃́ Pɔtifaa aà lùmá. Falaɔ̃ɔ ìwaɔ doɛ, ɔ̃mɛ aà dɔaiɔ gbɛ̃zɔ̃ɔ ũ.
Dii kú ń Yosɛfuo, ìɔ aà daɛ ń gòmio. A ku a dii Egipi gbɛ̃́pi bɛ.
Aà diipi è Dii kuaànɔ, ìɔ aà daɛ ń gòmio yã́ pɔ́ àlɛ kɛ píi guu,
ɔ̃ à aà wɛgwà, à aà dìlɛ a bɛ ziia ũ, à pɔ́ pɔ́ a vĩ píi nàɛ̀ a ɔzĩ.
Za gɔɔ pɔ́ à aà dìlɛ a bɛ ziia ũ, Dii ɛ̀fãaidà aà bɛu Yosɛfu yã́i. Dii ɛ̀fãaidà pɔ́ pɔ́ dɛ aà pɔ́ ũɔgu píi, bɛpɔɔn nò, buapɔ́ɔn nò.
Ɔ̃ Pɔtifaa a pɔ́pii nà Yosɛfuɛ a ɔzĩ. A yãe kã̀a vĩo, mɛ́ i kɛ blɛblea bàasio. Yosɛfu sɔ̃ gɔ̃ kɛfɛnaɛ, mɛ́ aà zɛa maa.
Zĩewa ɔ̃ Yosɛfu bĩi gɛ̃̀ a dii nagu, ɔ̃ a òɛ̀: Wúlɛmanɔ.
Ɔ̃ à gì à mɛ̀: Gwa, ma dii yãe kã̀a vĩ bɛ la lɔo, à pɔ́ pɔ́ á vĩɔ nàmɛɛ ma ɔzĩ píiɛ.
Aà iko dɛmala ua lao, tó n baa gɛ̃̀, i gimɛɛ ń pɔeoo, kɛ́ ń dɛ aà nɔ ũ yã́i. Má fɔ̃ yãvãi bee taa kɛ mà duunakɛ Luaɛe?
Baa kɛ́ nɔɛpi ìɔ oɛ̀ gɔɔpii, i we wùlɛaànɔo, a ye àɔ kuaànɔ seo.
Zĩewa kɛ́ Yosɛfu gɛ̃̀ kpɛ́u zĩkɛi, à mɔ lè uazĩkɛnae ku bɛo.
Ɔ̃ nɔɛpi aà kũ̀ a ulawa à mɛ̀: Wúlɛmanɔ. Ɔ̃ Yosɛfu a ula tòɛ̀ we, à bàalɛ̀ bɔ̀ bàasi.
Kɛ́ nɔɛpi è à a ula tòɛ à bàalɛ̀ bɔ̀ bàasi,
ɔ̃ à uazĩkɛnaɔ sìsi a ònɛ́: À gwa, wà mɔ̀wɛ̃ɛ ń Ɛbɛluo, ɔ̃ àlɛ dɔ́ɛwanɔ. À gɛ̃̀mazi wúlɛimanɔɛ, ɔ̃ ma wiidɔ̀wà.
Kɛ́ a è ma wiidɔ̀wa, ɔ̃ à a ula tò kálɛa ma saɛ, à bàalɛ̀ bɔ̀ bàasi.
Ɔ̃ nɔɛpi ulapi kàlɛ a saɛ. Kɛ́ Yosɛfu dii sù,
ɔ̃ aà nɔpi òɛ̀ à mɛ̀: Ɛbɛlu zɔ pɔ́ n suowɛ̃ɛ dɔ̀ɛmanɔ, à gɛ̃̀mazi.
Kɛ́ ma wiidɔ̀wà, ɔ̃ à a ula tò kálɛa ma saɛ, à bàalɛ̀ bɔ̀ bàasi.
Kɛ́ nɔɛpi yã́pi sìu a zã́ɛ à mɛ̀ lá n zɔ kɛ̀mɛɛn we, aà pɔ pà maamaa.
Ɔ̃ à mɛ̀ wà Yosɛfu kũ wà dakpɛu, gu pɔ́ kía dakpɛunaɔ kálɛu, ɔ̃ à gɔɔplakɛ̀ we.
Ń beeo Dii kuaànɔ à gbɛ̃kɛkɛ̀ɛ̀, a tò aà yã́ kà dakpɛunaɔ dɔ̃̀anagu.
Ɔ̃ gudɔ̃anapi dakpɛunaɔ nà Yosɛfuɛ a ɔzĩ píi, wìli yãe kɛ aà saio.
Dakpɛunaɔ dɔ̃̀anapi líɔ yãe kã̀a vĩ Yosɛfu musuo, kɛ́ Dii kuaànɔ, mɛ́ ìɔ aà daɛ ń gòmio yã́ pɔ́ àlɛ kɛ píi guu.
Bee gbɛa Egipiɔ kí Falaɔ̃ɔ vɛ̃ɛbɔlɛna ń a pɛ̃ɛkɛnao kɛ̀aànɔ ĩ́i.
Aà pɔ pà a ìwa gbɛ̃ɔn plapiɔzi, aà vɛ̃ɛbɔlɛnaɔ kía ń aà pɛ̃ɛkɛnaɔ kíao.
Ɔ̃ à ń kákpɛu a dɔaiɔ gbɛ̃zɔ̃ɔ bɛ, kpɛ́ pɔ́ wà Yosɛfu dàu.
Dɔaiɔ gbɛ̃zɔ̃ɔpi Yosɛfu dìlɛ aàɔ laaidɔmá. Aa gɔɔplakɛ̀ kpɛ́u we.
Gwãasĩn doũ Egipiɔ kía vɛ̃ɛbɔlɛna ń pɛ̃ɛkɛnapio nana'ò ḿpla ḿpii, baade ń a pɔ́o ń a àsio.
Kɛ́ Yosɛfu mɔ̀ ń gwai kɔɔ, a è an kã́ gà.
Ɔ̃ à ń lá à mɛ̀: Bɔ́ yã́ mɛ́ tò á oosisia gbãi?
Aa wèwà aa mɛ̀: Nana ɔ̃ wá ò, gbɛ̃e ku la kɛ́ à a àsi'owɛ̃ɛo. Ɔ̃ a ònɛ́: Lua mɛ́ nana àsi bɔɔlɛ dɔ̃o lò? À á nanapiɔ dau à siumɛɛ.
Ɔ̃ vɛ̃ɛbɔlɛnaɔ kía a pɔ́ òɛ̀ à mɛ̀: Ma nana guu ma vɛ̃ɛli è ma saɛ.
Vɛ̃ɛlipi gɔ̃n àaɔ̃ɛ. À labɔ̀ à vukɛ̀, à nɛ'ì à mà.
Má Falaɔ̃ɔ imibɔ kũa, ɔ̃ ma vɛ̃ɛbɛpiɔ sɛ̀ má fɛ̃̀ aà imibɔpiu, má kpàwà.
Yosɛfu òɛ̀: Nanapi àsin kɛ: Ligɔ̃n àaɔ̃piɔá gɔɔ àaɔ̃ɛ.
Gɔɔ àaɔ̃ gbɛa Falaɔ̃ɔ a n misi. A ɛa n da n zĩ guu, ní ɛa ǹyɔ̃ vɛ̃ɛbɔlɛɛ̀, lá niɔ kɛ yãawa.
Tó yã́ bɔ̀nnɔ na, to ma yã́ àɔ dɔngu. Gbɛ̃kɛkɛmɛɛ, ní ma yã'o Falaɔ̃ɔɛ, kɛ́ ǹ e ǹ ma bɔ kpɛ́ɛ bee guu.
Asa wà ma kũ kpã́i za Ɛbɛluɔ bùsuuɛ, mɛ́ baa Egipi la mi yãe kɛ à kà wà ma da ɛɛ bee guuo.
Kɛ́ pɛ̃ɛkɛnaɔ kía è Yosɛfu nanapi àsi'oa bɔ̀ ń vɛ̃ɛbɔlɛnao na, ɔ̃ a òɛ̀: Ma nana guu sɔ̃ má è má pɛ̃ɛ sɛa gbí àaɔ̃ diakɔ̃a.
Gbí pɔ́ kú musu, kàa bui dasi pɔ́ má kɛ̀ Falaɔ̃ɔɛ ka a guu, ɔ̃ bãɔ lɛ́ ble ma musu.
Yosɛfu òɛ̀: A àsin kɛ: Gbí àaɔ̃piɔá gɔɔ àaɔ̃ɛ.
Gɔɔ àaɔ̃ gbɛa Falaɔ̃ɔ a n mi zɔ̃ a n loo líwa, bãɔ i n ble.
A gɔɔ àaɔ̃deá Falaɔ̃ɔ izĩ dikpɛɛ, ɔ̃ à blɛkɛ̀ a ìwaɔnɛ. À vɛ̃ɛbɔlɛnaɔ kía ń pɛ̃ɛkɛnaɔ kíao bɔ̀lɛ kpɛ́u a ìwaɔ wáa.
Ɔ̃ à ɛ̀a vɛ̃ɛbɔlɛnaɔ kía dà a zĩu, aà ɛa aàɔ vɛ̃ɛbɔlɛɛ.
Ɔ̃ à pɛ̃ɛkɛnaɔ kía lòo líwa, lá Yosɛfu ń nanaɔ àsi'ònɛ́wa.
Kásile Yosɛfu yã́ i dɔ vɛ̃ɛbɔlɛnaɔ kíagu lɔo, aà yã́ sã̀aàguɛ.
Wɛ̃̀ bṹu pla gbɛa Falaɔ̃ɔ nana'ò a è á zɛa Niililɛ.
A è zuda maa mɛkpaaɔ bɔ̀lɛ swapi ɛu mɛ̀n sopla, aalɛ sɛ̃ ble dã̀na guu.
Ɔ̃ à zuda fɛ̃́fɛ̃a wòũwoũɔ è sopla lɔ. Aa bɔ̀ swa'ɛu, aa bɛ a sɛ̃́iaɔ kpɛ, aa zɛ̀ ń saɛ swalɛ.
Ɔ̃ zù fɛ̃́fɛ̃a wòũwoũpiɔ zù maa mɛkpaapiɔ mɔ̀mɔ, ɔ̃ Falaɔ̃ɔ vù.
À ɛ̀a gɛ̃̀ ń io, ɔ̃ à nana'ò lɔ. A è ése sáo maa wɛde pìa éseli doũwa sáo sopla.
Ɔ̃ à ése sáo wɛ́n ála'alana pɔ́ lou'i kɛ̃̀sãmáɔ è, à pìa ń gbɛa lɔ sáo sopla.
Ɔ̃ ése sáo wɛ́n ála'alanapiɔ ése sáo maa wɛdepiɔ mɔ̀mɔ. Kɛ́ Falaɔ̃ɔ vù, a è nana á ò.
Kɛ́ gu dɔ̀, làasoo gɛ̃̀aàgu, ɔ̃ à Egipi màsokɛnaɔ ń wɛzɛ̃naɔ sìsi píi. À a nanaɔ sɛ̀lɛ sìunɛ́, kási an gbɛ̃e i fɔ̃ à a àsi'òɛ̀o.
Ɔ̃ vɛ̃ɛbɔlɛnaɔ kía fɛ̀lɛ yã'ò Falaɔ̃ɔɛ à mɛ̀: Tàae pɔ́ má kɛ̀ yãa dɔ̀magu gbã.
Kí, n pɔ pà n zɔ̀blenaɔzi yãa, ɔ̃ n ma dakpɛu n dɔaiɔ gbɛ̃zɔ̃ɔ bɛ sãnu ń pɛ̃ɛkɛnaɔ kíao.
Gwãasĩn doũ wa nana'ò, wá baade ń a pɔ́o ń a àsio.
Ɛbɛlu ɛ̀waasoe kúwanɔ we, n dɔaiɔ gbɛ̃zɔ̃ɔ zɔɛ. Kɛ́ wa wá nanaɔ sɛ̀lɛ wá sìuɛ̀, ɔ̃ à wá baade pɔ́ àsi'òɛ̀.
Yã́piɔ kɛ̀ lá a òwɛ̃ɛwa. N ɛa n ma da ma zĩu, ɔ̃ n pɛ̃ɛkɛnaɔ kíapi lòo líwa.
Ɔ̃ Falaɔ̃ɔ gbɛ̃́ zĩ̀ Yosɛfu sísii, ɔ̃ wà gɛ̀ aà bɔ̀ kpɛ́u kpakpa. À mibò à a pɔkasaɔ lìlɛ, ɔ̃ à gɛ̀ Falaɔ̃ɔ kĩ́i.
Ɔ̃ Falaɔ̃ɔ òɛ̀: Ma nana'ò, kási gbɛ̃e i fɔ̃ a àsi'òmɛɛo. Má mà wà mɛ̀, tó wa ònɛ, ni fɔ̃ ǹ a àsi'onɛ́ɛ.
Yosɛfu òɛ̀: I kɛ mámɛo, Lua mɛ́ a a àsi'onɛ kí.
Ɔ̃ Falaɔ̃ɔ òɛ̀: Ma nana guu má è má zɛa Niililɛ.
Má è zuda maa mɛkpaa mɛ̀n soplaɔ bɔ̀lɛ swa'ɛu, aalɛ sɛ̃ ble dã̀na guu.
Ɔ̃ ma zuda pãleɔ è lɔ mɛ̀n sopla, aa fɛ̃́fɛ̃a wòũwoũ, mi zù fɛ̃́fɛ̃a bee taaɔ e Egipi la yãao.
Ɔ̃ zuda fɛ̃́fɛ̃a wòũwoũpiɔ zù mɛkpaa sɛ̃́ia mɛ̀n soplapiɔ mɔ̀mɔ.
Baa kɛ́ aa ń mɔmɔ, aa gì fɛ̃́fɛ̃a lá aa dɛwaɛ, gbɛ̃e a dɔ̃ kɛ́ aa ń mɔmɔ seo. Ɔ̃ ma vu.
Nana guu lɔ má è, ése sáo maa wɛde sáo sopla bɔ̀ éseli doũwa.
Ɔ̃ má è, ése sáo teeena wɛ́n ála'alana pɔ́ lou'i kɛ̃̀sãmáɔ bɔ̀ an gbɛa lɔ sáo sopla.
Ɔ̃ ése sáo wɛ́n ála'alanapiɔ ése sáo wɛdepiɔ mɔ̀mɔ. Kɛ́ má ò màsokɛnaɔnɛ, an gbɛ̃e i fɔ̃ à a àsi'òmɛɛo.
Ɔ̃ Yosɛfu òɛ̀: Kí, nana pɔ́ ń òpiɔ àsi doũɛ. Lua yã́ pɔ́ á ye kɛ ɔ̀lɔnɛɛ, kí.
Zù maa mɛ̀n soplapiɔá wɛ̃̀ soplaɛ, mɛ́ ése sáo wɛde sáo soplapiɔá wɛ̃̀ soplaɛ. Nanapiɔ àsi doũɛ.
Zù fɛ̃́fɛ̃a wòũwoũ mɛ̀n sopla pɔ́ bɔ̀lɛ aa bɛ a sɛ̃́iaɔ kpɛpiɔá wɛ̃̀ soplaɛ. Màa ése sáo wɛ́n ála'alana pɔ́ lou'i kɛ̃̀sãmá sáo soplapiɔ dɛ lɔ. Beeɔ mɛ́ wɛ̃̀ sopla pɔ́ imina a kauɔ ũ.
Lá má ònɛ tiawa kí, ma mɛ̀ Lua lɛ́ yã́ pɔ́ á ye kɛ ɔlɔnɛɛ.
Blɛwɛna aɔ di Egipi gupiiu maamaaɛ e wɛ̃̀ sopla.
Bee gbɛa imina i ka e wɛ̃̀ sopla, kãa gbãapi yã́ i sã Egipiɔgu. Iminapi a to bùsu blɛ midɛ.
Imina pɔ́ a mɔpi aɔ pãsĩ maamaaɛ, kãa gbãapi yã́ a dɔ gbɛ̃egu lɔo.
Kí, lá gɛ̃n pla n nanapi ò, bee mɛ̀ Lua mɛ́ dìlɛ màa. A kɛ tiaɛ, a sea vĩo.
Tiasa kí, ɔ̃nɔde wɛzɛ̃na wɛɛlɛ ǹ dilɛ aàɔ dɛ gbãade ũ Egipi.
Kí, gbɛ̃́ɔ dilɛ ziiaɔ ũ Egipi, aaɔ pɔ́wɛna sɔode kãaa wɛ̃̀ sopla pɔ́ pɔ́wɛnaɔ diupi guu.
Aa blɛ kãaa wɛ̃̀ maa pɔ́ lɛ́ mɔ́ɔ guu, aai pɔ́wɛna ká dɔ̃ɔ guu wɛ̃́lɛ ń wɛ̃́lɛo ń n tɔ́o, aaiɔ dɔ̃́a.
Tó imina pɔ́ a kɛ wɛ̃̀ soplapi kà Egipi, blɛpi iɔ dɛ kũ̀sũa ũ, kɛ́ iminapi su Egipiɔ dɛdɛo yã́i.
Yã́pi kà Falaɔ̃ɔgu ń a ìwaɔ píi,
ɔ̃ a ònɛ́: Gbɛ̃́ɛ beeá Lua Nisĩnadeɛ. Wá gbɛ̃e e laaàwa lɔe?
Ɔ̃ a ò Yosɛfuɛ: Lá Lua tò n yã́ beeɔ dɔ̃̀ píi, ɔ̃nɔde wɛzɛ̃nae ku lanwao.
Ḿmɛ ńyɔ̃ɔ dɛ ma ua gbɛ̃zɔ̃ɔ ũ, ma gbɛ̃́ɔ iɔ misiilɛnɛ ḿpii. Báa mɛ́ a to màɔ dɛnla ado.
Ɔ̃ à ɛ̀a òɛ̀: Ńyɔ̃ɔ iko vĩ Egipi bùsu gupiiwaɛ.
Ɔ̃ à tãana seelakɛbɔ bɔ̀ a ɔwa, a dà Yosɛfuɛ a ɔwa, à bàabaa ula dàɛ̀, à vua yàbaa dàɛ̀ a nɔɛ.
À a sɔ̃́go plaade kpàwà bɛbɛbɔ ũ, ɔ̃ gbɛ̃́ pɔ́ dɔaaaɛɔ ìɔ pala: À kúlɛ! À kúlɛ! Beewa Falaɔ̃ɔ tò Yosɛfu iko vĩ Egipi bùsuwa.
A òɛ̀ lɔ: Mámɛmaa Falaɔ̃ɔ, gbɛ̃e a fɔ̃ yãe kɛ Egipi la n lɛ́ saio.
Ɔ̃ à tɔkpàɛ̀ Zafɛna Panɛa, ɔ̃ à Ɛliɔpɔli wɛ̃́lɛ sa'ona Potifɛla nɛnɔɛna Asɛna kpàwà nɔ ũ.
Gɔɔ pɔ́ Yosɛfu zĩ sɛ̀ Egipiɔ kí Falaɔ̃ɔ bɛ, a wɛ̃̀ baakwi vĩ. Ɔ̃ à bɔ̀ Falaɔ̃ɔ kĩ́i, à gɛ̀ bɛbɛi Egipi gupiiu.
Kãa gbãa ku e wɛ̃̀ sopla, blɛwɛna di maamaaɛ.
Ɔ̃ Yosɛfu blɛ pɔ́ di Egipi wɛ̃̀ soplapiɔ kã̀aakãaa wɛ̃́lɛ ń wɛ̃́lɛo kũ̀sũa ũ, wɛ̃́lɛ píi ń azĩa pɔ́o.
À pɔ́wɛna kã̀aa zɔ̃ɔzɔ̃ɔ lán ísialɛ ũfãawa, ɔ̃ wà zɛ̀ a yɔ̃yɔ̃aɛ, asa wa fɔ̃ a lɛ́ dɔ̃o.
E imina àɔ gɛ́ kái Yosɛfu na Potifɛla nɛ́ Asɛna nɛgɔ̃ɛ ì pla.
Yosɛfu tɔkpà a yoaɛ Manase à mɛ̀: Lua tò ma mae bɛdeɔ ń ma taasikɛao yã́ sã̀magu píi.
Ɔ̃ à tɔkpà a plaadeɛ Ɛflaiũ à mɛ̀: Lua tò ma gɔ̃ nɛde ũ bùsu pɔ́ wà ma wɛtã̀u.
Kɛ́ kãa gbãa pɔ́ kú Egipi wɛ̃̀ soplapi lɛ́ kà,
ɔ̃ wɛ̃̀ sopla pɔ́ imina kàu dàalɛ lá Yosɛfu òwa. Imina kà bùsu ń bùsuo píi, ãma blɛ di Egipi gupiiuɛ.
Kɛ́ nɔana gɛ̃̀ Egipiɔgu píi, aa wiilɛ̀ Falaɔ̃ɔwa aà blɛ kpámá. Ɔ̃ a ònɛ́ píi: À gɛ́ Yosɛfu kĩ́i, lá a oɛ́ í kɛ.
Imina lì bùsupila píi, ɔ̃ Yosɛfu dɔ̃ɔ wɛ̃̀wɛ̃, à pɔ́wɛna yìa Egipiɔwa, kɛ́ imina gbãakũ̀ ń bùsuu yã́i.
Ɔ̃ gbɛ̃́ɔ bɔ̀ dṹnia guu píi aa mɔ̀ Egipi pɔ́wɛna lúi Yosɛfuwa, asa imina gbãakũ̀ dṹnia guu píiɛ.
Kɛ́ Yakɔbu mà pɔ́wɛna kú Egipi, a ò a nɛ́ɔnɛ: Áɔ kálɛ la pã yã̀?
Má mà pɔ́wɛna kú Egipi. À gɛ lúwɛ̃ɛ we, kɛ́ wásu gagao, wíɔ ku aafia.
Ɔ̃ Yosɛfu vĩ̀i gbɛ̃ɔn kwiɔ gɛ̀ Egipi pɔ́wɛna lúi.
Yakɔbu i Yosɛfu dãuna Bɛ̃yãmɛɛ zĩńnɔo, asa à mɛ̀: Wìliɔ dɔ̃o tó yãvãi sù aà lè sɔ̃ bɛ.
Ɔ̃ Isaili nɛ́piɔ gɛ̀ pɔ́wɛna lúi ń gbɛ̃pãleɔ, asa iminapi kà Kanaa bùsuu sɔ̃ɛ.
Yosɛfu mɛ́ bùsupi gbɛ̃zɔ̃ɔ ũ. Ɔ̃mɛ ì pɔ́wɛna yía gbɛ̃́piiwa. Ɔ̃ aà vĩ̀iɔ mɔ̀ kùlɛɛ̀, aa ń mi pɛ̀lɛ.
Kɛ́ à a vĩ̀iɔ è, à ń dɔ̃́, ɔ̃ à azĩa kɛ̀nɛ́ nibɔ ũ. Ɔ̃ à yã'ònɛ́ pãsĩpãsĩ à ń lá à mɛ̀: A bɔ má ni? Aa wèwà aa mɛ̀: Wa bɔ Kanaa bùsuu, wa mɔ blɛ lúiɛ.
Yosɛfu a vĩ̀iɔ dɔ̃̀, kási aai aà dɔ̃o.
Nana pɔ́ a ò yãa an yã́ musu dɔ̀aàgu, ɔ̃ a ònɛ́: Zãmadeɔn á ũ, a mɔ wá bùsu asiigwaiɛ.
Aa wèwà aa mɛ̀: Aawo Baa! N zɔ̀blenaɔn wá ũ, wa mɔ blɛ lúiɛ.
Dedoũdeɔn wá ũ wápii. Náaideɔn wá ũ. Wápiɔ n zɔ̀blenaɔ, zãmadeɔn wá ũo.
Ɔ̃ a ònɛ́: Ɛgɛɛ! A mɔ wá bùsu asiigwaiɛ.
Aa mɛ̀: Wápiɔ n zɔ̀blenaɔ, dedoũdeɔn wá ũ, wá gbɛ̃ɔn kuɛplaɛ. Kanaa bùsu gbɛ̃́ɔn wá ũ. Wá dãuna gɔ̃̀ bɛ ń wá maeo, wá gbɛ̃do kuo.
Ɔ̃ Yosɛfu ònɛ́: Lá má òɛ́wa, zãmadeɔn á ũ.
Pɔ́ pɔ́ a to mà á yã́ sĩana dɔ̃n kɛ: Ń Falaɔ̃ɔ báaao á bɔlɛ lao, sema á dãunapi mɔ̀ la bàasio.
À á gbɛ̃do zĩ á dãunapi sɛ́i, á gbɛ̃́ kĩniɔ gɔ̃ dakpɛunaɔ ũ laɛ, mí dɔ̃ tó á yã́á sĩanaɛ. Tó màa no, ń Falaɔ̃ɔ báaao zãmadeɔn á ũ.
Ɔ̃ à ń ká kpɛ́u e gɔɔ àaɔ̃.
A gɔɔ àaɔ̃de zĩ́ a ònɛ́: Má Lua vĩa vĩ. À yã́ pɔ́ má òɛ́ kɛ, í bɔ aafia.
Tó náaideɔn á ũ, à á gbɛ̃do to da kpɛ́u la, á gbɛ̃́ kĩniɔ í tá ń pɔ́wɛnao á bɛde nɔandɛnaɔnɛ,
í ɛa mɔmɛɛ ń á dãunapio, mí dɔ̃ kɛ́ á yã́á sĩanaɛ, mɛ́ wa á dɛdɛ lɔo. Ɔ̃ aa wèi màa.
Aa òkɔ̃ɛ: Sĩanaɛ tàaedeɔn wá ũ yã́ pɔ́ wá kɛ̀ wá dãunaɛ yãa yã́i. Wá è gɔɔ pɔ́ àlɛ awakpawɛ̃ɛ, à kɛ̀ wɛ̃naũ, ɔ̃ wi aà yãmao. Bee yã́i yã́ɛ bee wá léi.
Ɔ̃ Lubɛni ònɛ́: Kɛ́ má òɛ́ ásu yãe kɛ nɛ́piɛo, i ma yãmao, aà au tɔ ɔ̃ Lua lɛ́ síwá kɛ.
Aa dɔ̃ Yosɛfu lɛ́ mao, asa kɛ́ à yã'ònɛ́, wa sɛ̀lɛ sìunɛ́ɛ.
Ɔ̃ à gò ń kĩ́i, à gɛ ɔ́ɔlɔ̀. Kɛ́ à sù, à yã'ònɛ́, ɔ̃ à Simɛɔ bɔ̀ ń guu, à mɔkàwà ń wáa.
Yosɛfupi mɛ̀ wà pɔ́wɛna kánɛ́ ń sakiliɔ pai, wi ń baade ɔ̃a dauɛ̀, wi zɛ́ kũ̀sũa kɛnɛ́. Kɛ́ wa kɛ̀nɛ́ màa,
aa ń pɔ́wɛnaɔ dì ń zàa'ĩnaɔnɛ, ɔ̃ aa dàzɛu.
Kɛ́ aa kà gu pɔ́ aalɛ iu, kɛ́ an gbɛ̃do a sakili pòlo à pɔ́ kpá a zàa'ĩnawa, ɔ̃ à a ɔ̃a è a sakiliu.
Ɔ̃ a ò a gbɛ̃́ɔnɛ: À ma sakili guu gwa, wà ma ɔ̃a sɔ̀aamɛɛe! Ɔ̃ sɔ̃ kɛ̃̀ńgu, aa òkɔ̃ɛ ń lualuao: Bɔ́ yã́ Lua kɛ̀wɛ̃ɛ màai?
Kɛ́ aa kà ń mae kĩ́i Kanaa bùsuu, aa yã́ pɔ́ ń lé sɛ̀lɛ sìuɛ̀ píi aa mɛ̀:
Bùsu gbɛ̃zɔ̃ɔpi yã'òwɛ̃ɛ pãsĩpãsĩ, à wá dílɛ zãmadeɔ ũɛ.
Wá òɛ̀ náaideɔn wá ũ, zãmadeɔn wá ũo.
Dedoũdeɔn wá ũ, wá gbɛ̃ɔn kuɛplaɛ, wá gbɛ̃do kuo, wá dãuna gɔ̃̀ Kanaa bùsuu ń wá maeo.
Ɔ̃ bùsu gbɛ̃zɔ̃ɔpi òwɛ̃ɛ à mɛ̀, pɔ́ pɔ́ a to à wá dɔ̃ náaideɔ ũn kɛ: À mɛ̀ wà wá gbɛ̃do toanɔ, wí blɛwɛna sɛ taò wá bɛde nɔandɛnaɔnɛ,
wí ɛa mɔɛ ń wá dãunao, í dɔ̃ sa kɛ́ zãmadeɔn wá ũo, náaideɔn wá ũ, í wá gbɛ̃do kpáwá, wíɔ laata bùsupiu.
Kɛ́ aalɛ pɔ́wɛna bɔlɛ ń sakiliɔ guu, an baade a ɔsɔ̃ɔ è a pɔ́ guu. Kɛ́ aa ń ɔ̃aɔ è màa, vĩa ń kṹ ḿpii ń ń maeo.
Ɔ̃ an mae ònɛ́: Á ye mà gɔ̃ nɛ́sai yã̀? Yosɛfu kuo, Simɛɔ kuo, ɔ̃ á ye Bɛ̃yãmɛɛ sia lɔa? Yã́pii lɛ́ bɔmɛɛ vãiɛ.
Ɔ̃ Lubɛni ò a maeɛ: Tó mi sunɛaànɔo, ma nɛgɔ̃ɛ plaaɔ dɛdɛ. Ǹ aà kpaa, má sunɛaànɔ.
Ɔ̃ Yakɔbu mɛ̀: Ma nɛ́ a gɛ́ánɔo, asa aà vĩ̀i dadoũde gà, ɔ̃mɛ gɔ̃̀ ado. Ma zikũ̀. Tó yãe sù aà lè tá pɔ́ álɛ o guu, a to mà ta miau ń pɔsiaoɛ.
Imina pãsĩ kũ̀ Kanaa bùsuu.
Kɛ́ aa pɔ́wɛna pɔ́ aa bɔ̀ò Egipi blè à làa, an mae ònɛ́: À ɛa gɛ́ pɔ́wɛna lúi yɔɔ lɔ.
Ɔ̃ Yuda òɛ̀: Gbɛ̃́pi òwɛ̃ɛ sã́asãɛ à mɛ̀, tó wá dãuna kúwanɔo, wásu to wà wɛsikɔ̃lɛo.
Tó ńyɔ̃ wei wá dãuna gɛ́wanɔ lé, wá gɛ́ blɛ lúinɛ.
Tó ni wei sɔ̃o, wá gɛo, asa gbɛ̃́pi òwɛ̃ɛ, tó wá dãuna kúwanɔo, wásu tó wá wɛsikɔ̃lɛoɛ.
Ɔ̃ Isaili mɛ̀: Bɔ́yãi a ĩadàa á ò gbɛ̃́piɛ á dãuna vĩi?
Aa wèwà aa mɛ̀: Aàpi mɛ́ yãlàlawá ń wá bɛdeɔ yã́o. À mɛ̀: Á mae ku e tiaa? Á dãuna vĩa? Yã́ beeɔ musu ɔ̃ wá wèwà. Wá dɔ̃ yãa a mɛ wà mɔ́ ń wá dãunao yã̀?
Ɔ̃ Yuda ò a maeɛ: To nɛ́pi gɛmanɔ. Wá fɛlɛ gɛ́ gɔ̃̀ɔɛ kɛ́ wápiɔ ń mpio ń wá nɛ́ɔ wásu gagao yã́i, wíɔ ku aafia.
À gɔ̃̀ ma yã́ ũɛ. Ma azĩa wɛ̃ni dìlɛ aà pɔ́ gbɛu. Tó mi sunɛaànɔ aafiao, má gɔ̃ n tàaede ũɛ.
Tó wi seakɛ yãao, dɔ̃ wa gɛ a gɛ̃n plaadei, wa ɛa su.
Ɔ̃ an mae ònɛ́: Lá màaɛ, à yã́ɛ bee kɛ. À wá bùsu pɔmaaɔ sɛ ká á sakiliɔ guu, í gɛ gbɛ̃́pi gba. À gãmalɛ sɛ́ yɔɔ ń zɔ́'io yɔɔ ń lí'ɔo ń tulaletio ń gɔɔɔo ń sĩ́o.
À gɛ́ ń ɔ̃ao lɛɛ pla, í ɔ̃a pɔ́ wa dàɛ́ á sakiliɔ guu sɔaanɛ́. Tó wà zã̀wàn nò, á dɔ̃o.
À á dãuna sɛ́, í ɛa gɛ́ gbɛ̃́pi kĩ́i.
Lua Gbãapiide to gbɛ̃́pi wɛ̃nadɔ̃ɛ́, i á gbɛ̃do ń Bɛ̃yãmɛɛo gbaɛ aa suánɔ. Mapi sɔ̃, tó Lua ma nɛ́ɔ sìaɛ, a sìan we.
Aa pɔ́ pɔ́ wa gɛ wà aà gbapi sɛ̀lɛ ń ɔ̃ao lɛɛ pla ń Bɛ̃yãmɛɛo, aa fɛ̀lɛ gɛ̀ Egipi, ɔ̃ aa gɛ̀ Yosɛfu kĩ́i.
Kɛ́ Yosɛfu Bɛ̃yãmɛɛ è ń guu, a ò a bɛ ziiaɛ: Gɛ́ ń gbɛ̃́ɛ beeɔ ma bɛ. Nɔ̀ɔ dɛ ǹ kɛkɛ, asa gbɛ̃́piɔ pɔblemanɔ fãanɛaɛ.
Ziiapi yã́ pɔ́ Yosɛfu dàɛ kɛ̀, àlɛ gɛ́ńnɔ aà bɛ.
Kɛ́ wàlɛ gɛ́ńnɔ Yosɛfu bɛ màa, vĩa ń kṹ aa mɛ̀: Ɔ̃a pɔ́ wa dà wá sakiliɔ guu yãa yã́mɛ́ tò wà mɔ̀wanɔ la. Aa ye kusiwá aa wá nɛ́, aai wá kṹkũ zɔɔ ũ, aa wá zàa'ĩnaɔ sɛ́lɛɛ.
Kɛ́ aa kà Yosɛfu bɛ kpɛɛlɛ, aa sɔ̃̀ aà ziiapizi aa mɛ̀:
Mae, n yã́ na! Wa mɔ la káau blɛ lúiɛ.
Kɛ́ wa ka gu pɔ́ wálɛ iu, wa wá sakiliɔ pòlo, ɔ̃ wá baade a ɔ̃a è a sakiliu kyáukyau. Ɔ̃ wa suò kɛ.
Wa mɔ ń ɔ pãleo kɛ́ wà blɛ luò. Wá dɔ̃ démɛ ɔ̃api dà wá sakiliɔ guuo.
Ziiapi mɛ̀: Ásu bílikɛo, ásu to vĩa á kũo. Á Lua, á mae Lua mɛ́ ɔ̃api dàɛ́ á sakiliɔ guu. Á ɔ̃a ma kĩ́i lè. Ɔ̃ à Simɛɔ bɔ̀nɛ́.
Ziiapi gɛ̃̀ńnɔ Yosɛfu ua, à í kpàmá aa zu'oò, ɔ̃ à sɛ̃ kpà ń zàa'ĩnaɔwa.
Ɔ̃ aa pɔ́ pɔ́ wa Yosɛfu gbapi yãkɛ̀kɛ e aàɔ gɛ́ sui fãanɛ, asa aa mà wà mɛ̀ wa pɔble weɛ.
Kɛ́ Yosɛfu sù bɛ, aa aà gbà pɔ́ pɔ́ wà mɔ̀opi, aa wùlɛ tɔɔlɛ aà aɛ.
À ń aafia gbɛ̀a, ɔ̃ à mɛ̀: Á maezi pɔ́ a aà yã'òpi gbãaó? A ku e gbãa?
Aa wèwà aa mɛ̀: Wá mae n zɔ̀blena gbãa, a ku e tia. Ɔ̃ aa kùlɛɛ̀ aa wùlɛ ń gbɛɛu.
Yosɛfu wɛsɛ̀ à a dãuna dadoũde Bɛ̃yãmɛɛ gwà à mɛ̀: Á dãuna pɔ́ a aà yã'òmɛɛpin laa? Ɔ̃ a ò Bɛ̃yãmɛɛɛ à mɛ̀: Lua báaadangu.
Kɛ́ à a dãuna gwà, aà pɔ kɛ̀na zɔ̃ɔ, a ye ɔ́ɔlɔ, ɔ̃ à gɛ̃̀ kpɛa ń wãao, à ɔ́ɔlɔ̀ we.
Kɛ́ à oopì, ɔ̃ à bɔ̀ à azĩa kṹkũa, à mɛ̀ wà mɔ́ ń blɛo.
Wà blɛ dìlɛɛ̀ ado, ampiɔ ńtɛ̃ɛ, Egipi pɔ́ aa kuaànɔɔ ńtɛ̃ɛ lɔ, asa Egipiɔ lí pɔble ń Ɛbɛluɔo, aali yãalɛńnɔo.
Wà ń zɔ̃́lɛzɔ̃lɛ aà aɛ lá wà ń í aa tɛ̀tɛkɔ̃iwa, za nɛgɔ̃ɛ sɛ̃́iawa e an gɔ̃zãnawa, ɔ̃ aa lɛ'ɛ̀lɛ, aa kɔ̃ gwàgwa.
Ɔ̃ wà blɛ pɔ́ kú Yosɛfu aɛ kpaalɛ̀nɛ́. Bɛ̃yãmɛɛ pɔ́ zɔ̃ɔ dɛ gbɛ̃́ kĩniɔ pɔ́la lɛɛ sɔo. Ɔ̃ aa pɔblè wà imìaànɔ e wà kã̀.
Yosɛfu ò a bɛ ziiaɛ: Pɔ́wɛna káka gbɛ̃́piɔnɛ ń sakiliɔ pai, lá aa fɔ̃ sɛ́ lɛ́u. Baade ɔ̃a daɛ̀ a pɔ́wɛnaa sakiliu,
ní ma ã́nusu imibɔ sɛ ǹ da an dãuna sakiliu ń aà pɔ́wɛna ɔ̃ao. Ɔ̃ a kɛ̀ lá Yosɛfu òɛwa.
Kɛ́ gu dɔ̀ gɔ̃̀ɔ, wà ń gbáɛ ń ń zàa'ĩnaɔ.
E aaɔ gɛ́ kái zã̀, ɔ̃ Yosɛfu ò a ziiaɛ: Fɛlɛ pɛ́lɛńzi. Tó ń ń lé, ǹ ń la bɔ́yãi aa maa fĩabò ń vãioi?
Bɔ́yãi aa ma ta pɔ́ mi imiò, mi màsokɛò sɛ̀ kpã́ii? Onɛ́ aa tàaekɛ̀.
Kɛ́ à ń lé, à yã́pi ònɛ́,
ɔ̃ aa wèwà aa mɛ̀: Mae, àkɛa ń ò màai? Kúku! Wápiɔ n zɔ̀blenaɔ, wá fɔ̃ yã́ bee taa kɛe?
Ɔ̃a pɔ́ wá è yãa wá sakiliɔ guu, wi ɛa suonɛ bɔa za Kanaao lé? Wá fɔ̃ ã́nusu ge vua sɛ kpã́i n dii bɛa?
Mae, wá gbɛ̃́ pɔ́ ń è aà kĩ́i, ade gàɛ, wápii wí gɔ̃ n zɔɔ ũ.
À mɛ̀: Tɔ̀ɔ, aà kɛ lá á òwa. Gbɛ̃́ pɔ́ wa è aà kĩ́i, a gɔ̃ ma zɔ ũɛ, á gbɛ̃́ kĩniɔ í gɔ̃ tàaesai.
Ɔ̃ an baade a sakili pìla a pòlo gɔ̃̀ɔ.
Ɔ̃ ziiapi ń sakiliɔ yɔ̀ɛ. A dàalɛ an vĩ̀i pɔ́wa e à gɛ̀ kàò an dãuna pɔ́wa, ɔ̃ à imibɔpi è Bɛ̃yãmɛɛ pɔ́ guu.
Aa ń ulaɔ ga kɛ̃̀kɛ̃, ɔ̃ an baade a aso yè a zàa'ĩnaɛ, aa ɛ̀a gɛ̃̀ wɛ̃́lɛu.
Kɛ́ Yuda ń a gbɛ̃́ɔ kà Yosɛfu bɛ, aa aà lè we, ɔ̃ aa wùlɛ tɔɔlɛ aà aɛ.
A ònɛ́: Bɔ́yãi á kɛ̀ màai? Á dɔ̃ kɛ́ ma taa lí màsokɛo lé?
Yuda wèwà à mɛ̀: Baa, wá onɛ kpelewa ni? Wá yãe oa vĩo. Kpelewa wá fɔ̃ wázĩa bɔyãui? Lua wá dɔ̃ tàaedeɔ ũɛ. Baa, wa gɔ̃ ń zɔɔ ũ sa wápiiɛ, i kɛ gbɛ̃́ pɔ́ wà imibɔpi è aà kĩ́i ado no.
Ɔ̃ Yosɛfu mɛ̀: Kai! Má fɔ̃ bee kɛo. Gbɛ̃́ pɔ́ wà imibɔpi èwà mɛ́ a gɔ̃ ma zɔ ũ, á gbɛ̃́ kĩniɔ í ɛa ta á maewa aafia.
Ɔ̃ Yuda sɔ̃̀aàzi à mɛ̀: N yã́ na Baa! To mapi n zɔ̀blena mà yã'onɛ. Ńsu to n pɔ pamazio Baa, asa ń sáa ń Falaɔ̃ɔoɛ.
Baa, n wá lá yãa tó wá mae ge dãuna vĩ.
Ɔ̃ wa mɛ̀ wá mae zikũ̀, mɛ́ wá dãuna kú lɔ, wá mae aà ì a zikũ guuɛ. Nɛ́pi vĩ̀i dadoũde gà, ɔ̃mɛ gɔ̃̀ ado, mɛ́ wá maepi yeaàzi maamaaɛ.
Ń ò wápiɔ n zɔ̀blenaɔnɛ wà aà sɛ mɔonɛ, kɛ́ ǹ e ǹ wɛsiaàlɛ.
Baa, wá ònɛ nɛ́pi a e go a maewao. Tó à gòwà, maepi a gaɛ.
Ɔ̃ ń òwɛ̃ɛ, tó wá dãunapi i mɔ́wanɔo, wásu tó wá wɛ́ kɛ síiɔ̃o.
Kɛ́ wa ta wá maewa, wa n yã'òɛ̀.
Ɔ̃ wá maepi mɛ̀ wà ɛa gɛ́ blɛ lúi yɔɔ lɔ.
Wa mɛ̀, mɛ́ i kɛ wá dãuna kúwanɔ bàasio, wá fɔ̃ gɛo, asa tó a kúwanɔo, wá wɛ́ a kɛ síiɔ̃o.
Ɔ̃ wá maepi òwɛ̃ɛ, wá dɔ̃ kɛ́ a napi nɛ'ì mɛ̀n plaɛ.
Kɛ́ ado bɔ̀ a bɛ, i aà e lɔo e gbã. À mɛ̀ wài mɛ́ aà sò.
À mɛ̀ tó wà nɛ́ mɛ̀ndoɛ bee sìwa, mɛ́ yãvãi gɛ̀ aà lè sa, lá a zikũ̀, wá tó à ta miau ń pɔsiaoɛ.
Tiasa, tó ma ta ma maewa, mɛ́ aà nɛ́pi kúwanɔo, maepi a gaɛ, asa aà pɔ dɔ̀ nɛ́piwaɛ.
Tó i nɛ́pi e wá guuo, wá maepi a ta miau a zikũ guu ń pɔsiaoɛ.
Ma azĩa kpà ma maewa nɛ́pi gɛ̃ɛ ũɛ, ma mɛ̀ tó mi suɛ̀aànɔo, má gɔ̃ aà tàaede ũɛ.
Baa, n yã́ na! To mà gɔ̃ ń zɔ ũ nɛ́pi gɛ̃ɛ ũ, i tá ń a vĩ̀iɔ,
asa tó nɛ́pi kumanɔo, má fɔ̃ ta ma maewao. Má fɔ̃ wɛ̃na pɔ́ a kɛ aà yã́ musu gwao.
Yosɛfu i fɔ̃ a nɔ̀sɛ suumpà gbɛ̃́ pɔ́ kú weɔnɛ lɔo, ɔ̃ à pũ̀na à mɛ̀: Gbɛ̃́ pɔ́ kú laɔ, à bɔlɛ píi! Kɛ́ gbɛ̃e ku we lɔo, ɔ̃ à azĩa ɔ̀lɔ a vĩ̀ipiɔnɛ sa.
Àlɛ ɔ́ɔlɔ gbã́ugbãu e Egipiɔ mà, mɛ́ Falaɔ̃ɔ bɛdeɔ a baomà.
Ɔ̃ a ò a gbɛ̃́piɔnɛ: Mámɛmaa Yosɛfu. Ma mae ku e tiaa? Ɔ̃ gili gɛ̃̀ńgu, aai fɔ̃ wèwào.
Ɔ̃ Yosɛfu ònɛ́: À sɔ̃mazi. Kɛ́ aa sɔ̃̀aàzi, ɔ̃ à mɛ̀: Mámɛ má á dãuna Yosɛfu pɔ́ á yìa, wà sùaànɔ Egipi la ũ.
Tiasa ásu tó á pɔ yao. Ásu tó á nɔ̀sɛ ɔ̃̀ɔkpa ma yíaa yã́ musuo, asa gbɛ̃́ɔ misia yã́i ɔ̃ Lua ma dɔaaiɛ́ la.
Imina kaa bùsuu la wɛ̃̀ plaaden kɛ. Wa e sapao, wa e pɔkɛkɛo e wɛ̃̀ sɔo.
Lua tò ma dɔaaɛ́ kɛ́ wá bui e bɔ aafia bùsuu laɛ, mí á misi maamaa mà á suaba.
I kɛ ámɛ a ma zĩ lao, Luaɛ. À ma dilɛ Falaɔ̃ɔ lɛdamade ũ, aà bɛ ziia ũ, Egipi gupii gbɛ̃zɔ̃ɔ ũ.
À kɛ kpakpa à gɛ́ wá mae kĩ́i, í oɛ̀ aà nɛ́ Yosɛfu mɛ̀ Lua a dilɛ Egipi bùsu gbãade ũ. Aà su ma kĩ́i la gɔ̃̀ɔ,
iɔ kumanɔ kãi, i zɔ̃lɛ Gosɛ̃ bùsuu ń a nɛ́ɔ ń a tɔũnaɔ ń a sãɔ ń a bleɔ ń a zuɔ ń pɔ́ pɔ́ a vĩɔ píi.
Máɔ aà gwa la, asa imina aɔ ku e wɛ̃̀ sɔo lɔɛ. Tó màa no, aàpi ń a bɛdeɔ ń pɔ́ pɔ́ a vĩɔ midɛ píiɛ.
Ápiɔ ń Bɛ̃yãmɛɛo, a wɛsìɛ kɛ́ mapi ma Yosɛfu mámɛ málɛ yã'oɛ́.
À gawi pɔ́ má vĩ Egipi la yã'o ma maeɛ ń yã́ pɔ́ á èo píi, í gɛ à aà sɛ suòmɛɛ la kpakpa.
À vĩ̀ lòo a dãuna Bɛ̃yãmɛɛ nɔɛ, à ɔ́ɔlɔ̀, ɔ̃ Bɛ̃yãmɛɛ ɔ́ɔlɔ̀ aà kùɛ sɔ̃.
Ɔ̃ à lɛpɛ̀pɛ a vĩ̀iɔwa píi ń ɔɔlɔo. Bee gbɛa aà vĩ̀iɔ lɛ́ faaiboaànɔ.
Kɛ́ Yosɛfu vĩ̀iɔ mɔa bao lì Falaɔ̃ɔ bɛa, à kɛ̀ɛ̀ na ń a ìwaɔ.
Ɔ̃ a ò Yosɛfuɛ: O n vĩ̀iɔnɛ aa ń aso ye ń zàa'ĩnaɔnɛ, aa fɛlɛ gɛ́ Kanaa,
aa ń mae sɛ́ ń ń bɛdeɔ, aa suńnɔ ma kĩ́i la. Má Egipi bùsu gumaa kpámá, aaiɔ namableu.
Onɛ́ lɔ aa Egipi zugoɔ sɛ an nɛ́fɛ̃nɛnaɔ ń ń nɔɛɔ yã́i, aai ń mae sɛ suaànɔ.
Aasu làasookɛ pɔ́ pɔ́ aa to weɔwao, asa Egipi gumaa a gɔ̃ ń pɔ́ ũɛ.
Ɔ̃ Isaili nɛ́piɔ kɛ̀ màa. Yosɛfu zugoɔ kpàmá lá Falaɔ̃ɔ òwa. À zɛ́ kũ̀sũa kɛ̀nɛ́ lɔ.
À ń gbá uladaɔ ḿpii, mɛ́ à Bɛ̃yãmɛɛ gbà ã́nusu ɔwatɛ̃ ɔ̀aa do ń basɔoo ń uladao mɛ̀n sɔo.
À Egipi pɔmaaɔ kpã̀sã a maeɛ zàa'ĩn aso kwi ń pɔ́wɛnao ń blɛo zàa'ĩn aso kwi a mae zɛ́ kũ̀sũa ũ.
Kɛ́ à ń gbáɛ à mɛ̀: Ásu lɛkpaakɛ zɛ́uo! Ɔ̃ aa tà.
Aa bɔ̀ Egipi, ɔ̃ aa kà Kanaa bùsuu ń mae Yakɔbu kĩ́i.
Aa òɛ̀: Yosɛfu bɛ̃́ɛ e tia, ɔ̃mɛ Egipi bùsu gbɛ̃zɔ̃ɔ ũ. Ɔ̃ maepi kɛ̀ sã́ii, i sio.
Ɔ̃ aa yã́ pɔ́ Yosɛfu ònɛ́ òɛ̀ píi. Kɛ́ Isaili zugo pɔ́ Yosɛfu gbàɛ a sɛ́iɔ è, ɔ̃ aà làasoo dàdoũ sa,
ɔ̃ à mɛ̀: Kɛ́ bee mɔ̀! Ma nɛ́ Yosɛfu bɛ̃́ɛ e tia. Má gɛ́ mà wɛsiaàlɛ e màɔ gaɛ.
Isaili dàzɛu ń pɔ́ pɔ́ a vĩɔ píi. Kɛ́ à kà Bɛɛsɛba, à sa'ò a mae Izaaki Luawa.
Ɔ̃ Lua bɔ̀ mɔ̀wà wɛ́pungu'ea guu gwã́ à mɛ̀: Yakɔbu! Yakɔbu! A wèwà à mɛ̀: Má kɛ́!
Ɔ̃ à mɛ̀: Mámɛmaa Lua n mae Lua. Ńsu bílikɛ Egipi gɛa yã́ musuo, asa we má n bui kã́fĩu maamaa.
Má gɛnnɔ Egipi, mí su ń n buiɔ. Asa Yosɛfu gbá ńyɔ̃ gaa.
Ɔ̃ Yakɔbu fɛ̀lɛ Bɛɛsɛba. Aà nɛ́ɔ aà dà zugo pɔ́ Falaɔ̃ɔ gbàɛ aà sɛ́i guu ń ń nɛ́ɔ ń ń nɔɛɔ.
Aa ń pɔtuoɔ ń àizɛɛ pɔ́ aa è Kanaa bùsuuɔ sɛ̀lɛ tàò Egipi.
Yakɔbu tà we ń a nɛgɔ̃ɛɔ ń a nɛnɔɛɔ ń a tɔũnaɔ ḿpii.
Isaili pɔ́ tà Egipiɔ tɔ́n kɛ: Yakɔbu ń a nɛgɔ̃ɛɔ. Yakɔbu nɛgɔ̃ɛ sɛ̃́ia Lubɛni.
Lubɛni nɛgɔ̃ɛɔ tɔ́n kɛ: Anɔki, Palu, Ɛzɔ̃nɔ, Kaami.
Simɛɔ nɛgɔ̃ɛɔ tɔ́n kɛ: Yemuɛ, Yamini, Oada, Yakɛ̃, Zohaa ń Saulu pɔ́ a ì ń Kanaa nɔɛoo.
Levii nɛgɔ̃ɛɔ Geesɔ̃, Kɛata ń Mɛlalio.
Yuda nɛgɔ̃ɛɔ tɔ́n kɛ: Ɛɛ, Onani, Sela, Pɛlɛzi ń Zelao, ãma Ɛɛ ń Onanio gà Kanaaɛ. Pɛlɛzi nɛ́ɔn Ɛzɔ̃nɔ ń Amuluo ũ.
Isakaa nɛgɔ̃ɛɔ tɔ́n kɛ: Tola, Puva, Yasubu, Simɛlɔni.
Zabulɔni nɛgɔ̃ɛɔ tɔ́n kɛ: Sɛlɛdi, Eloni, Yalee.
Nɛgɔ̃ɛ pɔ́ Lea ń í ń Yakɔbuo Mɛsɔpɔtamiɔn we. Ɔ̃mɛ nɛnɔɛ pɔ́ wì mɛ Dina ì lɔ. An buipiɔ píi gbɛ̃ɔn baakwi ń àaɔ̃oɛ.
Gada nɛgɔ̃ɛɔ tɔ́n kɛ: Zɛfɔ̃, Agi, Suni, Ɛzɛbɔ̃, Eli, Alodi, Aleli.
Asɛɛ nɛgɔ̃ɛɔ tɔ́n kɛ: Imɛna, Iseva, Isevi, Bɛlia ń ń dãe Sɛlao. Bɛlia nɛgɔ̃ɛɔn Ɛbɛɛ ń Malakiɛo ũ.
Labã mɛ́ Zilipa kpà Leawa. Bui pɔ́ a kɛ̀ ń Yakɔbuon we. Aa gbɛ̃ɔn gɛ̃o ń mɛ̀ndooɛ.
Yakɔbu na Lasɛli nɛ́ɔn Yosɛfu ń Bɛ̃yãmɛɛo ũ.
Yosɛfu Manase ń Ɛflaiũo ì Egipi ń a na Asɛna, Ɛliɔpɔli wɛ̃́lɛ sa'ona Potifɛla nɛ́oɛ.
Bɛ̃yãmɛɛ buiɔ tɔ́n kɛ: Bɛla, Bɛkɛɛ, Asebe, Gela, Naamani, Ɛhi, Losi, Mupiũ, Hupiũ, Aada.
Bui pɔ́ Lasɛli kɛ̀ ń Yakɔbuon we. Aa gbɛ̃ɔn gɛ̃o mɛ̀ndosaiɛ.
Dã nɛgɔ̃ɛn Husiũ ũ.
Nɛfatali nɛgɔ̃ɛɔ tɔ́n kɛ: Yaziɛli, Guni, Yezɛɛ, Sileũ.
Labã mɛ́ Bila kpà Lasɛliwa. Bui pɔ́ a kɛ̀ ń Yakɔbuon we. Aa gbɛ̃ɔn soplaɛ.
Yakɔbu bui pɔ́ à tàńnɔ Egipiɔn we. Aa gbɛ̃ɔn bàaɔ̃sɔo ń mɛ̀ndooɛ, aà nɛ́ naɔ bàasi.
Kɛ́ Yosɛfu nɛ'ì Egipi gbɛ̃ɔn pla, ɔ̃ Yakɔbu bui pɔ́ tà weɔ kɛ̀ gbɛ̃ɔn bàaɔ̃kwi.
Yakɔbu Yuda zĩ̀ aà dɔaaɛ Yosɛfu kĩ́i, aà Gosɛ̃ bùsu zɛ́ ɔlɔɛ̀. Kɛ́ aa kà we,
ɔ̃ Yosɛfu gɛ̃̀ a sɔ̃́gou, à gɛ̀ dai a maelɛ we. Kɛ́ à aà lè, à vĩ̀ kùsiwà, à ɔ́ɔlɔ̀ aà gã̀u e'e'e.
Ɔ̃ Isaili ò Yosɛfuɛ: Lá ma wɛsìnlɛ má è ń kú e tia, tó má fɔ̃̀ mà ga sa.
Yosɛfu ò a vĩ̀iɔnɛ ń a de bɛdeɔ: Má gɛ o Falaɔ̃ɔɛ ma vĩ̀iɔ ń ma de bɛde pɔ́ kú Kanaa bùsuuɔ sù ma kĩ́i.
Má oɛ̀ sãdãnaɔn á ũ, pɔdeɔn á ũ, mɛ́ a mɔ ń á sãɔ ń á bleɔ ń á zuɔ ń pɔ́ pɔ́ á vĩɔ píiɛ.
Tó Falaɔ̃ɔ á sisi, mɛ́ à á lá bɔ́ zĩ i kɛi,
à oɛ̀ pɔdeɔn á ũ za á ɛ̀waasogɔɔ e ń a gbão lá á deziɔwa. Tó á òɛ̀ màa, ɔ̃ á e zɔ̃lɛ Gosɛ̃ bùsuu, asa Egipiɔ lí kɔ̃tɛsi ń sãdãnaɔo.
Yosɛfu gɛ̀ yã'ò Falaɔ̃ɔɛ à mɛ̀: Ma vĩ̀iɔ bɔ̀ Kanaa bùsuu ń ń sãɔ ń ń bleɔ ń ń zuɔ ń pɔ́ pɔ́ aa vĩɔ píi, aa mɔ̀ Gosɛ̃ bùsuu.
Ɔ̃ à a vĩ̀iɔ sɛ̀ gbɛ̃ɔn sɔo, à ń ɔlɔ Falaɔ̃ɔɛ.
Falaɔ̃ɔ ń lá à mɛ̀: Bɔ́ zĩ i kɛi? Aa wèwà aa mɛ̀: Wápiɔ n zɔ̀blenaɔ, sãdãnaɔn wá ũ lán wá deziɔwa.
Ɔ̃ aa òɛ̀: Wa mɔ zɔ̃lɛi bùsu la gɔɔplaɛ, asa imina tɔ̃̀ Kanaa bùsuwaɛ, sɛ̃ ku kɛ́ wá sãɔ bleo. Wápiɔ n zɔ̀blenaɔ, wá gba zɛ́ wà zɔ̃lɛ Gosɛ̃ bùsuu.
Ɔ̃ Falaɔ̃ɔ ò Yosɛfuɛ: Lá n mae ń n vĩ̀iɔ sù n kĩ́iɛ,
ǹ ń kálɛ Egipi gumaau. Aa zɔ̃lɛ Gosɛ̃ bùsuu. Tó laaideɔ kú ń guu, ní ma pɔ́ɔ nanɛ́ ń ɔzĩ.
Ɔ̃ Yosɛfu a mae Yakɔbu sɛ̀ gɛ ɔ̀lɔ Falaɔ̃ɔɛ. Ɔ̃ Yakɔbu samaa'òɛ̀.
Falaɔ̃ɔ aà là à mɛ̀: N ka wɛ̃ ũmai?
A wèwà à mɛ̀: Ma kua dṹniau lán nibɔwa wɛ̃̀ basoolokwin la. Ma wɛ̃ i ka ma deziɔ pɔ́wao, mɛ́ a taasi vĩ.
À samaa'ò Falaɔ̃ɔɛ lɔ, ɔ̃ à gò aà kĩ́i.
Yosɛfu a mae ń a vĩ̀iɔ kàlɛ Egipi bùsu gumaau, à ń gbá bùsu pɔ́ Lamɛsɛ dɛ a mɛɛwia ũ, lá Falaɔ̃ɔ òwa.
Yosɛfu blɛ kpà a maewa ń a vĩ̀iɔ ń a mae bɛdeɔ píi ua ń uao an dasilɛu.
Imina pãsĩ kũ̀, blɛ ku gueio. Egipiɔ ń Kanaaɔ yɛ̃̀ɛɛ làa.
Lá wàlɛ pɔ́wɛna lú, Yosɛfu ɔ̃a pɔ́ kú Egipi ń Kanaao sì píi, à tàò Falaɔ̃ɔ bɛ.
Kɛ́ Egipiɔ ń Kanaaɔ ɔ̃a làa, Egipiɔ mɔ̀ Yosɛfu kĩ́i ḿpii aa mɛ̀: Ɔ̃a kú lɔo, wá gba pɔblea. Ńsu to wà gaga n wáao.
Yosɛfu mɛ̀: Lá á ɔ̃a vĩo, à mɔ́ ń á pɔtuoɔ, mí blɛ kpáwá a musu.
Ɔ̃ aa mɔ̀ Yosɛfuɛ ń pɔtuoɔ, ɔ̃ à pɔ́wɛna kpàmá sɔ̃́ɔ ń sãɔ ń bleɔ ń zuɔ ń zàa'ĩnaɔ musu. Wɛ̃ bee à pɔ́wɛna kpàmá ń pɔtuoɔ musuɛ.
Kɛ́ wɛ̃ bee gɛ̃̀, ɔ̃ aa mɔ̀ aà kĩ́i a wɛ̃̀ sìa aa òɛ̀: Baa, wá fɔ̃ yãe ulɛnɛo. Ɔ̃a làa mɛ́ wá pɔtuoɔ gɔ̃̀ n pɔ́ ũ. Pɔe i gɔ̃ wà kpamao, wápiɔ ń wá buaɔ bàasio.
Ńsu to wà gaga n wáa ń wá buaɔo. Wá lú ń wá buaɔ, ní fĩabo ń blɛo, wí gɔ̃ Falaɔ̃ɔ zɔɔ ũ, wápiɔ ń wá buaɔ. Wá gba pɔbui kɛ́ wásu gagao, wíɔ ku, mɛ́ wá buaɔ su gɔ̃ tàaa ũo.
Ɔ̃ Yosɛfu Egipi buaɔ lù Falaɔ̃ɔɛ píi, asa Egipiɔ baade a bua yìa, kɛ́ nɔana ń kṹ gbãa yã́iɛ, ɔ̃ bùsu gɔ̃̀ Falaɔ̃ɔ pɔ́ ũ.
Yosɛfu Egipiɔ sì zɔɔ ũ píi za ń bùsu lɛ́la ń a lɛ́leo.
Ãma i sa'onaɔ buaɔ luo, asa Falaɔ̃ɔ dìlɛ aàɔ blɛ kpámá gɔɔpiiɛ. Lá aa kú ń blɛ pɔ́ Falaɔ̃ɔ ì kpámáo, aai ń buaɔ yíao.
Ɔ̃ Yosɛfu ò gbɛ̃́ɔnɛ: Ma á lú ń á buaɔ sa, a gɔ̃ Falaɔ̃ɔ pɔ́ ũɛ. Pɔbui kɛ, à gɛ tɔ̃́.
Pɔkɛkɛgɔɔ àliɔ a lɛɛ sɔode kpa Falaɔ̃ɔwa, a lɛɛ síiɔ̃ kĩni i gɔ̃ɛ́ pɔbui ń blɛo ũ. Àliɔ bee ble ń á nɛ́ɔ ń á bɛdeɔ píi.
Ɔ̃ aa mɛ̀: N wá mìsiɛ. To wàɔ nannɔ Baa, wí gɔ̃ Falaɔ̃ɔ zɔɔ ũ.
Ɔ̃ Yosɛfu yãdìlɛ Egipi à mɛ̀, buapɔ́ lɛɛ sɔode aliɔ dɛ Falaɔ̃ɔ pɔ́ ũɛ. Yã́pi ku e ń a gbão. Sa'onaɔ ńtɛ̃ɛ, an buaɔ mɛ́ i gɔ̃ Falaɔ̃ɔ pɔ́ ũo.
Isailiɔ ku Gosɛ̃ bùsuu Egipi. Aa ńzĩa tɔɔlɛ vĩ we, ɔ̃ aa nɛ'ì aa kã̀fĩ maamaa.
Yakɔbu kɛ̀ wɛ̃̀ gɛ̃o ń plao Egipi, aà wɛ̃̀ píi basoplasɔo ń plaoɛ.
Kɛ́ à kà gaa, ɔ̃ à a nɛ́ Yosɛfu sìsi a òɛ̀: N yã́ na! Ma wɛ̃nagwa! Ǹ n ɔda ma gbala taau, ní gbɛ̃kɛ ń náaio yã́ kɛmɛɛ. Ńsu ma vĩ Egipio.
Tó ma zu ma deziɔ guu, ma gɛ sɛ bɔò Egipi la, ní ma vĩ ma dezipiɔ mia'ɛu. Ɔ̃ a òɛ̀: Má yã́ pɔ́ ń ò kɛnɛ.
Ɔ̃ Yakɔbu mɛ̀: Lɛgbɛ̃mɛɛ. Kɛ́ à lɛgbɛ̃̀ɛ̀, ɔ̃ Yakɔbupi kùlɛ Luaɛ a lii mizĩ.
Gɔɔpla gbɛa wa ò Yosɛfuɛ aà mae lɛ́ gyãkɛ, ɔ̃ à a nɛ́ gbɛ̃ɔn plaɔ Manase ń Ɛflaiũo sɛ̀lɛ gɛ̀ńnɔ.
Kɛ́ wa ò Yakɔbuɛ aà nɛ́ Yosɛfu mɔ̀ aà gwai, à kɔaikɛ̀ à fɛ̀lɛ zɔ̃̀lɛ a lii musu.
A ò Yosɛfuɛ: Lua Gbãapiide bɔ̀a Luzu, Kanaa bùsuu, à báaadàmagu,
a òmɛɛ á tó mà nɛ'i maamaa, í ma kã́fĩ mà gɔ̃ buiɔ dezi ũ, í bùsupi kpa ma buiɔwa ma kpɛ an pɔ́ ũ e gɔɔpii.
Tiasa nɛ́ gbɛ̃ɔn pla pɔ́ n ń í Egipi zadɔ̃ mi mɔ n kĩ́ioɔá ma pɔ́ɔnɛ. Ɛflaiũ ń Manaseo gɔ̃̀ ma nɛ́ɔ ũ lán Lubɛni ń Simɛɔowaɛ.
Nɛ́ pɔ́ ńyɔ̃ ń i an gbɛaɔ mɛ́ aaɔ dɛ n pɔ́ ũ, aai ń túbi e ń vĩ̀iɔ kĩ́i.
Asa kɛ́ málɛ su ń Mɛsɔpɔtamio, n da Lasɛli gà zɛ́u Ɛflata pɔ́ wì mɛ tia Bɛtɛlɛũ lɛ́i Kanaa bùsuuɛ, ɔ̃ ma aà vĩ̀ zɛ́u we.
Ɔ̃ Isaili Yosɛfu nɛ́ɔ gwà à mɛ̀: Deɔn wei?
A ò a maeɛ: Nɛ́ pɔ́ Lua ma gba laɔn we. Ɔ̃ Isaili mɛ̀: Mɔ́ńnɔ ma kĩ́i mà sa'olɛkɛnɛ́.
Zikũ Isaili wɛ́ lìaa, àlɛ gu'e maao, ɔ̃ Yosɛfu sɔ̃̀aàzińnɔ. Isaili lɛpɛ̀pɛmá à ń kpá a kùɛ,
ɔ̃ a ò Yosɛfuɛ: Málɛ e yãa má wɛsinlɛ lɔo, ɔ̃ Lua tò ma n e ń n nɛ́ɔ lɔ.
Yosɛfu ń gó a mae gbáa, ɔ̃ à kùlɛɛ̀ à a mipɛ̀lɛ.
Ɔ̃ Yosɛfu a nɛ́ɔ kũ̀ ḿpla ḿpii. À Ɛflaiũ kũ̀ ń ɔplaao Yakɔbu ɔzɛɛ oi, ɔ̃ à Manase kũ̀ ń ɔzɛɛo Yakɔbu ɔplaa oi, ɔ̃ à sɔ̃̀aàzińnɔ.
Ɔ̃ Yakɔbu a ɔ pã̀kɔ̃a à ɔplaa nà Ɛflaiũ pɔ́ dɛ dãuna ũ miwa, à ɔzɛɛ nà Manase pɔ́ dɛ yoa ũ miwa.
Ɔ̃ à sa'olɛkɛ̀ Yosɛfuɛ à mɛ̀: Lua pɔ́ ma deziɔ Ablahaũ ń Izaakio tɛ̀aàzi, Lua pɔ́ dɔ̀aamɛɛ ma kua guu e ń a gbão,
aà Malaika pɔ́ ma bɔ vãi píi guu, aà báaada nɛ́ɛ beeɔgu, aà to wàɔ ń sisi ma tɔ́wa, ń ma deziɔ Ablahaũ ń Izaakio tɔ́o, aà to aaɔ kɔ̃ maamaa dṹnia guu.
Kɛ́ Yosɛfu è a mae a ɔplaa nà Ɛflaiũ miwa, i kɛɛ̀ nao. À a mae ɔ kũ̀ kɛ́ à go Ɛflaiũ miwa à na Manase pɔ́wa,
à mɛ̀: Màa no Baa, gbɛ̃́ɛ bee mɛ́ yoa ũ. Ǹ n ɔplaa na aà miwa.
Ɔ̃ aà mae gì à mɛ̀: Má dɔ̃, má dɔ̃. Aàpi sɔ̃ a gɔ̃ bui ũ, aɔ zɔ̃ɔ, ãma aà dãuna zɔ̃ɔ aɔ dɛaàlaɛ, aà bui aɔ dasi.
Zĩbeezĩ ɔ̃ à sa'olɛkɛ̀nɛ́ à mɛ̀: Isailiɔ samaa'okɔ̃ɛ ń á tɔ́o aa mɛ Lua to ǹ gɔ̃ lán Ɛflaiũ ń Manaseowa. Màa à Ɛflaiũ dɔ̀aa Manaseɛ.
Ɔ̃ Isaili ò Yosɛfuɛ: Ma ka gaa, ãma Lua aɔ kúánɔ, i ɛa táánɔ á deziɔ bùsuu.
Sikɛũ pɔ́ má sì Amɔleɔwa ń ma fɛ̃ndao ń ma sáo, ma n gba n vĩ̀iɔ gbɛuɛ.
Yakɔbu a nɛ́ɔ sìsi, ɔ̃ à mɛ̀: À kãaamazi, mí yã́ pɔ́ a á le gbɛzã oɛ́.
À kɔ̃ kãaa ma nɛ́ɔ, à swã́kpa, í á mae Isaili yãma.
Lubɛni ma yoa, ma gbãa, ma gɔ̃sakɛ nɛ́ sɛ̃́ia, n gawi ń n ikoo dɛ ń gbɛ̃́ɔla.
Ń pãsĩ lán ísɔ̃wa, kási ńyɔ̃ɔ dɛńlao, asa n dɛdɛ n da n mae wúlɛkĩia, n gbadà ma nɔɔ dowaɛ.
Simɛɔ ń Leviio mɛ́ kɔ̃gbɛ̃ɔ ũ, aa pãsĩ ń fɛ̃ndao.
Ma lɛ́ kú an lɛkpaaĩ guuo, ma bàa kúńnɔo. Asa aa gbɛ̃́ɔ dɛ̀dɛ ń pɔkũmao, aa zuɔ kĩzã zɔ̃̀zɔ̃ lán kɔ̃̀ɔ yã́wa.
Lua láaikɛmá ń pɔkũma zɔ̃ɔ yã́i, aà lɛkɛnɛ́ ń pɔfɛ̃ pãsĩ yã́i. Má ń kɛ̃kɔ̃wa Yakɔbu buiɔ guuɛ, mí ń buiɔ fãaa Isailiɔ guu.
Yuda, n gbɛ̃́ɔ n sáaukpa. Ńyɔ̃ n ibɛɛɔ kṹ ń nɔ̀ɛ, n mae nɛ́ɔ kúlɛnɛ.
Yuda dɛ lán nɔ̀ɔmusuwa. Ma nɛ́pi ì su ń toekao, ì gaɛ ì wúlɛ a tòou. Démɛ a fɔ̃ aà vui?
Kpala a go Yudalao, aà buiɔ mɛ́ aaɔ lípana kũa e kpalade àɔ mɔ́, bui píi i misiilɛɛ̀.
A a zàa'ĩna dɔ vɛ̃ɛliwa, a a zàa'ĩn nɛ́ ye vɛ̃ɛli maawa. Vɛ̃ɛ aɔ diaàziɛ, iɔ pɔ́ píò, iɔ a ula pí ń vɛ̃ɛbɛ'io.
Vɛ̃ɛ a aà wɛ́ tɛ̃akũ, vĩ i aà swaa puakũ.
Zabulɔni aɔ ku ísia saɛ, aà bùsu aɔ dɛ gó'ilɛnadɔdɔkĩi ũ. Aà buiɔ bùsu lɛ́n Sidɔ̃ lɛ́u.
Isakaa dɛ lán zàa'ĩn gbãawa, ìɔ wúlɛa asoɔ zãnguo.
Tó aà buiɔ è an kã́mabokĩi maa, mɛ́ an bùsu na, aa koo ń aso zíɛɛ, aai zɔzĩkɛnɛ́.
Dã a a gbɛ̃́ɔ yã́gɔ̃gɔ̃ a zɛ́wa, aɔ dɛ Isaili buiɔ do ũ.
Dã buiɔ aaɔ dɛ lán mlɛ̃ pɔ́ kú zɛ́ lɛ́wa, lán sɔ̀gbalawa zɛ́wɛwɛna saɛ. Aa sɔ̃́ só a koewa, sɔ̃de i bɔlɛlɛ kpaanla.
Dii, ma wɛ́ dɔnzi ǹ ma suaba.
Gada buiɔ sɔ̃, zĩgɔ̃ɔ ãnamá, kási aali pɛ́lɛńziɛ.
Asɛɛ buiɔ blɛá blɛ nísideɛ, blɛ pɔ́ dɛ kía blɛ maa ũ ɔ̃ aali kɛ ń bùsuu.
Nɛfatali buiɔ dɛ lán banawa sɛ̃u, aa nɛ́ kɛfɛnaɔ i.
Yosɛfu buiɔ dɛ lán lí nɛ'ina pɔ́ kú nibɔna saɛwa, aà gɔ̃naɔ fɛlɛ da gĩa fɔ̀ɔɔ.
Kàzunaɔ íbɛlɛsɛńnɔ, aa ń yá ń kao.
Aaɔ ń sá kũa deesai Yakɔbu Lua Gbãade sabai, an ɔ gbãa mɛ́ a gɔ̃i vĩ Isailiɔ Gbɛ pɔ́ ì dɔaanɛ́ yã́i.
N mae Luapi mɛ́ a dɔnlɛ, Gbãapiidepi mɛ́ a báaadangu ń lou'i pɔ́ ì bɔ musuo, ń ɛ̀fãai pɔ́ kálɛa tɔɔlɛ zíɛo. N nɔɔ ń n pɔ́ɔ aaɔ dɛ nɛadeɔ ũɛ.
Sa'olɛ pɔ́ n mae n gba zɔ̃ɔ dɛ ma deziɔ pɔ́a, a zɔ̃ɔ dɛ gbɛ̀sĩsĩ ziɔla. Lua to pɔmaaɔ su Yosɛfu miwa, asa ɔ̃mɛ bɛɛɛ vĩ a gbɛ̃́ɔ guu.
Bɛ̃yãmɛɛ buiɔ aaɔ dɛ lán àwalɛwan pãsĩwa, aa lɛ́lɛ gbɛ̃́ɔwa kɔɔ, aai ń pɔ́ɔ naaa oosi.
Isaili bui mɛ̀n kuɛplaɔn we píi. Sa'olɛ pɔ́ an mae ń gbán we, baade ń a pɔ́o.
Ɔ̃ a ònɛ́: Tó ma ã́nuatò, à ma vĩ ma deziɔ gbɛ̀'ɛ pɔ́ kú Iti bui Ɛfɔ̃nɔ bua guu.
Gbɛ̀'ɛpi ku Mapelaɛ, Mamale gukpɛ oi Kanaa bùsuu, bua pɔ́ Ablahaũ lù Iti bui Ɛfɔ̃nɔwa gɛvĩkĩi ũ.
We wà Ablahaũ vĩ̀u ń a na Salao. We wà Izaaki vĩ̀u ń a na Lɛbɛkao. We ma Lea vĩ̀u.
Wà búpi ń a gbɛ̀'ɛo lù Itiɔwaɛ.
Kɛ́ Yakɔbu lɛ́pi dìlɛ a nɛ́ɔnɛ a làa, à ɛ̀a wùlɛ, ɔ̃ à gà.
Yosɛfu kùsi a maewa, àlɛ aà gaa ɔ́ɔlɔ, àlɛ lɛ́pɛpɛwà.
Ɔ̃ a ò a zĩkɛna ɛsɛdeɔnɛ aa ɛsɛ ń nísio dɔɔ a mae gɛwa. Ɔ̃ aa kɛ̀ Isaili gɛɛ màa
e gɔɔ bla, kɛ́ asu yaikɛo yã́i, asa màa Egipiɔ ì kɛ, ɔ̃ aa aà gɛ'ĩanabɔ̀ gɔɔ bàaɔ̃kwi.
Kɛ́ gɛ'ɔɔlɔ làa, Yosɛfu ò Falaɔ̃ɔ bɛdeɔnɛ: À gáafaakɛmɛɛ! À yã́ɛ bee omɛɛ Falaɔ̃ɔɛ:
Kɛ́ ma mae è álɛ ga, a tò ma lɛgbɛ̃̀ɛ à mɛ̀ mà a vĩ mia'ɛ pɔ́ á lù azĩa pɔ́ ũ Kanaa bùsuuɛ. Má ye mà gɛ́ mà a mae vĩ we sa, mí ɛa su.
Ɔ̃ Falaɔ̃ɔ òɛ̀: Gɛ ǹ n mae vĩ lá n a lɛgbɛ̃̀ɛ̀wa.
Kɛ́ Yosɛfu lɛ́ gɛ́ a mae vĩi, Falaɔ̃ɔ ìwaɔ ń a bɛ gbɛ̃zɔ̃ɔɔ ń Egipi bùsu gbãadeɔ gɛ̀aànɔ píi.
Yosɛfu bɛdeɔ ń a vĩ̀iɔ ń a de bɛdeɔ gɛ̀ píi lɔɛ. An nɛ́fɛ̃nɛnaɔ ń ń sãɔ ń ń bleɔ ń ń zuɔ mɛ́ gɔ̃̀ Gosɛ̃ bùsuu ńtɛ̃ɛ.
Sɔ̃́goɔ ń sɔ̃deɔ ku lɔ. Wa dasi maamaaɛ.
Kɛ́ aa kà Atada pɔ́wɛngbɛ̃zɛa Yuudɛ̃ baale, ɔ̃ aa nà gɛwiiwa e'e'e, ɔ̃ Yosɛfu a mae gɛ'ĩanabɔ̀ we gɔɔ sopla.
Kɛ́ Kanaa bùsudeɔ è lá wà gɛ'ĩanabɔ̀ Atada pɔ́wɛngbɛ̃zɛa, ɔ̃ aa mɛ̀: Egipiɔ ì gɛ'ĩanabɔ zɔ̃ɔ, ɔ̃ wà tɔkpà Yuudɛ̃ baale gupiɛ Abɛli Egipi.
Beewa Yakɔbu nɛ́ɔ kɛ̀, lá a ònɛ́wa.
Aa aà gɛ sɛ̀ wà tàò Kanaa bùsuu, ɔ̃ aa aà vĩ̀ Mapela bua gbɛ̀'ɛ pɔ́ Ablahaũ lù Iti bui Ɛfɔ̃nɔwa mia'ɛ ũ guu Mamale gukpɛ oi.
Kɛ́ Yosɛfu a mae vĩ̀ a làa, à ɛ̀a tà Egipi ń a vĩ̀iɔ ń gbɛ̃́ pɔ́ gɛ̀aànɔ aà mae vĩiɔ píi.
Kɛ́ Yosɛfu vĩ̀iɔ è ń mae gà, aa òkɔ̃ɛ: Tó Yosɛfu fɛ̀lɛwanɔ, mɛ́ a ye vãi pɔ́ wá kɛ̀ɛ píi fĩabowɛ̃ɛ sɔ̃ bɛ?
Ɔ̃ aa lɛ́kpãsãkɛ̀ɛ̀ aa mɛ̀: E n mae àɔ gɛ́ gai, à mɛ̀
wà onɛ ǹ sùuukɛwanɔ ń wá tàaeo ń wá duunao, asa wa vãikɛ̀nɛɛ. N yã́ na! Sùuukɛwanɔ ń wá tàaeɔ. N mae Lua zɔ̀blenaɔn wá ũ. Kɛ́ Yosɛfu yã́pi mà, à ɔ́ɔlɔ̀.
Ɔ̃ aà vĩ̀iɔ mɔ̀ aà kĩ́i, aa kùlɛɛ̀ aa mɛ̀: N zɔɔn wá ũ.
Ɔ̃ Yosɛfu ònɛ́: Ásu to vĩa á kũo. Luan ma ũa?
Á ye yãvãikɛmɛɛ yãaɛ, ɔ̃ Lua tò à lìlɛ yãmaa ũ, kɛ́ à e gbɛ̃́ɔ misi dasi, lá àlɛ kɛ tiaɛwa.
Ásu to vĩa á kũo. Má á gwa ń á nɛ́ɔ. Màa à yãna ònɛ́ à ń gbáò sɔ̃̀.
Yosɛfu ku Egipi ń a de bɛdeɔ e à kà wɛ̃̀ basɔokwi.
À wɛsì Ɛflaiũ sĩ́wɛnaɔlɛ, mɛ́ à wɛsì Manase nɛ́ Makii nɛ́ɔlɛ lɔ.
Ɔ̃ Yosɛfu ò a gbɛ̃́ɔnɛ: Ma gaa zã̀o. Lua mɛ́ a mɔ dɔálɛ, i bɔánɔ bùsuu la, i gɛ́ánɔ bùsu pɔ́ à a lɛgbɛ̃̀ Ablahaũ ń Izaakio ń Yakɔbuoɔnɛ guu.
Ɔ̃ à lɛdìlɛ Isailiɔnɛ à mɛ̀: Tó Lua mɔ̀ á gwai, à tá ń ma gɛwao we.
Yosɛfu wɛ̃̀ basɔokwideu ɔ̃ à gà. Ɔ̃ wà ɛsɛ ń nísio dɔ̀ɔ aà gɛwa, wa dà kpagolo guu Egipi.
Isaili pɔ́ aa tà Egipi ń ń mae Yakɔbuoɔ, baade ń a bɛ gbɛ̃́ɔ tɔ́n kɛ:
Lubɛni, Simɛɔ, Levii, Yuda,
Isakaa, Zabulɔni, Bɛ̃yãmɛɛ,
Dã, Nɛfatali, Gada, Asɛɛ.
Yakɔbu buipiɔ píi gbɛ̃ɔn bàaɔ̃kwiɛ. Yosɛfu gbɛ̃́ bee sɔ̃ a ku Egipi yãa kɔ̀ɛ.
Ɔ̃ Yosɛfu gà ń a vĩ̀iɔ ń a gɔɔ gbɛ̃́ɔ píi.
Isailiɔ nɛ'ì aa kɔ̃̀ aa kã̀fĩ aa dasikũ̀ maamaa, aa lì bùsupia.
Kí dafu pɔ́ Yosɛfu dɔ̃o kpalablè Egipi,
ɔ̃ a ò a gbɛ̃́ɔnɛ: À Isailiɔ gwa, aa dasikũ̀ aa lìwála.
Wà gɛ́ ɔ̃nɔkɛinɛ́ kɛ́ aasu kã́fĩo yã́i. Tó zĩ sù fɛ̀lɛ, aa na wá ibɛɛɔwa, aa zĩkawanɔɛ, aai bɔlɛ wá bùsuu.
Ɔ̃ wà gbɛ̃́ɔ dìlɛnɛ́ ń diiɔ ũ, aa ń wɛtã ń zĩ gbãao. Beewa ɔ̃ aa Pitoũ ń Lamɛsɛo kàlɛ Falaɔ̃ɔɛ aà blɛwɛkakĩiɔ ũ.
Kási lá wàlɛ ĩadamá lɛ́u, màa aaìɔ kã́fĩ, aaìɔ ligua, ɔ̃ gili gɛ̃̀ Egipiɔgu ń yã́i.
Ɔ̃ wà ń dá zɔzĩ pãsĩu,
wà ń pɔ yà, wà gĩbozĩ gbãa dànɛ́ ń bilikibɔao ń buazĩ píio. Wà zĩpiɔ dànɛ́ píi pãsĩpãsĩɛ.
Ɔ̃ Egipiɔ kía Ɛbɛlu nɔɛ nɛ'inaɔ sìsi, ado tɔ́n Sifila, ado Pua.
A ònɛ́: Tó a nɛ'ì Ɛbɛlu nɔɛɔnɛ sa, tó gɔ̃ɛɛ, à aà dɛ. Tó nɔɛɛ sɔ̃, à aà tó.
Ãma nɔɛpiɔ Lua vĩa vĩ, ɔ̃ aai yã́ pɔ́ a ònɛ́ kɛo, aalɛ nɛgɔ̃ɛɔ tó.
Ɔ̃ kíapi ń sisi à ń lá à mɛ̀: Àkɛa á kɛ̀ màa a nɛgɔ̃ɛɔ tòi?
Aa wèwà aa mɛ̀: Ɛbɛlu nɔɛɔ dɛ lán Egipi nɔɛɔwao, aa wãa, aaì nɛ'i e wàɔ gɛ́ mɔ́iɛ.
Màa Isailiɔ lɛ́ kã́fĩ, aalɛ dasikũ. Ɔ̃ Lua maakɛ̀ nɔɛ nɛ'inapiɔnɛ,
à ń gbá nɛ́ɔ, kɛ́ aa a vĩa vĩ yã́i.
Ɔ̃ Falaɔ̃ɔ yãdìlɛ a gbɛ̃́ɔnɛ píi à mɛ̀: À Ɛbɛlu nɛ́tɛ̃na pɔ́ dɛ nɛgɔ̃ɛ ũɔ ka Niili íu píi, ãma à nɛnɔɛɔ tó.
Levii bui gɔ̃ɛ Levii bui nɔɛ sɛ̀.
Nɔpi nɔsì à nɛ'ì gɔ̃ɛ ũ. Kɛ́ a è nɛ́pi maa, à aà ùlɛ mɔ àaɔ̃.
Kɛ́ i fɔ̃ à aà ùlɛ lɔo, à kɛfu gbí sɛ̀ à kɔtaa lɛ̀wà, kɛ́ í su gɛ̃uo yã́i. Ɔ̃ à nɛ́pi dàu à gɛ̀ a dìlɛ Niili dã̀nau vɔ̃́ guu.
Nɛ́pi dãe zɛ kãaa, àlɛ gwa yã́ pɔ́ a su à aà le.
Falaɔ̃ɔ nɛnɔɛ gɛ̀ zu'oi swai, ɔ̃ aà gbɛ̃́ɔ lɛ́ bɛbɛ swa gɔ̃sɔ̃lɛ. À gbí è dilɛa vɔ̃́u, ɔ̃ à a zĩkɛna zĩ̀, à gɛ̀ a sɛ̀.
Kɛ́ a wɛ̃̀, a è nɛ́ mɛ́ dau, àlɛ ɔ́ɔlɔ. À kɛ̀ɛ̀ wɛ̃naũ à mɛ̀: Ɛbɛlu nɛgɔ̃ɛnaɛ.
Ɔ̃ nɛ́pi dãe mɔ̀ a ò Falaɔ̃ɔ nɛ́piɛ: Ń ye mà gɛ Ɛbɛlu nɔɛ sísinɛ aàɔ yɔ̃́kpanɛ nɛ́piwa yã̀?
A wèwà à mɛ̀: Ao, gɛ́! Ɔ̃ nɛnɔɛnapi gɛ̀ nɛ́pi da sìsi.
Falaɔ̃ɔ nɛnɔɛpi òɛ̀: Nɛ́pi sɛ taò, ní aà gwamɛɛ, mí a fĩabonɛ. Ɔ̃ à nɛ́pi sɛ̀ tàò, àlɛ aà gwa.
Kɛ́ nɛ́pi zɔ̃ɔkũ̀, à aà sɛ̀ gɛ̀ò Falaɔ̃ɔ nɛnɔɛpiɛ, ɔ̃ à aà sì a nɛ́ ũ. À tɔkpàɛ̀ Mɔizi, asa à mɛ̀ a aà bɔ̀ íuɛ.
Gɔɔewa kɛ́ Mɔizi zɔ̃ɔkũ̀, à gɛ̀ a bui Ɛbɛluɔ gwai, ɔ̃ à zĩ gbãa pɔ́ aalɛ kɛ è. A è Egipi gbɛ̃́ lɛ́ a bui gbɛ̃.
Kɛ́ à a saɛ gwàgwa, i gbɛ̃e eo, ɔ̃ à Egipi gbɛ̃́pi dɛ̀ a vĩ̀lɛ bùsu'ũfãau.
Gu sìa dɔa, kɛ́ à bɔ̀, à Ɛbɛluɔ è gbɛ̃ɔn pla, aalɛ sòlekɛ. Ɔ̃ à gbɛ̃́ pɔ́ a yã́ nao là à mɛ̀: Bɔ́yãi ńlɛ n gbɛ̃do gbɛ̃i?
A wèwà à mɛ̀: Démɛ n dilɛ wá kía ũ kɛ́ n gbasa ńlɛ yã́kpalɛkɛwanɔi? Ń ye ǹ ma dɛ lá n Egipi gbɛ̃́pi dɛ̀wa yã̀? Ɔ̃ vĩa Mɔizi kũ̀ à mɛ̀: Wà yã́ɛ dɔ̃̀ɛ fá!
Kɛ́ Falaɔ̃ɔ yã́pi mà, àlɛ wɛɛlɛ Mɔizi dɛ, ɔ̃ à bàalɛ̀ɛ̀ à tà Madiã bùsuu, à zɔ̃̀lɛ lɔ̀ɔ saɛ we.
Madiã sa'onae ku, a nɛnɔɛɔ vĩ gbɛ̃ɔn sopla, ɔ̃ aa mɔ̀ itɔ̀ aa kà pɔtuoɔ imibɔu ń mae pɔ́ɔnɛ.
Kɛ́ sãdãnaeɔ mɔ̀ lɛ́ ń yá, ɔ̃ Mɔizi fɛ̀lɛ yãsì ń nɔɛpiɔ, ɔ̃ à í kpànɛ́ ń pɔ́ɔwa.
Kɛ́ aa tà ń mae Leuɛliwa, à ń lá à mɛ̀: Àkɛa a su káau gbãi?
Aa wèwà wà mɛ̀: Egipi gɔ̃ɛe mɛ́ wá sí sãdãnaɔwa. Baa se ɔ̃mɛ itɔ̀ a kpàwɛ̃ɛ wá pɔ́ɔwa.
Ɔ̃ à ń lá à mɛ̀: A ku má ni? Bɔ́yãi a gɔ̃ɛpi tò wei? À aà sísi aà mɔ pɔblewanɔ.
Mɔizi mɔ̀, ɔ̃ à wè zɔ̃̀lɛ ń gɔ̃ɛpio, ɔ̃ gɔ̃ɛpi a nɛnɔɛ Sefola kpàwà.
À nɛ'ì gɔ̃ɛ ũ, ɔ̃ Mɔizi tɔkpàɛ̀ Geesoũ, à mɛ̀ bɔ̀mɔn a ũ dãɔ bùsuu la.
Kɛ́ à gɛ̃̀gɛ̃, ɔ̃ Egipiɔ kía gà. Isailiɔ lɛ́ aaukɛ zɔzĩ pɔ́ aalɛ kɛ yã́i, aalɛ wiilɛ, ɔ̃ an wiipi Lua lè.
À ń aaukɛa mà, mɛ́ aà bàa pɔ́ kú ń Ablahaũo ń Izaakio ń Yakɔbuo i sãaàguo.
Lua Isailiɔ gwà, ɔ̃ à wɛ̃nadɔ̃̀nɛ́.
Mɔizi lɛ́ a ã̀nsue Madiã bùsu sa'ona pɔ́ɔ dã́, à guwaiwai baa vĩ̀ e à kà gbɛ pɔ́ wì mɛ Olebu kĩ́i.
Ɔ̃ Dii Malaika bɔ̀ mɔ̀wà tɛ́vua guu kàelɛu. Mɔizi lɛpi gwà, a è tɛ́ dɔwà, kási sɔ̃ àlɛ tɛ́kũo.
Ɔ̃ à mɛ̀: Má gɛ́ dabudabupi gwaiɛ, mí pɔ́ pɔ́ tò kàelɛpi lɛ́ tɛ́kũo dɔ̃.
Kɛ́ Dii è à mɔ̀ gwai, ɔ̃ à lɛzùaàzi za kàelɛpi guu à mɛ̀: Mɔizi! Mɔizi! Ɔ̃ a wèwà à mɛ̀: Má kɛ́!
Lua òɛ̀: Ńsu sɔ̃io. Ǹ n kyale bɔbɔ, asa gu pɔ́ ń zɛu adoaɛ ma kua la yã́i.
Ɔ̃ à mɛ̀: Mámɛ má n deziɔ Ablahaũ ń Izaakio ń Yakɔbuo Lua ũ. Ɔ̃ Mɔizi ɔkù a wɛ́wa, kɛ́ a wɛsia Lualɛ vĩa vĩ yã́i.
Ɔ̃ Dii mɛ̀: Ma taasi pɔ́ ma gbɛ̃́ɔ lɛ́ kɛ Egipi è, mɛ́ ma wii pɔ́ an wɛtãnaɔ tò aalɛ lɛ́ mà. Má ń wãwãkɛa dɔ̃.
Ayãmɛto ma pila mà ń sí Egipiɔwa, mí ń bɔlɛ bùsupiu, mí gɛ́ńnɔ bùsu táaede yàasau, gu pɔ́ vĩ ń zɔ́'io diu, bùsu pɔ́ Kanaaɔ kuu ń Itiɔ ń Amɔleɔ ń Pɛliziɔ ń Iviɔ ń Yebusiɔ.
Isailiɔ wiilɛa ma le sa, mɛ́ ma ĩa pɔ́ Egipiɔ lɛ́ damá è.
Gɛ́ sa, ma n zĩ Falaɔ̃ɔwa, kɛ́ ǹ ma gbɛ̃́ Isailiɔ bɔlɛ Egipi.
Ɔ̃ Mɔizi ò Luaɛ: Dén ma ũ kɛ́ mà gɛ́ Falaɔ̃ɔwa mà Isailiɔ bɔlɛ Egipii?
Lua òɛ̀: Máɔ kunnɔɛ. Zĩa pɔ́ ma n zĩ seelan kɛ: Tó n ń bɔ́lɛ Egipi, á ma sísi gbɛɛ bee pɔlɛu.
Ɔ̃ Mɔizi ò Luaɛ: Tó ma gɛ má ò Isailiɔnɛ ma mɛ̀ an deziɔ Lua mɛ́ ma zĩmá, tó aa ma la n tɔ́i, kpelewa má onɛ́i?
Lua wèwà à mɛ̀: Mámɛmaa gbɛ̃́ pɔ́ má dɛ a ũ. Onɛ́ mámɛ ma n zĩmá.
Lua òɛ̀ lɔ: O Isailiɔnɛ ǹ mɛ ma Dii an deziɔ Ablahaũ ń Izaakio ń Yakɔbuo Lua mɛ́ n zĩmá. Ma tɔ́n we gɔɔpii. Àɔ ma sisi màa e á buiwa.
Gɛ ǹ Isaili gbɛ̃zɔ̃ɔɔ kãaa, ní onɛ́ ma Dii an deziɔ Ablahaũ ń Izaakio ń Yakɔbuo Lua mɛ́ bɔ̀ mɔ̀ma. Onɛ́ málɛ ń e, ma yã́ pɔ́ wàlɛ kɛnɛ́ Egipi è.
Má ń bɔlɛ Egipi, gu pɔ́ aalɛ taasikɛupi, mí gɛ́ńnɔ bùsu pɔ́ Kanaaɔ kuu ń Itiɔ ń Amɔleɔ ń Pɛliziɔ ń Iviɔ ń Yebusiɔ, gu pɔ́ vĩ ń zɔ́'io diu.
Aa n yãmaɛ. Mpi ń Isaili gbɛ̃zɔ̃ɔɔ à gɛ Egipiɔ kía le, í oɛ̀ ma Dii Ɛbɛluɔ Lua mámɛ ma bɔ mɔwá, ma mɛ̀ aà á gba zɛ́ à gɛ́ gɔɔ àaɔ̃ kɛi guwaiwaiu, kɛ́ à e sa'o mapi ma Dii á Luawa.
Má dɔ̃ kɛ́ Egipiɔ kía a we à gɛo, mɛ́ i kɛ ma gãnàwà bàasio.
Má ɔtɔ̃ Egipiɔwa, mí dabudabuɔ kɛ mà kpaońzi, i gbasa á gbaɛ.
Má tó Egipiɔ á wɛgwa, kɛ́ tó álɛ tá, á tá ɔgiio.
Á nɔɛ píi ã́nusu ge vua nɔamblebɔɔ ń pɔkasaɔ gbɛa a Egipi nɔɛ deewa ń ń nɔɛ pɔ́ kú aà bɛɔ, í da á nɛgɔ̃ɛɔ ń á nɛnɔɛɔnɛ. Màa á Egipiɔ pɔ́ɔ símá dúuduu.
Mɔizi wèwà à mɛ̀: Tó aai ma náaikɛo, mɛ́ aai ma yãmao, tó aa mɛ̀ ḿmɛ ni bɔ n mɔao sɔ̃ bɛ?
Ɔ̃ Dii aà là à mɛ̀: Bɔ́ ń kũa wei? A wèwà à mɛ̀: Goɛ.
Dii òɛ̀: Pã́lɛ zĩ́lɛ. Kɛ́ a pã̀lɛ, ɔ̃ à lì mlɛ̃ ũ, ɔ̃ Mɔizi bɔ̀zã.
Ɔ̃ Dii òɛ̀: Ɔbɔ ǹ kũ a vlã́wa. Kɛ́ a kũ̀, ɔ̃ à ɛ̀a gɔ̃̀ go ũ aà ɔzĩ.
Dii òɛ̀: Màa ńyɔ̃ kɛ, aa e si kɛ́ ma Dii an deziɔ Ablahaũ ń Izaakio ń Yakɔbuo Lua mɛ́ bɔ̀ mɔ̀ma.
Dii ɛ̀a òɛ̀ lɔ: Ɔsɔlɔ n ulau. Ɔ̃ a sɔ̀lɔu. Kɛ́ a bɔ̀, a è kusu lìa, à kɛ̀ púuu lán buawa.
Dii òɛ̀: Ɛa ǹ ɔsɔlɔ n ulau. À ɛ̀a sɔ̀lɔu. Kɛ́ a bɔ̀, a è à sù a gbɛu.
Dii òɛ̀: Tó aai n náaikɛ aa seela sɛ̃́ia sìo, aa seela gbɛzã sí.
Tó aai seela plaapiɔ si aa n yãmà sɔ̃o, Niili í tɔ́ ǹ kɔ́lɛ tɔɔlɛ, a li au ũɛ.
Ɔ̃ Mɔizi òɛ̀: Ó'o Dii! Za zi yã'o àamanɔo. Baa za gɔɔ pɔ́ n yã'òmɛɛ, ma lɛ́ gbiaɛ.
Ɔ̃ Dii òɛ̀: Démɛ lɛdɔ̀ gbɛ̃nazĩnaɛi? Démɛ ì aà lɛ́na naalɛ ge ì aà swãdokũi? Démɛ ì to aà gu'e ge ì aà vĩ̀akũi? Ma Dii, mámɛo lò?
Gɛ́ sa! Má dɔnlɛ ń yã'oao, má yã́ pɔ́ ńyɔ̃ o danɛ.
Ɔ̃ à mɛ̀: Ó'o Dii! N yã́ na! Gbɛ̃pãle zĩ.
Ɔ̃ Dii pɔ pà Mɔizizi à mɛ̀: N vĩ̀i Aalona Levii bui kuo lé? Má dɔ̃ kɛ́ yã'o zĩ'ũaànɔo. Àlɛ mɔ́ dainlɛ. Tó à wɛsìnlɛ, aà pɔ́ a kɛ na.
Yã'oaànɔ, ní yã́ pɔ́ a su o daɛ̀. Mapi, máɔ dɔálɛ ń yã'oao, míɔ yã́ pɔ́ ásu kɛ daɛ́.
A yã'o gbɛ̃́ɔnɛ n gɛ̃ɛ ũ, aɔ dɛ n lɛdɔɛkɛna ũ, mɛ́ ńyɔ̃ɔ dɛɛ̀ Lua ũ.
Goɛ sɛ́ ǹyɔ̃ kũa, ní seelaɔ kɛò.
Mɔizi tà a ã̀nsue Yetolowa, a òɛ̀: Ma gba zɛ́ mà ta ma gbɛ̃́ɔ kĩ́i Egipi, mà e tó aa ku wɛ̃ni guu e tia. Yetolo òɛ̀: Ka aafia.
À mɔ lè Dii ò Mɔiziɛ Madiã bùsuu à mɛ̀: Fɛlɛ ǹ ta Egipi, asa gbɛ̃́ pɔ́ aalɛ n wɛ yãaɔ gàga píi.
Ɔ̃ Mɔizi a na sɛ̀ ń a nɛgɔ̃ɛnapiɔ, à ń dí zàa'ĩnaɔ kpɛ, à ɛ̀a lɛ́ tá Egipi, a Lua gopi kũa.
Ɔ̃ Dii òɛ̀: Tó n ka Egipi, dabudabu pɔ́ ma a iko kpàmaɔ kɛ Falaɔ̃ɔ aɛ píi. Kási má aà swãfɛ̃ɛ̀, i gí gbɛ̃́ɔ gbaɛi.
Ní oɛ̀ ma Dii ma mɛ̀ Isaili mɛ́ ma nɛgɔ̃ɛ sɛ̃́ia ũ,
ɔ̃ má òɛ̀ aà ma nɛgɔ̃ɛ sɛ̃́iapi gbaɛ aà gɛ ma sísi. Lá à gì aà gbaɛi, má aà nɛgɔ̃ɛ sɛ̃́ia dɛ sa sɔ̃ɛ.
Zɛ́ guu Mɔizi lɛ́ i guei, ɔ̃ Dii aà lè we, a ye à aà dɛ.
Ɔ̃ Sefola gbɛ̀ fɛ̃na sɛ̀ à a nɛ́ tɔ̃zɔ̃̀ò, à a gyafɔɔ nà Mɔizi gbáwa à mɛ̀: Sĩanaɛ, ḿmɛ ń ma au gɔ̃ ũ.
Tɔ̃zɔ̃a bee yã́i à mɛ̀, au gɔ̃. Ɔ̃ Dii Mɔizi tò.
Dii ò Aalonaɛ: Gɛ́ dai Mɔizilɛ guwaiwaiu. Ɔ̃ à gɛ̀ aà lè Lua gbɛ kĩ́i, à lɛpɛ̀wà.
Mɔizi yã́ pɔ́ Dii a zĩ oi dàu a sìu Aalonaɛ ń seela pɔ́ a òɛ à kɛɔ.
Ɔ̃ Mɔizi ń Aalonao tà Egipi aa Isaili gbɛ̃zɔ̃ɔɔ kã̀aa.
Aalona yã́ pɔ́ Dii ò Mɔiziɛ dàu a sìunɛ́ píi, ɔ̃ Mɔizi dabudabupiɔ kɛ̀ Isailiɔ wáa.
Aa yã́pi sì. Kɛ́ aa mà Dii mɛ́ mɔ̀ ń gwai à ń taasikɛa è, ɔ̃ aa kùlɛɛ̀ aa mipɛ̀lɛ.
Bee gbɛa Mɔizi ń Aalonao gɛ̀ Falaɔ̃ɔ lè aa òɛ̀: Yã́ pɔ́ Dii Isailiɔ Lua òn kɛ: À mɛ̀ ǹ a gbɛ̃́ɔ gbaɛ aa gɛ dikpɛkɛɛ guwaiwaiu.
Falaɔ̃ɔ wèmá à mɛ̀: Dén Dii ũ kɛ́ mà misiilɛɛ̀, mí Isailiɔ gbaɛi? Má Dii dɔ̃o. Má Isailiɔ gbaɛo.
Ɔ̃ aa òɛ̀: Ɛbɛluɔ Lua mɛ́ bɔ̀ mɔ̀wá. Wá gba zɛ́ wà gɛ́ gɔɔ àaɔ̃ kɛi guwaiwaiu, wí sa'o Dii wá Luapiwa, kɛ́ asu gagyãkawáguo ge zĩ.
Ɔ̃ Egipiɔ kíapi ò Mɔiziɛ ń Aalonao: Àkɛa á tò gbɛ̃́ɔ laai lɛ́ go ń zĩwai? À ɛa á zĩwa.
Ɔ̃ à ɛ̀a mɛ̀: Kɛ́ gbɛ̃́ɔ dasikũ̀ sa, ɔ̃ á ye aa kã́mabo ń ń zĩoa?
Zĩbeezĩ Falaɔ̃ɔ yãdìlɛ Isaili wɛtãnaɔnɛ ń ń dɔaanaɔ à mɛ̀:
Ásuli musã kpámá aa bilikibɔò lá i kɛ yãawa lɔo. Aali gɛ́ ń pɔ́ kɛ̃́i ńzĩaɛ.
Kási aali bilikibɔ a lɛ́ gbɛu lá aaì bɔ ziwaɛ. Ásu laonɛ́o, asa màadeɔnɛ. A yã́i tò an wii dɔ, aalɛ mɛ wa ye gɛ́ sa'oi ń Luawaɛ.
À zĩ kã́fĩnɛ́, kɛ́ aasu ĩ́ampakĩi e aa laaidɔ ɛgɛ yã́ɔwa lɔo.
Ɔ̃ an wɛtãnapiɔ ń ń dɔaanaɔ mɔ̀ wa ònɛ́: Falaɔ̃ɔ mɛ̀ á musã kpáwá lɔo.
À gɛ sɛ́lɛ ázĩa gu pɔ́ á eu. Kási wá zĩ laoɛ́o, baa yɔɔ.
Ɔ̃ aa fã̀aa aa gɛ̀ Egipi gupiiu sɛ̃ kɛ̃́i musã ũ.
An wɛtãnapiɔ ìɔ naɛmá lá gu lɛ́ dɔ, kɛ́ aali ń zĩ nɛ́, lá aaì nɛ gɔɔ pɔ́ wì musã kpámáwaɛ.
Wà gbɛ̃a kɛ̀ Isaili dɔaana pɔ́ an wɛtãnaɔ ń dílɛɔnɛ, wa ònɛ́: Àkɛa i bilikibɔ gbã ge gĩa, à kà lá wà a lɛ́ dàɛ́ yãawao ni?
Ɔ̃ Isaili dɔaanaɔ gɛ̀ wiilɛ̀ Falaɔ̃ɔwa aa mɛ̀: Àkɛa ńlɛ kɛ wápiɔ n zɔ̀blenaɔnɛ màai?
Wàlɛ musã kpáwá lɔo, mɛ́ wàlɛ mɛ wà bilikibɔ. Wàlɛ wá gbɛ̃, kási n gbɛ̃́ɔ mɛ́ tàae vĩ.
Ɔ̃ à mɛ̀: Màadeɔn á ũ. Màa á bɛò! A yã́i iɔ mɛ á gɛ́ sa'oi Diiwaɛ.
À gɛ́ zĩkɛi. Wa musã kpáwá lɔo, kási áli bilikibɔ lá wa dàɛ́ lɛ́uɛ.
Kɛ́ wa ò Isaili dɔaanaɔnɛ aasu gɔɔ do bilikibɔa laoo, aa dɔ̃̀ kɛ́ wà yã́ èɛ sa.
Kɛ́ aa bɔ̀ Falaɔ̃ɔ kĩ́i, aa kpàaũ ń Mɔizio ń Aalonao, aalɛ ń dã́,
ɔ̃ aa ònɛ́: Dii á yã́ gwa, i yã́kpalɛkɛánɔ, asa á tò Falaɔ̃ɔ ń a gbɛ̃́ɔ ye wá gĩyãio. A wá dɛa zɛ́ kpàmáɛ.
Ɔ̃ Mɔizi ɛ̀a gɛ ò Diiɛ: Dii, bɔ́yãi n ĩadà gbɛ̃́piɔwai? Bee yã́i n ma zĩia?
Za gɔɔ pɔ́ ma gɛ yã'ò Falaɔ̃ɔɛ ń n tɔ́o, ɔ̃ àlɛ ĩada n gbɛ̃́ɔwa, mɛ́ ni ń bɔo!
Ɔ̃ Dii òɛ̀: Ńyɔ̃ yã́ pɔ́ má kɛ Falaɔ̃ɔɛ e tia. A ń gbaɛ ma gbãa zɔ̃ɔ yã́i. A ń yá a bùsuu ma gbãa zɔ̃ɔ yã́i.
Ɔ̃ Lua ɛ̀a yã'ò Mɔiziɛ à mɛ̀: Mámɛmaa Dii,
ma bɔ mɔ Ablahaũ ń Izaakio ń Yakɔbuowa Lua Gbãapiide ũ, kási aai ma dɔ̃ kɛ́ ma tɔ́n Diio.
Ma bàa kúńnɔ ma mɛ̀ má Kanaa bùsu pɔ́ aa ku a guu nibɔɔ ũ kpámá.
Ma Isailiɔ aaukɛa mà an zɔblea Egipiɔnɛ yã́i, mɛ́ ma bàa pɔ́ kúńnɔpi i sãmaguo.
Ayãmɛto o Isailiɔnɛ ǹ mɛ: Mámɛmaa Dii, má á bɔ zĩ gbãa pɔ́ Egipiɔ dàɛ́ guu, mí á bo. Má yã́kpalɛkɛńnɔ, mí á bo ń ma gã̀sa gbãao.
Má á sɛ́ ma gbɛ̃́ɔ ũ, míɔ dɛ á Lua ũ, íɔ dɔ̃ kɛ́ mámɛmaa Dii á Lua pɔ́ á bɔ́ Egipi zĩ gbãau.
Má gɛ́ánɔ bùsu pɔ́ ma a lɛgbɛ̃̀ Ablahaũ ń Izaakio ń Yakɔbuoɔnɛ guu. Má á gba àɔ vĩ. Mámɛmaa Dii.
Mɔizi yã́pi ò Isailiɔnɛ, kási aai aà yãmao, kɛ́ zɔzĩ pãsĩ ń kãdɛ̀ yã́i.
Ɔ̃ Dii ò Mɔiziɛ à mɛ̀:
Gɛ ǹ o Egipiɔ kí Falaɔ̃ɔɛ aà Isailiɔ gbaɛ aa bɔlɛ a bùsuu.
Ɔ̃ Mɔizi wè Diiwa à mɛ̀: Lá Isailiɔ lí ma yãmao, ma gbɛ̃́ pɔ́ ma lɛ́ gbia, kpelewa Falaɔ̃ɔ a ma yãmai?
Dii yã'ò Mɔiziɛ ń Aalonao Isailiɔ ń Egipiɔ kíao yã́ musu, a ònɛ́ aa bɔlɛ ń Isailiɔ Egipi.
An bui uabeleɔ tɔ́n kɛ: Isaili nɛgɔ̃ɛ sɛ̃́ia Lubɛni nɛgɔ̃ɛɔn kɛ: Anɔki, Palu, Ɛzɔ̃nɔ, Kaami. Lubɛni buiɔn we.
Simɛɔ nɛgɔ̃ɛɔn kɛ: Yemuɛ, Yamini, Oada, Yakɛ̃, Zohaa ń Kanaa nɔɛ nɛ́ Sauluo. Simɛɔ buiɔn we.
Levii nɛgɔ̃ɛɔ tɔ́n kɛ an buiwa: Geesɔ̃, Kɛata, Mɛlali. Levii kɛ̀ wɛ̃̀ basoolokwi ń soplaoɛ (137).
Geesɔ̃ nɛgɔ̃ɛɔn kɛ an buiwa: Libeni ń Simɛio.
Kɛata nɛgɔ̃ɛɔ tɔ́n kɛ: Amlaũ, Isaa, Hɛblɔ̃, Uziɛli. Kɛata kɛ̀ wɛ̃̀ basoolokwi ń àaɔ̃oɛ (133).
Mɛlali nɛgɔ̃ɛɔn Mali ń Musio ũ. Levii buiɔn we daɛdaɛ.
Amlaũ a dasɛ̃ Yokɛbɛdɛ sɛ̀ nɔ ũ, ɔ̃ à Aalona ń Mɔizio ìò. Amlaũ kɛ̀ wɛ̃̀ basoolokwi ń soplaoɛ (137).
Isaa nɛgɔ̃ɛɔn Kole ń Nɛfɛgio ń Zikelio ũ.
Uziɛli nɛgɔ̃ɛɔn Misaɛli ń Ɛlɛzafão ń Sitelio ũ.
Aalona Aminadabu nɛ́ Ɛlisɛba, Naasɔ̃ dãe sɛ̀ nɔ ũ, ɔ̃ à Nadabu ń Abiuo ń Ɛleazaao ń Itamaao ìò.
Kole nɛgɔ̃ɛɔn Asii ń Ɛlikanao ń Abiasafao ũ. Kole buiɔn we.
Aalona nɛ́ Ɛleazaa Putiɛli nɛnɔɛɔ do sɛ̀ nɔ ũ, ɔ̃ à Finɛasi ìò. Levii bui uabeleɔn we daɛdaɛ.
Aalona ń Mɔizi pɔ́ Dii ònɛ́ aa Isailiɔ bɔlɛ Egipi gãgãn we.
Ampiɔ mɛ́ yã'ò Egipiɔ kí Falaɔ̃ɔɛ, kɛ́ aa e Isailiɔ bɔlɛ Egipi.
Kɛ́ Dii yã'ò Mɔiziɛ Egipi,
à mɛ̀ ámɛaa Dii, yã́ pɔ́ álɛ oɛ̀ aà o Falaɔ̃ɔɛ píi.
Ɔ̃ Mɔizi òɛ̀ a lɛ́ gbiaɛ, kpelewa Falaɔ̃ɔ a a yãmai?
Ɔ̃ Dii ò Mɔiziɛ: Gwa! Ma n kɛ Falaɔ̃ɔɛ lamawa, ɔ̃ n vĩ̀i Aalona dɛ n yã'ona ũ.
Yã́ pɔ́ má ònɛ píi o n vĩ̀i Aalonaɛ, i o Falaɔ̃ɔɛ aà Isailiɔ gbaɛ aa bɔlɛ a bùsuu.
Ń beeo má aà swãfɛ̃ɛ̀. Má seelaɔ ń dabudabuɔ kɛ Egipi dasi,
kási Falaɔ̃ɔ a á yãmao. Má ɔtɔ̃ Egipiɔwa, mí yã́kpalɛkɛńnɔ, mí bɔ ń ma zĩgɔ̃ ma gbɛ̃́ Isailiɔ.
Tó ma bɔ ń ma gbãao Egipi, má Isailiɔ bɔlɛu, Egipiɔ i dɔ̃ sa kɛ́ mámɛmaa Dii.
Ɔ̃ Mɔizi ń Aalonao kɛ̀ lá Dii ònɛ́wa.
Gɔɔ pɔ́ aa yã'ò Falaɔ̃ɔɛ, Mɔizi wɛ̃̀ basiiɔ̃ɛ, Aalona sɔ̃ wɛ̃̀ basiiɔ̃ ń àaɔ̃o.
Ɔ̃ Dii ò Mɔiziɛ ń Aalonao:
Tó Falaɔ̃ɔ dabudabu gbɛ̀ama, o Aalonaɛ aà a go sɛ pã́lɛ aà aɛ, i li mlɛ̃ ũ.
Kɛ́ Mɔizi ń Aalonao gɛ̀ Falaɔ̃ɔ kĩ́i, aa kɛ̀ lá Dii ònɛ́wa. Aalona a go sɛ pã̀lɛ Falaɔ̃ɔ ń a ìwaɔ aɛ, ɔ̃ à lì mlɛ̃ ũ.
Ɔ̃ Falaɔ̃ɔ Egipi wɛzɛ̃naɔ ń ɛsɛdeɔ sìsi, ɔ̃ aa dabudabupi kɛ̀ màa sɔ̃ ń ɛsɛdekɛ guu.
Kɛ́ an baade a go pã̀lɛ, ɔ̃ an gopiɔ lì mlɛ̃ɔ ũ sɔ̃, ɔ̃ Aalona go ń pɔ́ɔ mɔ̀mɔ.
Falaɔ̃ɔ swã́ yìaaɛ, i ń yãmao lá Dii òwa.
Dii ò Mɔiziɛ: Falaɔ̃ɔ swã́ gbãa, à gì gbɛ̃́ɔ gbaɛi.
Gɛ ǹ aà le zia kɔɔ, gɔɔ pɔ́ àlɛ gɛ́ swai, níɔ aà dã Niili saɛ we. Ǹyɔ̃ n go pɔ́ lì mlɛ̃ ũpi kũa,
ní oɛ̀ ǹ mɛ, ma Dii Ɛbɛluɔ Lua mámɛ ma n zĩwà ǹ oɛ̀ aà ma gbɛ̃́ɔ gbaɛ aa gɛ́ ma sísii guwaiwaiu, kási e tia i mao.
Ma Dii ma mɛ̀, yã́ pɔ́ a to aà dɔ̃ kɛ́ mámɛmaa Diin kɛ: Tó n Niili í lɛ̀ ń go pɔ́ ń kũao, a li au ũɛ.
Kpɔ pɔ́ kú ípi guuɔ i gaga, Niili í i gĩdɔ, Egipiɔ i fua mii.
Ɔ̃ Dii ɛ̀a ò Mɔiziɛ: O Aalonaɛ aà a go sɛ dɔ Egipiɔ ía, an swaɔ ń ń swa'ɔnaɔ ń ń biaɔ ń ń íkalɛkĩiɔ píi, i gɔ̃ au ũ. Au iɔ daa gua Egipi, baa ń pɛ̃naɔ ń olaɔ guu ío píi.
Ɔ̃ Mɔizi ń Aalonao kɛ̀ lá Dii ònɛ́wa. Aalona a gopi sɛ̀ à Niili í lɛ̀ò Falaɔ̃ɔ ń a ìwaɔ wáa, ɔ̃ ípi gɔ̃̀ au ũ píi.
Kpɔ pɔ́ kú a guuɔ gàga, ɔ̃ Niili ípi gĩdɔ̀, Egipiɔ fùa mii. Au daa gua Egipi.
Egipi ɛsɛdeɔ kɛ̀ màa sɔ̃ ń ɛsɛdekɛ guu, ɔ̃ Falaɔ̃ɔ swã́ gbãakũ̀, i ń yãmao lá Dii òwa.
Falaɔ̃ɔ ɛ̀a tà a bɛ, i yã́pi da seo.
Egipiɔ bia yɔ̃̀yɔ̃ Niili gɔ̃sɔ̃wa, kɛ́ wà e imi, asa aai fɔ̃ swada í mìo.
A ku màa e gɔɔ sopla Dii Niili lɛa gbɛa.
Ɔ̃ Dii ò Mɔiziɛ: Gɛ ǹ o Falaɔ̃ɔɛ, ma Dii ma mɛ̀ aà ma gbɛ̃́ɔ gbaɛ aa gɛ́ ma sísii.
Tó à gì ń gbaɛi sɔ̃, má tó blɔɔɔ ka aà bùsu gupiiuɛ.
Blɔɔɔ Niili pa e aa bua sĩ̀sĩa, aai gɛ̃ aà ua e aà kpɛ́u kpɛa, aai dɛdɛ aà wúlɛbɔwa. Aa gɛ̃ aà ìwaɔ uaɔ ń aà gbɛ̃́ɔ uaɔ. Aa ka aà kĩnaɔ guu ń aà blɛdabɔɔu.
Blɔɔɔ dɛdɛwà ń aà gbɛ̃́ɔ ń aà ìwaɔ píi.
Dii ɛ̀a ò Mɔiziɛ: O Aalonaɛ aà a go sɛ dɔ swaɔla ń swa'ɔnaɔ ń biaɔ, blɔɔɔ i ka Egipi bùsuu.
Kɛ́ Aalona a go dɔ̀ Egipi íɔla, ɔ̃ blɔɔɔ bɔ̀lɛ lì bùsupia.
Ɔ̃ ɛsɛdepiɔ kɛ̀ màa sɔ̃ ń ɛsɛdekɛ guu, aa tò blɔɔɔ lì Egipia.
Ɔ̃ Falaɔ̃ɔ Mɔizi ń Aalonao sìsi à mɛ̀: À awakpa Diiɛ aà blɔɔɔ kɛ̃a ń ma gbɛ̃́ɔ, mí á gbɛ̃́ɔ gbaɛ aa gɛ́ sa'oiwà.
Ɔ̃ Mɔizi ò Falaɔ̃ɔɛ: Gɔɔ dilɛmɛɛ mà awakpanɛ Diiɛ ń n ìwaɔ ń n gbɛ̃́ɔ, kɛ́ aà blɔɔɔ kɛ̃ma ń n uaɔ, aai gɔ̃ swai ado.
Falaɔ̃ɔ mɛ̀: Zia. Ɔ̃ Mɔizi mɛ̀: A kɛ lá ń òwa kɛ́ ǹ e ǹ dɔ̃ gbɛ̃e muaa ń Dii wá Luaoo.
Blɔɔɔ kɛ̃ma ń n uaɔ ń n ìwaɔ ń n gbɛ̃́ɔ, aai gɔ̃ swai ado.
Kɛ́ Mɔizi ń Aalonao gò Falaɔ̃ɔ kĩ́i, Mɔizi wabikɛ̀ Diiwa blɔɔ pɔ́ a kà Falaɔ̃ɔguɔ yã́ musu.
Dii Mɔizi wabikɛa mà, ɔ̃ blɔɔpiɔ gàga kpɛ́ɔ guu ń uaɔ ń wɛ̃́nkpɛɔ.
Wa kã̀aakãaa, ɔ̃ bùsu gĩdɔ̀ píi.
Kɛ́ Falaɔ̃ɔ è dáama kɛ̀, aà swã́ ɛ̀a gbãakũ̀, ɔ̃ i Mɔizi ń Aalonao yãmao lá Dii òwa.
Dii ò Mɔiziɛ: O Aalonaɛ aà a go sɛ́, i tɔɔlɛ lɛ́ò, bùsuti i li gã́iɔ ũ Egipi gupiiu.
Ɔ̃ aa kɛ̀ màa. Aalona a go sɛ̀ à tɔɔlɛ lɛ̀ò, ɔ̃ bùsuti lì gã́iɔ ũ, aa kà gbɛ̃nazĩnaɔgu ń nɔ̀bɔɔ. Egipi bùsuti lì gã́iɔ ũ píi.
Ɛsɛdeɔ yɔ̃̀wà màa ń ɛsɛdekɛ guu sɔ̃, ɔ̃ aa fùa. Gã́iɔ kà gbɛ̃nazĩnaɔgu ń nɔ̀bɔɔ.
Ɔ̃ ɛsɛdeɔ ò Falaɔ̃ɔɛ: Lua ɔgbɛɛ. Kási Falaɔ̃ɔ swã́ gì yìaaɛ, i ń yãmao lá Dii òwa.
Dii ò Mɔiziɛ: Fɛlɛ kɔɔkɔɔ gɛ Falaɔ̃ɔ le gɔɔ pɔ́ àlɛ gɛ́ swai, ní oɛ̀ ma Dii ma mɛ̀ aà ma gbɛ̃́ɔ gbaɛ aa gɛ́ ma sísii.
Tó à gì ń gbaɛi, má ũsĩnaɔ kaaàgu ń aà ìwaɔ ń aà gbɛ̃́ɔ ń aà bɛ kpɛ́ɔɛ. Egipi kpɛ́ɔ i pa ń ũsĩnaɔ, aa da tɔɔlɛa se.
Gɔɔ bee Gosɛ̃ bùsu gu pɔ́ ma gbɛ̃́ɔ kuu ɔ̃ má bɔ ado. We ũsĩnaɔ kauo, kɛ́ aà e dɔ̃ kɛ́ mámɛmaa Dii aà bùsuu.
Má a gbɛ̃́ɔ dɔ̃kɔ̃ɛ ń aà gbɛ̃́ɔ. Zia ɔ̃ seelapi a kɛ.
Ɔ̃ Dii kɛ̀ màa. Ũsĩnaɔ kà Falaɔ̃ɔ ua ń aà ìwaɔ uaɔ. Egipi ɔ̃̀ɔkpà píi ũsĩnaɔ yã́i.
Ɔ̃ Falaɔ̃ɔ Mɔizi ń Aalonao sìsi à mɛ̀: À gɛ sa'o á Luawa bùsuu la.
Ɔ̃ Mɔizi òɛ̀: A zɛvĩ wà kɛ màao, asa pɔ́ pɔ́ wá sa'oò Dii wá Luawa dɛ Egipiɔnɛ tɛ̃ ũɛ. Tó wa sa'ò ń pɔ́ pɔ́ dɛnɛ́ tɛ̃ ũo ń wáa, aa wá pápa ń gbɛo aa wá dɛdɛo lé?
Wá táa'o guwaiwaiu gɔɔ àaɔ̃ɛ, wí gbasa sa'o Dii wá Luawa lá a òwɛ̃ɛwa.
Ɔ̃ Falaɔ̃ɔ mɛ̀: Má á gbaɛ à gɛ sa'o Dii á Luawa guwaiwaiu, ãma ásu gɛ́ zã̀o. À awakpaɛ̀mɛɛ sa.
Mɔizi òɛ̀: Tó ma ta, má awakpaɛ̀, i ũsĩnaɔ kɛ̃ma zia ń n ìwaɔ ń n gbɛ̃́ɔ. Ãma ńsu mɔafilikɛ ǹ gí gbɛ̃́ɔnɛ aa gɛ́ sa'oi Diiwa lɔo.
Kɛ́ Mɔizi bɔ̀ Falaɔ̃ɔ kĩ́i, à awakpàɛ̀ Diiɛ.
Dii aà wabikɛa mà, ɔ̃ ũsĩnaɔ kɛ̃̀ Falaɔ̃ɔwa ń a ìwaɔ ń a gbɛ̃́ɔ. I gɔ̃ gueio, baa mɛ̀ndo.
Kási Falaɔ̃ɔ swã́ gì gbãa e tiaɛ, i ń gbáɛo.
Dii ò Mɔiziɛ: Gɛ ǹ Falaɔ̃ɔ le, ní oɛ̀ Dii á Ɛbɛluɔ Lua mɛ̀, aà ma gbɛ̃́ɔ gbaɛ aa gɛ́ ma sísii.
Tó à gì ń gbaɛi mɛ́ a ń kũa e tia,
má ɔtɔ̃ aà pɔtuoɔwa bua. Má gagyã pãsĩ ká aà sɔ̃́ɔgu ń aà zàa'ĩnaɔ ń aà yiongoɔ ń aà zuɔ ń aà sãɔ ń aà bleɔ.
Má Isaili pɔ́ɔ dɔ̃kɔ̃ɛ ń Egipiɔ pɔ́ɔ. Isailiɔ pɔ́ɔ kee a gao.
Ma Dii ma a gɔɔdìlɛ. Zia má bee kɛ bùsuu la.
Kɛ́ gu dɔ̀, ɔ̃ Dii kɛ̀ màa. Egipiɔ pɔtuoɔ gàga píi, kási Isailiɔ pɔ́ɔ kee i gao.
Falaɔ̃ɔ yã́ pɔ́ kɛ̀pi gbɛ̀a a mà Isailiɔ pɔ́ɔ kee i gao, kási aà swã́ gì gbãaɛ, i gbɛ̃́piɔ gbaɛo.
Dii ò Mɔiziɛ ń Aalonao: À mua túfu ɔũkpa, Mɔizi i fã musu Falaɔ̃ɔ aɛ,
i da Egipi bùsua píi lán luutɛ̃wa, i ka gbɛ̃nazĩnaɔ ń nɔ̀bɔɔgu sã́nɛ ũ gupiiu.
Ɔ̃ aa mua túfu sɛ̀lɛ aa gɛ̀ò Falaɔ̃ɔ kĩ́i. Kɛ́ Mɔizi túfupi fã̀ musu, ɔ̃ à kà gbɛ̃nazĩnaɔ ń nɔ̀bɔɔgu sã́nɛ ũ.
Ɛsɛdeɔ i fɔ̃ gɛ̀ Mɔizi kĩ́io sã́nɛpiɔ yã́i, asa à ń lé ń Egipiɔ píiɛ.
Ɔ̃ Dii Falaɔ̃ɔ swãfɛ̃̀ lá a ò Mɔiziɛwa, ɔ̃ i ń yãmao.
Dii ò Mɔiziɛ: Fɛlɛ kɔɔkɔɔ gɛ Falaɔ̃ɔ le, ní oɛ̀ ma Dii á Ɛbɛluɔ Lua ma mɛ̀, aà ma gbɛ̃́ɔ gbaɛ aa gɛ́ ma sísii.
Kɛ́ bee sa má ĩa píi kpáaàzi ń aà ìwaɔ ń aà gbɛ̃́ɔ, kɛ́ aà e dɔ̃ dṹnia guu píi gbɛ̃e muaamanɔo.
Asa tó ma ɔtɔ̃̀má ma gagyãkàńgu yãa, dɔ̃ aàpi ń a gbɛ̃́ɔ aa làa dṹnia guu.
Má tò aà ku kɛ́ aà ma gbãa e, ma tɔ́ i li dṹniaa píiɛ.
Lá àlɛ azĩa sɛ lɛsĩ dɛ ma gbɛ̃́ɔla e tia, àlɛ ń gbaɛo,
zia maa'i má tó lougbɛ pãsĩ kwɛ́ maamaa, lougbɛ pɔ́ a taa i kɛ Egipi yãao zaa wa kàlɛ e ń a gbão.
Oɛ̀ aà gbɛ̃́ɔ zĩ aa aà pɔtuoɔ ń pɔ́ pɔ́ a vĩ buaɔ sɛ́lɛ káka kpɛ́u píi. Gbɛ̃nazĩnaɔ ń pɔ́ pɔ́ kú bàasiɔ, tó wi gɛ̃ńnɔ kpɛ́uo, lougbɛ a kwɛ́má aa gagaɛ.
Falaɔ̃ɔ ìwaeɔ vĩakɛ̀ Dii yã́ɛ, aa ń zĩkɛnaɔ ń ń pɔtuoɔ kàka kpɛ́u.
Ãma gbɛ̃́ pɔ́ aai Dii yãdaoɔ, aa ń zĩkɛnaɔ ń ń pɔtuoɔ tò bàasi.
Ɔ̃ Dii ò Mɔiziɛ: Ɔsɛ musu, lougbɛ i kwɛ gbɛ̃nazĩnaɔ ń pɔtuoɔ ń buapɔ́ɔwa Egipi bùsu gupiiu.
Kɛ́ Mɔizi a go dɔ̀ musu, Dii tò lou lɛ́ pũna, àlɛ ma ń gbɛo, àlɛ pílɛ, mɛ́ lua lɛ́ su tɔɔlɛwa. Dii lougbɛ kà Egipiɔgu.
Lougbɛ lɛ́ kwɛ́, lou lɛ́ pílɛpilɛ. Lougbɛpi pãsĩ. Zaa Egipi bùsu ku, lou bee taa i mau yãao.
Lougbɛpi pɔ́ pɔ́ kú bàasi Egipi bùsuuɔ ásookɛ̀ píi, gbɛ̃nazĩnaɔ ń pɔtuoɔ ń buapɔ́ɔ píi. À sɛ̃̀a líɔ ɛ̀'ɛ píi.
Gosɛ̃ bùsu gu pɔ́ Isailiɔ kuu ɔ̃ lougbɛpi i kauo ado.
Falaɔ̃ɔ Mɔizi ń Aalonao sìsi a ònɛ́: Kɛ́ bee sa ma duunakɛ̀. Dii dee yã́ naɛ, mapi ń ma gbɛ̃́ɔ tàaedeɔn wá ũ.
À awakpaɛ̀. Loupũnaa ń lougbɛɛ beeo kà. Má á gbaɛ saɛ, wa gíɛ́ lɔo.
Mɔizi òɛ̀: Tó ma bɔ wɛ̃́nkpɛ, mɛ́ ma a ɔɔ dɔ̀ Dii kĩ́i oi, loupũnaa a zɛ, lougbɛ i láa, kɛ́ ǹ e ǹ dɔ̃ tɔɔlɛá Dii pɔ́ɛ.
Ãma má dɔ̃ kɛ́ mpi ń n ìwaɔ, álɛ vĩakɛ Dii Luaɛo e tia.
Naa ń maseo ɔ̃̀ɔkpà, kɛ́ naa pìa mɛ́ mase mɔe bɔ̀ yã́i.
Ése ń weao i ɔ̃̀ɔkpao, kɛ́ aaì ma gbɛzã yã́i.
Mɔizi bɔ̀ Falaɔ̃ɔ kĩ́i à gɛ̀ wɛ̃́nkpɛ, à a ɔɔ dɔ̀ Dii kĩ́i oi, ɔ̃ loupũnaa ń lougbɛo zɛ̀, lou i ma lɔo.
Kɛ́ Falaɔ̃ɔ è lou ń lougbɛo ń loupũnaao zɛ̀, à gì lɛ́ duunakɛ, aà swã́ gbãakũ̀, aàpi ń a ìwaɔ.
Aà swã́ yìaa, à gì Isailiɔ gbaɛi lá Lua dà Mɔiziɛ a òɛ̀wa.
Dii ò Mɔiziɛ: Gɛ́ Falaɔ̃ɔ kĩ́i, asa ma aà swãfɛ̃̀ ń aà ìwaɔ, kɛ́ mà a dabudabuɛ beeɔ kɛ ń guu,
kɛ ǹ e ǹ o n nɛ́ɔnɛ ń n tɔũnaɔ lá ma Egipiɔ wɛtã̀ ń dabudabu pɔ́ má kɛ̀ ń guuo, í dɔ̃ kɛ́ mámɛmaa Dii.
Ɔ̃ Mɔizi ń Aalonao gɛ ò Falaɔ̃ɔɛ aa mɛ̀: Dii Ɛbɛluɔ Lua mɛ̀, ńyɔ̃ɔ ku misiilɛaɛ sai e bɔɛ ni? Ǹ a gbɛ̃́ɔ gbaɛ aa gɛ́ a sísii.
Tó n gi ń gbáɛi, zia a kwaɔ ka n bùsuu,
aa da tɔɔlɛa, wa gu'eo, aai lɛ́lɛ pɔ́ pɔ́ gɔ̃̀nɛ lougbɛ gbɛaɔwa ń líɔ píi.
Aa ka n kpɛ́ɔ pai ń n ìwaɔ pɔ́ɔ ń Egipiɔ pɔ́ɔ píiɛ. N maeɔ ń n deziɔ aai a taa e yãao, za gɔɔ pɔ́ aa zɔ̃̀lɛ bùsuu la e ń a gbão. Ɔ̃ Mɔizi ɛ̀a bɔ̀ Falaɔ̃ɔ kĩ́i.
Falaɔ̃ɔ ìwaɔ òɛ̀: Gbɛ̃́piɔ aaɔ músikpawázi màa e bɔɛ ni? Gbɛ̃́piɔ gbaɛ aa gɛ́ Dii ń Lua sísii. Ń dɔ̃ kɛ́ Egipi ɔ̃̀ɔkpào lé?
Ɔ̃ wà ɛ̀a sù ń Mɔizio ń Aalonao Falaɔ̃ɔ kĩ́i, a ònɛ́: À gɛ́ Dii á Lua sísii. Á deɔ mɛ́ aa gɛ́i?
Mɔizi wèwà à mɛ̀: Nɛ́fɛ̃nɛn gbɛ̃zɔ̃ɔ. Wá gɛ́ wápiiɛ ń wá nɛgɔ̃ɛɔ ń wá nɛnɔɛɔ ń wá sãɔ ń wá bleɔ ń wá zuɔ, asa Dii dikpɛ ɔ̃ wálɛ gɛ́ kɛi.
Ɔ̃ a ònɛ́: Tó ma á gbáɛ ń á nɔɛɔ ń á nɛ́ɔ ápii, Dii á bɔ! À laaika! Á ye fɛ̃manɔɛ.
Aawo! Á gɔ̃ɛɔ mɛ́ aa gɛ́ Dii sísii, asa bee á gbɛ̀a. Ɔ̃ wà ń yá Falaɔ̃ɔ kĩ́i.
Dii ò Mɔiziɛ: Ǹ ɔdɔ Egipi bùsua, kwaɔ i ká, aai sɛ̃ ń lá pɔ́ bɔ̀ lougbɛ gbɛaɔ ble píi.
Kɛ́ Mɔizi a go dɔ̀ Egipia, Dii bɔ̀ ń ĩ́anao gukpɛ oi, àlɛ pɛ́ bùsupiwa fãanɛ ń gwãasĩnao zɛsai. Kɛ́ gu dɔ̀, gukpɛ ĩ́anapi sù ń kwaɔ.
Ɔ̃ kwapiɔ mɔ̀ kù Egipi bùsua píi. An dasi dɛ a yãa pɔ́ɔla, mɛ́ a taa a kɛ bau lɔo.
Aa kpàlɛ tɔɔlɛa gupiiu, ɔ̃ tɔɔlɛ sìsi. Aa sɛ̃ ń láɔ ń libɛ pɔ́ bɔ̀ lougbɛ gbɛaɔ blè píi. Sɛ̃ ge láe ku Egipi bùsuu lɔo.
Wegɔ̃ɔ Falaɔ̃ɔ Mɔizi ń Aalonao sìsi à mɛ̀: Ma duunakɛ̀ Dii á Luaɛ ń ápiɔ.
À sùuu gɛ̃ndonaɛ bee kɛmanɔ ń ma duunao, í awakpamɛɛ Dii á Luaɛ aà kaalɛɛ bee kɛ̃a.
Kɛ́ à bɔ̀ Falaɔ̃ɔ kĩ́i, à awakpà Diiɛ.
Ɔ̃ Dii bɔ̀ ń ĩ́an gbãao bɛ'aɛ oi, à mɔ̀ kwaɔ sɛ̀lɛ kà Ísia Tɛ̃au. Baa kwa mɛ̀ndo i gɔ̃ Egipi lɔo.
Dii Falaɔ̃ɔ swãfɛ̃̀, ɔ̃ i Isailiɔ gbaɛo.
Dii ò Mɔiziɛ: Ɔsɛ musu, gusia pɔ́ wa e ɔkãwà i da Egipia.
Kɛ́ Mɔizi ɔdɔ̀ musu, ɔ̃ gusia gèele dà Egipia gupiiu e gɔɔ àaɔ̃.
Wìli kɔ̃'eo, mɛ́ gbɛ̃e i e gò a tíao e gɔɔ àaɔ̃pi. Kási gupua ku gu pɔ́ Isailiɔ kuu píiɛ.
Ɔ̃ Falaɔ̃ɔ Mɔizi sìsi à mɛ̀: À gɛ́ Dii sísii ń á nɔɛɔ ń á nɛ́ɔ píi, í á sãɔ ń á bleɔ ń á zuɔ tó.
Mɔizi mɛ̀: To wàɔ wá sa'obɔɔ ń sa pɔ́ wì a pɔ́ kátɛu à tɛ́kũ obɔɔ kũa, kɛ́ wà e wà Dii wá Lua gbagbaò.
Sema wà gɛ́ ń wá pɔtuoɔ, baa mɛ̀ndo a gɔ̃o, asa an guu ɔ̃ wá sa'obɔɔ sɛu wà Dii wá Lua gbagbaò. E wàɔ gɛ́ kái we, wá dɔ̃ pɔ́ pɔ́ wá sɛ́ wà sa'oowà gĩao.
Dii Falaɔ̃ɔ swãfɛ̃̀, ɔ̃ i we ń gbáɛo.
Falaɔ̃ɔ ò Mɔiziɛ: Gomɛɛ we! Ńsu tó wá wɛ́ kɛ síiɔ̃ lɔo. Zĩ́ pɔ́ wa wɛsìkɔ̃lɛ, n gaɛ.
Ɔ̃ Mɔizi mɛ̀: Lá ń ò, má wɛsinlɛ lɔo.
À mɔ lè Dii ò Mɔiziɛ yãa à mɛ̀: Má ĩada Falaɔ̃ɔwa ń Egipi bùsuo gɛ̃n do lɔ, i gbasa á gbaɛ. Tó àlɛ á gbaɛ, a á yáɛ fá!
O gbɛ̃́ɔnɛ an baade gɔ̃ɛ ń nɔɛo ã́nusu pɔ́ɔ ń vua pɔ́ɔ gbɛa gbɛ̃́ pɔ́ á vĩ Egipi gbɛ̃́ ũwa.
Má tó Egipiɔ Isailiɔ wɛgwa. Mɔizi sɔ̃ a bɛɛɛ vĩ Egipi Falaɔ̃ɔ ìwaɔ ń a gbɛ̃́ɔnɛ.
Ɔ̃ Mɔizi ò Falaɔ̃ɔɛ: Dii mɛ̀, gwãasĩn wɛɛdo á pã Egipi bùsua,
Egipi nɛgɔ̃ɛ sɛ̃́iaɔ i gaga píi sɛa za Falaɔ̃ɔ pɔ́ zɔ̃lɛa báawa nɛ́wa e à gɛ pɛ nɔɛ zĩkɛna pɔ́ aaì wísilɔɔ pɔ́wa ń pɔtuo nɛsana sɛ̃́iaɔ píi.
Búbua gbãa a da Egipia gupiiu, a taa i kɛ yãao, mɛ́ a kɛ bau lɔo.
Kási Isailiɔ guu baa gbɛ̃ a gbodɔ gbɛ̃nazĩna ge pɔtuowao, kɛ́ ǹ e ǹ dɔ̃ Dii Egipiɔ dɔ̃kɔ̃ɛ ń Isailiɔ yã́i.
N ìwaɛ beeɔ mɔ ma kĩ́i píi, aai kúlɛmɛɛ, aai mɛ mà gɛ́ ń ma gbɛ̃́ɔ píi. Bee gbɛa sa mí gɛ́. Ɔ̃ Mɔizi bɔ̀ Falaɔ̃ɔ kĩ́i ń pɔfɛ̃ zɔ̃ɔo.
Dii ò Mɔiziɛ yãa à mɛ̀: Falaɔ̃ɔ a n yãmao, kɛ́ ma dabudabukɛaɔ e dasikũ Egipi yã́i.
Mɔizi ń Aalonao dabudabupiɔ kɛ̀ Falaɔ̃ɔ aɛ píi, ɔ̃ Dii aà swãfɛ̃̀. À gì Isailiɔ gbaɛi aa bɔ a bùsuu.
Dii yã'ò Mɔiziɛ ń Aalonao Egipi à mɛ̀:
Mɔɛ bee líɔ dɛɛ́ mɔ sɛ̃́ia ũ wɛ̃ ń wɛ̃o.
À o Isailiɔnɛ píi, mɔɛ bee gɔɔ kwide zĩ́ ualɛ ń ualɛo píi aali sã sɛ mɛ̀ndodo.
Tó ua gbɛ̃́ɔ dasi i ka aa sã mɛ̀ndo nɛo, aa sɛ́ ń ua pɔ́ aa ku kɔ̃ saɛo a gbɛ̃́ɔ dasilɛu, kɛ́ a kĩni su gɔ̃o yã́i.
À sãsa ge blesan bɔlɔna pɔ́ sãa vĩo sɛ́.
Isailiɔ píi, baade a pɔ́ gwa e mɔɛ bee gɔɔ gɛ̃o mɛ̀ndosaide zĩ́. Oosi i dɛ,
í a au lɛ́ kpɛ́ pɔ́ wa a nɔ̀ɔ sou kpɛɛlɛ gĩɔwa, ɔplaai ń zɛɛio ń musuo.
Gwãasĩn doũpi à nɔ̀ɔpi kpátɛa, í só ń kàao ń lá kĩ̀são.
Ásu so búsu ge fùukɛao. À kpátɛa ń a mio ń a gbáɔ ń a guupɔɔ.
Ásu to gu dɔ a kĩniwao. Tó a kĩni gɔ̃̀, à kátɛu à tɛ́kũ.
Tó álɛ só, à asanadɔ, í kyalekpa, á gopana iɔ naa á ɔzĩ, í só kpakpa, asa Dii Gɛ̃amusu sa'obɔɛ.
Gwãasĩnapi má pã Egipia mà nɛgɔ̃ɛ sɛ̃́iaɔ dɛdɛ bùsupi gupiiu ń pɔtuo nɛsana sɛ̃́iaɔ píi, mí yãda Egipi tã́aɔla. Mámɛmaa Dii.
Aupi iɔ dɛ seela ũ kpɛ́ pɔ́ á kú a guuwa. Tó málɛ ɔtɔ̃ Egipiɔwa, mɛ́ ma aupi è, má gɛ̃álaɛ, gagapi a á leo.
Àli gɔɔpi dilɛ ma dikpɛ ũ a yã́ dɔngu yã́i, íɔ dikpɛpi kɛ fɛlɛkaa ũ e á buiwa.
Àli kàa so e gɔɔ sopla. A gɔɔ sɛ̃́ia zĩ́ àli pɔ́sɛ'ɛsɛ pɔ́ kú á kpɛ́uɔ kɔ́lɛ, asa gbɛ̃́ pɔ́ pɔ́sɛa sò gɔɔ soplapi guu, wa aà bɔ Isailiɔ guu wà dɛɛ.
A gɔɔ sɛ̃́ia zĩ́ ń a gɔɔ sopladeo àli kɔ̃kãaa à ma sísi. Ásu zĩe kɛ gɔɔ beeɔ zĩ́o, sema blɛkɛa gbɛ̃́piiɛ bàasio, a lɛ́n we.
Àli Kàaso dikpɛkɛ, asa zĩbeezĩ ɔ̃ ma á bɔ́lɛ Egipi lán zĩgɔ̃ɔwa. Á buiɔ líɔ dikpɛpi kɛ kɛ̀tokɔ̃ɛ ũ.
Mɔ sɛ̃́ia gɔɔ gɛ̃o mɛ̀ndosaide zĩ́ oosi, àɔ kàa so e a gɔɔ bao ń mɛ̀ndoode zĩ́ oosi.
Pɔ́sɛ'ɛsɛ su àɔ kú á bɛo e gɔɔ sopla, asa gbɛ̃́ pɔ́ pɔ́sɛa sò, bɔ̀mɔn nò, belen nò, wa aà bɔ Isailiɔ guu wà dɛɛ.
Ásuli pɔ́sɛa so gɔɔ beeo. Gu pɔ́ á kúu píi, àliɔ kàa só.
Mɔizi Isaili gbɛ̃zɔ̃ɔɔ sìsi píi, a ònɛ́: À gɛ́ á ua sã sɛ́i, í dɛ Gɛ̃amusu dikpɛkɛbɔ ũ.
À ése sáo sɛ à zɔ̃ au pɔ́ kú ta guuwa, í lɛ́ kpɛɛlɛ gĩɔwa, ɔplaai ń zɛɛio ń musuo. Á gbɛ̃e su bɔ a kpɛ́uo e gu dɔ.
Tó Dii lɛ́ pã bùsua àlɛ Egipiɔ dɛdɛ, mɛ́ à au è kpɛɛlɛ gĩɔwa, a gɛ̃aɛ. A to gbɛ̃dɛdɛna gɛ̃ázi à á dɛdɛo.
Ápiɔ ń á buiɔ àɔ yã́pi kũa kɛ̀tokɔ̃ɛ ũ e á buiwa.
Tó a gɛ̃ bùsu pɔ́ Dii á gbáu lá à a lɛgbɛ̃̀wa, àɔ lousisiyãpi kũa.
Tó á nɛ́ɔ lousisiyãpi mi gbɛ̀awá,
à onɛ́ a dɛ Gɛ̃amusu sa pɔ́ wì o Diiwa ũɛ, asa kɛ́ à Egipiɔ dɛ̀dɛ, à gɛ̃̀ wá Isailiɔ kpɛ́aɛ, i wá dɛdɛo. Ɔ̃ gbɛ̃́ɔ kùlɛ Diiɛ aa mipɛ̀lɛ.
Kɛ́ aa tà, aa kɛ̀ lá Dii ò Mɔiziɛ ń Aalonaowa.
Gwãasĩn wɛɛdo Dii Egipi nɛgɔ̃ɛ sɛ̃́iaɔ dɛ̀dɛ píi sɛa za Falaɔ̃ɔ pɔ́ zɔ̃lɛa báawa nɛ́wa, e à gɛ̀ pɛ̀ dakpɛunaɔ pɔ́wa ń pɔtuo nɛsana sɛ̃́iaɔ píi.
Falaɔ̃ɔ fɛ̀lɛ gwã́ ń a ìwaɔ ń Egipiɔ píi, ɔ̃ búbua dà Egipia, asa uae ku gɛsaio.
Gwãasĩna ɔ̃ Falaɔ̃ɔ Mɔizi ń Aalonao sìsi a ònɛ́: À fɛlɛ bɔlɛ ń Isailiɔ ma gbɛ̃́ɔ guu. À gɛ́ Dii sísii lá á òwa.
À á bleɔ ń á sãɔ ń á zuɔ sɛ́lɛ lá á òwa. À gɛ́i, í samaa'omɛɛ.
Egipiɔ lɛ́ naɛ gbɛ̃́piɔwa aa bɔlɛnɛ́ ń bùsuu kpakpa, asa aa mɛ̀: Wá gaga píiɛ.
Isailiɔ ń kàatidɛaɔ kà taɔ guu a sɛ'ɛsɛsai, aa ń ulaɔ fĩ̀fĩwà aa dàda ń gã̀u.
Aa kɛ̀ lá Mɔizi ònɛ́wa, aa ã́nusu pɔ́ɔ ń vua pɔ́ɔ ń pɔkasaɔ gbɛ̀a Egipiɔwa.
Dii tò Egipiɔ ń wɛgwà, ɔ̃ aa kpàmá. Màa aa Egipiɔ pɔ́ɔ sìmá.
Isailiɔ dàzɛu kɛ̀sɛ, aa bɔ̀lɛ ń Lamɛsɛo aa tà Suko. Gɔ̃ɛɔ ɔ̀aasɔsɔo lɛɛ ɔ̀aa àaɔ̃ɛ (600.000), nɛ́ɔ ń nɔɛɔ bàasi.
Bui zĩ̀lo dodoaɔ tàńnɔ dasi lɔ. Bleɔ ń sãɔ ń zuɔ dasi kɛ̀ zài.
Aa kàa kɛ̀ ń kàatidɛa pɔ́ aa bɔ̀ò Egipio. A sɛ'ɛsɛ vĩo, asa wà ń yá Egipi zɛzɛsaiɛ. Aai blɛ mài e sɛ̀ kɛ́ wà ble zɛ́uo.
Isailiɔ kua Egipi kɛ̀ wɛ̃̀ ɔ̀aa pla ń baakwioɛ.
Wɛ̃̀ ɔ̀aa pla ń baakwiopi gbɛa, dikpɛpi zĩ́ ɔ̃ Dii zĩgɔ̃piɔ bɔ̀lɛ Egipi píi.
Gwãasĩnapiá Dii pɔ́ɛ. Isailiɔ líɔ itɛ̃kɛwà e an buiwa, asa gwã́pi ɔ̃ Dii Isailiɔ bɔlɛa Egipi itɛ̃kɛ̀.
Dii ò Mɔiziɛ ń Aalonao: Gɛ̃amusu yã́ pɔ́ má dìlɛn kɛ: Buipãlee su a nɔ̀ɔ soo,
ãma zɔ pɔ́ á lù mɛ́ à tɔ̃zɔ̃̀ a só.
Nibɔ ge gbɛ̀wina su soo.
À so kpɛ́u, ásu bɔ ń a nɔ̀ɔpio bàasio. Ásu sãpi wáe ɛo.
Isaili píi lí dikpɛpi kɛ.
Tó bɔ̀mɔ kú á guu, mɛ́ a ye Gɛ̃amusu dikpɛkɛ Diiɛ, aà tɔ̃zɔ̃zɔ̃ a bɛ gɔ̃ɛɔnɛ píi, i gɔ̃ bele ũ, i gbasa kɛ. Gyafɔɔdee suli bleo.
Bele ń bɔ̀mɔ pɔ́ kúánɔɔ, ikoyã doũpiɛ.
Ɔ̃ Isailiɔ kɛ̀ lá Dii ò Mɔiziɛ ń Aalonaowa píi.
Zĩbeezĩ Dii Isailiɔ bɔ̀lɛ Egipi gãgã.
Dii yã'ò Mɔiziɛ à mɛ̀:
Isaili nɛgɔ̃ɛ sɛ̃́iaɔ ń pɔtuo nɛsana sɛ̃́iaɔ kpaa, asa ma pɔ́ɔnɛ píi.
Mɔizi ò gbɛ̃́ɔnɛ: Á bɔa Egipi zɔbleau gɔɔɛ bee yã́ àɔ dɔágu, asa Dii mɛ́ á bɔ́ Egipi ń a ɔ gbãao. Ásuli pɔ́sɛa so gɔɔpiwao.
Álɛ bɔ Egipi mɔ sɛ̃́ia pɔ́ wì mɛ Abibu guu gbãɛ.
Dii lɛgbɛ̃̀ á deziɔnɛ à mɛ̀ á bùsu pɔ́ vĩ ń zɔ́'io diu mɛ́ Kanaaɔ ń Itiɔ ń Amɔleɔ ń Iviɔ ń Yebusiɔ kuu kpáwá. Tó a tò a kau, àli dikpɛpi kɛ mɔɛ beeu.
Àliɔ kàa so e gɔɔ sopla. A gɔɔ sopladepi zĩ́ iɔ dɛɛ́ Dii dikpɛ ũ.
Àliɔ kàa so e gɔɔ soplapi gɛ paò. Pɔ́sɛa ge pɛ̃ɛsɛ'ɛsɛ suliɔ ku uae á bùsuu gɔɔ beewao.
Gɔɔ bee àli o á nɛgɔ̃ɛɔnɛ álɛ bee kɛ yã́ pɔ́ Dii kɛ̀ɛ́ kɛ́ à á bɔ́lɛ Egipi yã́iɛ.
Dikpɛpi iɔ dɛɛ́ seela ũ lán pɔ́ daa ɔwa ge dɔngubɔ yea mi'aɛwawa, kɛ́ Dii ikoyã su bɔ á lɛ́uo, asa ɔ̃mɛ á bɔ́lɛ Egipi ń a ɔ gbãao.
Àliɔ ikoyãpi kɛ a gɔɔwa wɛ̃ ń wɛ̃o.
Tó Dii tò a ka Kanaa bùsuu, mɛ́ a kpàwá lá à a lɛgbɛ̃̀ɛ́ ń á deziɔwa,
à á nɛgɔ̃ɛ sɛ̃́iaɔ kpawà píi. Á pɔtuo nɛsana sɛ̃́iaɔ iɔ dɛ aà pɔ́ ũ píi.
Íli á zàa'ĩn nɛsana sɛ̃́ia bo ń sãnɛo. Tó i boo, à a waa fĩ. À á nɛgɔ̃ɛ sɛ̃́iaɔ bo píi.
Tó á nɛgɔ̃ɛɔ á lá yã́pi mii zia aa mɛ̀, bɔ́ yã́n wei, à onɛ́, kɛ́ Dii wá bɔ́ zɔbleu Egipi ń a ɔ gbãao yã́ɛ.
Kɛ́ Falaɔ̃ɔ gĩkɛ̀ à gì wá gbaɛi, ɔ̃ Dii Egipi nɛgɔ̃ɛ sɛ̃́iaɔ dɛ̀dɛ píi ń pɔtuo nɛsana sɛ̃́iaɔ píi. A yã́i ɔ̃ wi sa'oiwà ń pɔtuo nɛsana sɛ̃́iaɔ, mɛ́ wi wá nɛgɔ̃ɛ sɛ̃́iaɔ bo.
Bee aɔ dɛ seela ũ lán pɔdaa wá ɔwa ge pɔyea wá mi'aɛwawa, asa Dii mɛ́ wá bɔ́ Egipi ń a ɔ gbãao.
Kɛ́ Falaɔ̃ɔ Isailiɔ gbàɛ, Lua i bɔńnɔ Filitɛ̃ bùsu zɛ́ guuo, baa ń a kãikɛo, asa à mɛ̀: Tó wà fɛ̀lɛmá ń zĩo, aa làasookɛ ɛa taa Egipiwaɛ.
Lua dɔ̀i, à guwaiwai zɛ́ sɛ̀ńnɔ Ísia Tɛ̃a oi. Isailiɔ bɔ̀ Egipi ń ń gɔ̃kɛbɔɔ kũa.
Mɔizi Yosɛfu gɛ sɛ̀, àlɛ taò, asa Yosɛfu tò Isailiɔ lɛgbɛ̃̀ yãa à mɛ̀, tó Lua mɔ̀ ń bɔi, aa a gɛwa sɛ́lɛ bɔò weɛ.
Kɛ́ aa bɔ̀ Suko, aa gɛ̀ bòokpà guwaiwai lɛ́ Etaũ.
Dii ìɔ dɔaanɛ́ tɛlu guu fãanɛ, kɛ́ àɔ zɛ'ɔlɔnɛ́. Gwãasĩna sɔ̃, ìɔ dɔaanɛ́ tɛ́ guu kɛ́ àɔ gupunɛ́, aaiɔ táa'o fãanɛ ń gwãasĩnao.
Tɛlupi lí go ń aɛ fãanɛo, mɛ́ tɛ́pi lí go ń aɛ gwã́o.
Dii ò Mɔiziɛ:
O Isailiɔnɛ aa lilɛ gɛ bòokpa Pi'ailo saɛ Midoli ń ísiao zãnguo, bɔaa ń Baalizɛfɔ̃o. À bòokpa ísia saɛ we.
Falaɔ̃ɔ aɔ e a sãsã, guwaiwai á kũkũɛ.
Má aà swãfɛ̃, i pɛ́lɛázi, mí tɔbɔ Falaɔ̃ɔ ń a zĩgɔ̃ɔ yã́ musu, Egipiɔ iɔ dɔ̃ kɛ́ mámɛmaa Dii. Ɔ̃ Isailiɔ kɛ̀ màa.
Kɛ́ wa ò Egipiɔ kí Falaɔ̃ɔɛ gbɛ̃́piɔ bàalɛ̀, ɔ̃ aàpi ń a ìwaɔ nɔ̀sɛ pãle sɛ̀ an yã́ musu aa mɛ̀: Kpelewa wá kɛ̀ wá tò Isailiɔ bɔ̀ zɔbleawɛ̃ɛ guui?
Ɔ̃ Falaɔ̃ɔ godɔ̀ a sɔ̃́ɛ, à a zĩgɔ̃ɔ nàaa.
À sɔ̃́go maaɔ sɛ̀ mɛ̀n ɔ̀aa àaɔ̃ ń Egipi sɔ̃́goɔ píi, zĩgɔ̃ kíaɔ ká ń guu.
Dii Egipiɔ kí Falaɔ̃ɔ swãfɛ̃̀, ɔ̃ à pɛ̀lɛ Isailiɔzi, aalɛ bɔlɛ an mi daa ía.
Ɔ̃ Egipiɔ pɛ̀lɛńzi ń Falaɔ̃ɔ sɔ̃́ɔ ń aà sɔ̃́goɔ ń aà sɔ̃deɔ ń aà zĩgɔ̃ɔ píi, ɔ̃ aalɛ mɔ́ ń lei ń bòou ísia saɛ Pi'ailo saɛ bɔaa ń Baalizɛfɔ̃o.
Kɛ́ Falaɔ̃ɔ kãikũ̀, Isailiɔ wɛzù, ɔ̃ aa Egipiɔ è tɛ́ ń kpɛ. Vĩa ń kṹ maamaa, ɔ̃ aa wiilɛ̀ Diiwa.
Aa ò Mɔiziɛ: Miaɔ ku Egipi noa? Bɔ́yãi n mɔwanɔ guwaiwaiu la wà gagai? Àkɛa n wá bɔ́lɛ Egipii?
Wi onɛ Egipio lé? Wi mɛ wá tó tɛɛɛ wà zɔble Egipiɔnɛo lé? Zɔbleanɛ́ maawɛ̃ɛ dɛ gagaa guwaiwaiua.
Mɔizi ònɛ́: Ásu to vĩa á kũo. À zɛ tɛɛɛ, í e lá Dii a á suaba gbã, asa Egipi pɔ́ álɛ ń e gbãɛɔ, á ń e bau lɔo.
Dii mɛ́ a zĩkaɛ́. Áɔ ku kílikiliɛ.
Dii Mɔizi là à mɛ̀: Bɔ́ wii ńlɛ lɛ́ai? O gbɛ̃́ɔnɛ aa bɔ ń táo.
Ǹ n gopana dɔ ísiaa, ní zɔ̃ɛò, Isailiɔ i gɛ̃ a zãnguo gugiiu.
Mapi, má Egipiɔ swãfɛ̃, aai gɛ̃ ń gbɛa, mí tɔbɔ Falaɔ̃ɔ ń a zĩgɔ̃ɔ ń a sɔ̃́goɔ ń a sɔ̃deɔ yã́ musu.
Tó ma tɔbɔ̀ Falaɔ̃ɔ ń a sɔ̃́goɔ ń a sɔ̃deɔ yã́ musu, Egipiɔ i dɔ̃ sa kɛ́ mámɛmaa Dii.
Lua Malaika pɔ́ dɔaaa Isailiɔnɛ ɛ̀a gɛ̀ kú ń kpɛ, mɛ́ tɛlu pɔ́ kú ń aɛ ɛ̀a gɛ̀ ń kpɛ lɔ
ampiɔ ń Egipiɔ zãnguo. Tɛlupi gupù Isailiɔnɛ mɛ́ à gusiakpà Egipiɔnɛ, ɔ̃ an gbɛ̃e i e sɔ̃̀ a deei gwãasĩna beeo.
Kɛ́ Mɔizi ɔdɔ̀ ísiaa, ɔ̃ Dii bɔ̀ ń ĩ́an gbãao gukpɛ oi. À kàka e gu gɛ̀ dɔ̀ò, à ísia sɛ̀lɛ kpà e gugii bɔ̀. Kɛ́ í zɔ̃̀ɛ,
ɔ̃ Isailiɔ táa'ò gugiiu aa bùa. Í bĩ́iboa an ɔplaai ń ń ɔzɛɛio.
Ɔ̃ Egipiɔ pɛ̀lɛńzi. Falaɔ̃ɔ sɔ̃́ɔ ń a sɔ̃́goɔ ń a sɔ̃deɔ píi tɛ́ ń kpɛ ísia guu.
Gufɛ̃nɛ Dii Egipi zĩgɔ̃ɔ gwà za tɛlu tɛde guu, ɔ̃ a tò gili gɛ̃̀ńgu.
A tò an sɔ̃́goɔ vĩ̀lɛ, a tò an táa'oa zĩ'ũkũ̀, ɔ̃ aa mɛ̀: Wà bàalɛ Isailiɔnɛ, asa Dii lɛ́ zĩkanɛ́wanɔɛ.
Dii ò Mɔiziɛ: Ɔdɔ ísiaa, í i da Egipiɔla ń ń sɔ̃́goɔ ń ń sɔ̃deɔ.
Ɔ̃ Mɔizi ɔdɔ̀ ísiaa, ɔ̃ í lɛ́ pa a gbɛu gudɔlɛia. Lá í lɛ́ su màa, ɔ̃ Egipiɔ bàalɛ̀ aa kpàaũò. We Dii tò ísia kũ̀aaumá.
Í sù à dà sɔ̃́goɔla ń sɔ̃deɔ ń Falaɔ̃ɔ zĩgɔ̃ pɔ́ gɛ̃̀ ísia guu Isailiɔ gbɛaɔ píi. An kee i bɔo, baa mɛ̀ndo.
Isailiɔ sɔ̃ aa táa'ò í zãnguo gugiiuɛ. Í bĩ́iboa an ɔplaai ń ń ɔzɛɛio.
Zĩbeezĩ Dii Isailiɔ sì Egipiɔwa, ɔ̃ Isailiɔ Egipipiɔ gɛɔ è ísia gɔ̃sɔ̃lɛ.
Kɛ́ Isailiɔ Dii gbãa zɔ̃ɔ pɔ́ a mɔ̀ Egipiɔnɛ è, aa vĩakɛ̀ɛ̀, ɔ̃ aa aà náaikɛ̀ ń aà zɔ̀blena Mɔizio.
Ɔ̃ Mɔizi ń Isailiɔ píi lɛɛ bee sì Diiɛ aa mɛ̀: Má lɛsi Diiɛ, asa à tɔbɔ̀, à sɔ̃deɔ ń ń sɔ̃́ɔ kà ísiau.
Dii mɛ́ ma gbãa ũ, má lɛ́mawà, aàpi mɛ́ ma suabà. Ɔ̃mɛ ma Lua ũ, má aà táasilɛ. Ɔ̃mɛ ma mae Lua ũ, má aà tɔbɔ.
Diiá zĩgɔ̃ɛ, aà tɔ́n Dii.
À Falaɔ̃ɔ sɔ̃́goɔ ń aà zĩgɔ̃ɔ kà ísiau, à zĩgɔ̃ kíaɔ sɔ̃̀ɔlɛ Ísia Tɛ̃au.
Ípi dàńla, aa kpàlɛ zĩ́lɛ lán gbɛwa.
Dii, n ɔplaa n gbãa tɔbɔ̀, Dii, n n ibɛɛɔ ulɔ̀ ń n ɔplaao.
N n wɛ̀lɛɔ nɛ̀ n gawi zɔ̃ɔ guu, n pɔ pà, n ń kwɛ́ lán sɛ̃wa.
N pɔbɔ̀ n níu, ɔ̃ í fɛ̀lɛ, a zɛa lán bĩ́iwa, ísia í ì a guoguo.
Wá ibɛɛpiɔ mɛ̀, wa pɛ́lɛwázi wà wá leɛ, wi wá pɔ́ɔ síwá lá wa yeiwa, wi ń fɛ̃ndaɔ wo wà wá dɛdɛò.
N n lɛ́'ĩana gbàɛ, ɔ̃ ísia dàńla, aa kpàlɛ lán bɛɔmawa í zɔ̃ɔpiu.
Dii, tã́a kpele mɛ́ muaannɔi? Démɛ muaannɔi? Yãbɔnsaɛkɛna, n zɔ̃ɔkɛ adoa, n gawi ì to vĩa wá kṹ.
N n ɔplaa dɔ̀, ɔ̃ tɔɔlɛ ń mɔmɔ.
Ńyɔ̃ dɔaa wá gbɛ̃́ pɔ́ n wá bóɔnɛ n gbɛ̃kɛ guu, ńyɔ̃ gɛ́wanɔ n bùsuu ń n gbãao.
Tó buipãleɔ mà, aa lualua, iwãa a ka Filitɛ̃ bùsudeɔ pɔa.
Ɛdɔũɔ kíaɔ bílikɛ, gili a gɛ̃ Mɔabu dɔaanaɔgu, Kanaa bùsudeɔ kúsu a kwɛ ḿpii.
Vĩa zɔ̃ɔ a ń kṹ, sɔ̃ i kɛ̃́ńgu, aa gɔ̃ kílikili lán gbɛwa n gbãa zɔ̃ɔ yã́i Dii, e wá gbɛ̃́ pɔ́ ń wá é n pɔ́ ũɔ gɛ̃.
Dii, ńyɔ̃ gɛ́wanɔ gbɛ̀sĩsĩ pɔ́ ń sɛ̀ n pɔ́ ũ kĩ́i, ní wá zɛdɔ gu pɔ́ ń dìlɛ n zɔ̃lɛkĩi ũ, n kúkĩi pɔ́ ń kɛ̀kɛ nzĩaɛ guu.
Dii aɔ kible gɔɔpiiɛ.
Kɛ́ Falaɔ̃ɔ sɔ̃́ɔ ń a sɔ̃́goɔ ń a sɔ̃deɔ gɛ̃̀ ísia guu, ɔ̃ Dii sù ń ío à dàńla, kási Isailiɔ táa'ò gugiiu ísiapiuɛ.
Ɔ̃ ãnabi Miliaũ, Aalona dãe, sɛ̃́sɛ̃na sɛ̀, ɔ̃ nɔɛɔ bɔ̀ tɛaàzi píi, aalɛ sɛ̃́sɛ̃napa, aalɛ ɔ̃wã.
Miliaũ lɛsìnɛ́ à mɛ̀: À lɛsi Diiɛ, asa à tɔbɔ̀, à sɔ̃deɔ ń ń sɔ̃́ɔ kà ísiau.
Mɔizi dàzɛu ń Isailiɔ, aa kɛ̃̀ Ísia Tɛ̃awa aa gɛ̃̀ Sulu guwaiwaiu. Aa táa'ò gɔɔ àaɔ̃ guwaiwaipiu, aai í eo.
Kɛ́ aa kà gu pɔ́ wì mɛ Mala, aai fɔ̃ a imìo, kɛ́ a fĩ̀ii yã́i. A yã́i tò wà tɔkpà gupiɛ Mala.
Ɔ̃ gbɛ̃́ɔ zɔadɔ̀ Mɔiziwa aa mɛ̀: Bɔ́ wá mii?
Mɔizi wiilɛ̀ Diiwa, ɔ̃ Dii lí ɔ̀lɔɛ̀. Kɛ́ a zù íu, ɔ̃ ípi nakũ̀. Wekĩi ɔ̃ Dii ikoyã dìlɛnɛ́ à ń yɔ̃́
à mɛ̀: Tó a laaidɔ̀ ma Dii á Lua ma yã́wa mɛ́ álɛ yã́ pɔ́ má yei kɛ, tó a yã́ pɔ́ má dìlɛɔ mà mɛ́ á ma ikoyãɔ kũa píi, má gyã pɔ́ má kà Egipiɔgu kee kááguo, asa mámɛmaa Dii á gbã̀gbãna ũ.
Bee gbɛa aa kà Eliũ, gu pɔ́ nibɔna mɛ̀n kuɛplaɔ kuu ń daminali mɛ̀n bàaɔ̃kwiɔ. Ɔ̃ aa bòokpà í saɛ we.
Isailiɔ fɛ̀lɛ Eliũ ḿpii, ɔ̃ aa kà Sini guwaiwai pɔ́ kú Eliũ ń Sinaio zãnguo an bɔa Egipi mɔ plaade gɔɔ gɛ̃ode zĩ́.
Ɔ̃ aa zɔadɔ̀ Mɔizi ń Aalonaowa guwaiwaiu we ḿpii,
aa ònɛ́: Bɔ́yãi Dii i wá dɛdɛ Egipio ni? Wekĩi wi zɔ̃lɛ wà pɔble ń nɔ̀ɔo e wà kãɛ, ɔ̃ a mɔ wá dɛdɛi guwaiwaiu la ń nɔanao.
Dii ò Mɔiziɛ: Kua za musu má blɛ fã́ɛɛ́, gbɛ̃́ɔ lí bɔlɛ gɔɔ do pɔ́ sɛ́lɛi lá gu lɛ́ dɔ ń lɛ́ lɛ́u, kɛ́ mà ń lɛ́ mà gwa tó aa ma ikoyã kũa.
Gɔɔ soolode zĩ́ gɔɔ pla pɔ́ ɔ̃ aali sɛ́lɛ, aaliɔ a blɛkɛ.
Ɔ̃ Mɔizi ń Aalonao ònɛ́ píi: Oosia á dɔ̃ kɛ́ Dii mɛ́ á bɔ́lɛ Egipi,
zia kɔɔ í Dii gawi e. À zɔa pɔ́ á kàazi mà, asa pɔen wá ũ kɛ́ a gbasa zɔakàwázio.
Mɔizi ɛ̀a mɛ̀: Dii a á gba nɔ̀ɔ à so oosia, zia kɔɔ i blɛ kpáwá á lɛ́ lɛ́u, kɛ́ à zɔa pɔ́ á kàazi mà yã́i. Pɔen wá ũo. I kɛ wámɛ a zɔakàwázio, Diiɛ.
Ɔ̃ Mɔizi ò Aalonaɛ: O Isailiɔnɛ píi aa sɔ̃ Diizi, asa à ń zɔakaa màɛ.
Kɛ́ Aalona lɛ́ yã'onɛ́, aa aɛdɔ̀ guwaiwai oi, ɔ̃ aa è Dii gawi bɔ̀má tɛlu guu.
Ɔ̃ Dii yã'ò Mɔiziɛ à mɛ̀:
Ma Isailiɔ zɔakaa mà. Onɛ́ oosia aa nɔ̀ɔ só, zia kɔɔ aa blɛble aa kã́, aai dɔ̃ kɛ́ mámɛmaa Dii ń Lua.
Oosi bùuɔ mɔ̀ lì ń bòoa. Kɛ́ gu dɔ̀ fíi kpà à lìai.
Kɛ́ fíi kwɛ̀, ɔ̃ pɔ́ gɔ̃̀ kálɛ tɔɔlɛ puannɔ kelekele lán kpɔ̀tɛɛwa.
Kɛ́ Isailiɔ è, aa òkɔ̃ɛ: Bɔ́n wei? Asa aai dɔ̃ bɔ́ no. Mɔizi ònɛ́: Blɛ pɔ́ Dii kpàwá à blen we.
Yã́ pɔ́ Dii dìlɛɛ́n kɛ: Á baade lí sɛ́lɛ a lɛ́ lɛ́u. À sɛ́lɛ á baade miwa zaa lɛ dodo á uadeɔ lɛ́u.
Isailiɔ kɛ̀ màa. Aa sɛ̀lɛ, gbɛ̃eɔ pɔ́ zɔ̃ɔ, gbɛ̃eɔ pɔ́ bílao.
Wà zaadàu, kɛ́ gbɛ̃́ pɔ́ sɛ̀lɛ zɔ̃ɔ pɔ́ su fɛ̃o, mɛ́ gbɛ̃́ pɔ́ i sɛ́lɛ bílao pɔ́ su kɛ̃́sãwào.
Mɔizi ònɛ́: Gbɛ̃e su a kĩni tó e kɔɔo.
Gbɛ̃eɔ i Mɔizi yãmao, aa a kĩni tò e kɔɔ, ɔ̃ à kɔ̀ɔkà à yaikɛ̀, ɔ̃ Mɔizi pɔ pà gbɛ̃́ beeɔzi.
Lá gu lɛ́ dɔ baade ì sɛ́lɛ a lɛ́ lɛ́u. Tó ĩatɛ̃ gbãakũ̀, pɔ́ pɔ́ gɔ̃̀ tɔɔlɛ ì yɔɛ.
Gɔɔ soolode zĩ́ aa blɛ sɛ̀lɛ lɛɛ pla, baade miwa zaa lɛ plapla. Ɔ̃ an gbɛ̃zɔ̃ɔɔ gɛ ò Mɔiziɛ ḿpii.
A ònɛ́: Màa Dii dìlɛ. Ziaá kã́mabozĩɛ, Dii gɔɔɛ. À pɔ́ pɔ́ á ye kpasa kpasa. À pɔ́ pɔ́ á ye disa disa, í a kĩni pɔ́ gɔ̃̀ dilɛ e kɔɔ.
Aa dìlɛ e kɔɔ lá Mɔizi òwa. Bee i yaikɛo, i kɔ̀ɔkao.
Ɔ̃ Mɔizi ònɛ́: À ble gbã, asa kã́mabozĩɛ, á e guei gbão.
Àliɔ sɛ́lɛ e gɔɔ soolo. A gɔɔ sopladeá kã́mabozĩɛ, aɔ ku gɔɔ beeo.
Gɔɔ soplade zĩ́ gbɛ̃eɔ bɔ̀ sɛ́lɛi, ɔ̃ aai eo.
Ɔ̃ Dii ò Mɔiziɛ: Áɔ kú ń ikoyã pɔ́ má dìlɛɔ masaio e bɔɛ ni?
Àɔ dɔ̃ kɛ́ ma Dii mámɛ ma kã́mabogɔɔ dìlɛɛ́. A yã́i tò gɔɔ soolode zĩ́ mi gɔɔ pla blɛ kpáwá. Baade líɔ ku a gbɛu, gbɛ̃e suli bɔ gu pɔ́ á kúu gɔɔ sopladepi zĩ́o.
Ɔ̃ aa kã́mabò gɔɔ soplade zĩ́.
Isailiɔ tɔkpà blɛpiɛ Mana. A dɛ lán pɔ́wɛn pua kelenaɔwaɛ. A í na lán kàa zɔdewa.
Mɔizi mɛ̀: Yã́ pɔ́ Dii dìlɛn kɛ: Wà mana zaa lɛ do dilɛ wá buiɔnɛ, kɛ́ aa blɛ pɔ́ a kpàwá wá blè guwaiwaiu wá bɔa Egipi gbɛa e sɔ̃.
Ɔ̃ Mɔizi ò Aalonaɛ: Lo sɛ mana zaa lɛ do kau, ní dilɛ Dii aɛ, kɛ́ àɔ dilɛa wá buiɔnɛ.
Ɔ̃ Aalona dìlɛ gbɛ̀ pɛ̀pɛɛɔ saɛ, kɛ́ àɔ dilɛa lá Dii ò Mɔiziɛwa.
Isailiɔ mana blè wɛ̃̀ blaɛ e aa gɛ̀ kàò bùsu pɔ́ gbɛ̃́ɔ kuu. Aa manapi blè e aa gɛ̀ kàò Kanaa bùsu zɔ̃lɛuɛ.
Zaa lɛ do litili plaɛ.
Isailiɔ fɛ̀lɛ Sini guwaiwaiu ḿpii, aalɛ bòokpakpa lá Dii ònɛ́wa, ɔ̃ aa gɛ̀ bòokpà Lefidiũ. Aai í e we wa mìo,
ɔ̃ aa zɔadɔ̀ Mɔiziwa aa mɛ̀: Wá gba í wà mi. A ònɛ́: Bɔ́yãi álɛ zɔadɔai? Àkɛa álɛ Dii lɛ́wɛi?
Kɛ́ imi lɛ́ ń dɛ, ɔ̃ aa zɔadɔ̀ Mɔiziwa aa mɛ̀: Bɔ́yãi n wá bɔ́lɛ Egipii? Ń ye ǹ wá dɛdɛ ń imio ń wá nɛ́ɔ ń wá pɔtuoɔ yã̀?
Ɔ̃ Mɔizi wiilɛ̀ Diiwa à mɛ̀: Kpelewa má kɛ ń gbɛ̃́piɔi? À gɔ̃̀ yɔɔ aa ma pápa ń gbɛo wà ma dɛɛ.
Dii òɛ̀: Isaili gbɛ̃zɔ̃ɔɔ sɛ́lɛ, í dɔaa gbɛ̃́piɔnɛ. Ǹ n go pɔ́ n Niili lɛ̀ò sɛ lɔ.
Máɔ zɛa n aɛ Olebu gbɛwa we. Gbɛpi lɛ́, í i bɔ, aai mi. Ɔ̃ Mɔizĩkɛ̀ màa Isaili gbɛ̃zɔ̃ɔɔ wáa.
Ɔ̃ wà tɔkpà gupiɛ Masa, asa we aa Dii lɛ́wɛ̀u aa mɛ̀: Dii kúwanɔɛ wee? Wà tɔkpàɛ̀ Mɛliba lɔ, kɛ́ Isailiɔ zɔakà we yã́i.
Amalɛkiɔ mɔ̀ zĩkai ń Isailiɔ Lefidiũ.
Ɔ̃ Mɔizi ò Yozueeɛ: Gbɛ̃́ɔ plɛwɛ̃ɛ, í gɛ zĩka ń Amalɛkiɔ. Zia máɔ zɛa sĩ̀sĩɛ bee misonawa ń Lua goo kũa.
Yozuee kɛ̀ lá Mɔizi òɛwa, à gɛ̀ zĩkai ń Amalɛkiɔ. Ɔ̃ Mɔizi ń Aalonao ń Huluo dɛ̀dɛ sĩ̀sĩpi misonawa.
Tó Mɔizi a ɔɔ sɛ̀, Isailiɔ ìɔ Amalɛkiɔ fuɛ, ãma tó à a ɔɔ sìilɛ sɔ̃, Amalɛkiɔ ìɔ Isailiɔ fuɛ.
Kɛ́ Mɔizi ɔɔ wã̀, ɔ̃ wà gbɛ sɛ dìlɛ aà zíɛ, à zɔ̃̀lɛwà, ɔ̃ Aalona ń Huluo aa aà ɔɔ kṹkũa, gbɛ̃do ɔplaai, gbɛ̃do ɔzɛɛi, ɔ̃ aà ɔɔ gɔ̃̀ zɛa e ĩatɛ̃ gɛ̀ gɛ̃̀ kpɛ́u.
Ɔ̃ Yozuee zĩblè Amalɛkiɔwa, à ń dɛdɛ ń fɛ̃ndao.
Dii ò Mɔiziɛ: Bee kɛ̃ lá guu àɔ dɛ dɔngubɔ ũ, ní o Yozueeɛ, asa má Amalɛkiɔ midɛ dṹnia guu píiɛ.
Mɔizi gbagbakĩi bò, ɔ̃ à tɔkpàɛ̀ Diimadalapoo
à mɛ̀: À Dii dàlapoo dɔ musu, Dii iɔ zĩka ń Amalɛkiɔ gɔɔpiiɛ.
Mɔizi ã̀nsue Yetolo, Madiã sa'ona, yã́ pɔ́ Lua kɛ̀ Mɔiziɛ ń a gbɛ̃́ Isailiɔ mà, lá Dii ń bɔ́lɛ Egipi.
À mɔ lè Mɔizi a na Sefola gbàɛ bɛ yãa
ń a nɛgɔ̃ɛ mɛ̀n plaɔ. Ado tɔ́n Geesoũ, asa Mɔizi mɛ̀ bùsu pãleu la bɔ̀mɔn a ũ.
Ado tɔ́n Ɛliɛzɛɛ, asa Mɔizi mɛ̀ a mae Lua dɔ̀alɛɛ, à a bɔ Falaɔ̃ɔ fɛ̃nda lɛ́zĩ.
Ɔ̃ Yetolo fɛ̀lɛ lɛ́ mɔ́ Mɔizi kĩ́i ń aà nɛ́ɔ ń aà nao gu pɔ́ à bòokpàu Lua gbɛ saɛ guwaiwaiu.
À lɛ́kpãsãkɛ̀ Mɔiziɛ à mɛ̀: Málɛ mɔ́ n kĩ́i ń n nao ń n nɛ́ mɛ̀n plaɔ.
Mɔizi bɔ̀ dà a ã̀nsuelɛ, à kùlɛ à lɛpɛ̀wà. Aa kɔ̃ aafia gbɛ̀a, ɔ̃ aa gɛ̃̀ kpɛ́u.
Mɔizi yã́ pɔ́ Dii kɛ̀ Falaɔ̃ɔɛ ń Egipiɔ Isailiɔ yã́i dàu a sìuɛ̀ píi ń taasi pɔ́ ń lé zɛ́uɔ píi ń lá Dii ń bɔ́uo.
Yetolo pɔ kɛ̀na yãmaa pɔ́ Dii kɛ̀ Isailiɔnɛwa píi ń lá à ń bɔ́ Egipiɔ ɔzĩo.
Ɔ̃ à mɛ̀: Wà Dii sáaukpa, lá à á bɔ́ Falaɔ̃ɔ ń Egipiɔ ɔzĩ.
Má dɔ̃̀ sa kɛ́ Dii zɔ̃ɔ dɛ dii kĩniɔla píi. Kɛ́ Egipiɔ bã̀nkũ̀wá, a ɔ̀lɔnɛ́.
Ɔ̃ Yetolo sa pɔ́ wì a pɔ́ kátɛu à tɛ́kũ ò Luawa ń sa pãleɔ lɔ. Ɔ̃ Aalona ń Isaili gbɛ̃zɔ̃ɔɔ píi aa mɔ̀ pɔblèaànɔ Lua aɛ.
Kɛ́ gu dɔ̀ Mɔizi zɔ̃̀lɛ lɛ́ yã́gɔ̃gɔ̃nɛ́, aa kálɛaaàzi za kɔɔ e oosi.
Kɛ́ Mɔizi ã̀nsue yã́ pɔ́ àlɛ kɛnɛ́ è píi, ɔ̃ à aà là à mɛ̀: Bɔ́ ńlɛ kɛ ń gbɛ̃́ɛ beeɔ màai? Bɔ́yãi ńlɛ yã́kpalɛkɛnɛ́ ndo, gbɛ̃́pii kálɛanzi za kɔɔ e oosii?
Mɔizi wèwà à mɛ̀: Gbɛ̃́ɔ ì mɔ ma kĩ́i Lua lɛdama maiɛ.
Tó aa yãkele vĩ, aaì mɔ ma kĩ́i mà yã́pi gɔ̃́gɔ̃nɛ́, mí Lua ikoyã pɔ́ a dìlɛɔ onɛ́.
Mɔizi ã̀nsue òɛ̀: Yã́ pɔ́ ńlɛ kɛ maao.
Ńyɔ̃ kpasa, gbɛ̃́ pɔ́ kunnɔɔ i kpasa lɔ, asa zĩpi dɛnlaɛ, ńyɔ̃ fɔ̃ kɛ ndoo.
Ma yãma sa, má lɛdama, Lua iɔ kunnɔ. Ǹyɔ̃ dɛnɛ́ kɔ́ɔ ũ, níɔ gɛ́ ń ń yã́ɔ Lua kĩ́i,
níɔ ikoyã pɔ́ Lua dìlɛɔ danɛ́, níɔ zɛ́ pɔ́ dɛ aa sɛ ɔlɔnɛ́ ń yã́ pɔ́ aali kɛɔ.
Gbɛ̃́ laaide náaide pɔ́ Lua vĩa vĩ mɛ́ aali gbagusaɛsioɔ plɛ ń guu, ní ń dilɛ gbɛ̃ɔn ɔ̀aa sɔoɔ dɔaanaɔ ũ ń gbɛ̃ɔn basɔoɔ pɔ́o ń gbɛ̃ɔn blakwiɔ pɔ́o ń gbɛ̃ɔn kwiɔ pɔ́o
aaɔ yã́gɔ̃gɔ̃ gbɛ̃́piɔnɛ gɔɔpii. Aali mɔma ń yã́ zĩ'ũɔ píi, ãma aali yã́ yɔɔnaɔ gɔ̃́gɔ̃ ńzĩa. Beewa ɔ̃ aa n aso laonɛ.
Tó Dii wèinɛ mɛ́ ń kɛ̀ màa, ńyɔ̃ fuo, gbɛ̃́piɔ i ta bɛ aafia.
Mɔizi a ã̀nsue yãmà, a kɛ̀ lá a òɛwa píi.
À gbɛ̃́ laaideɔ plɛ̀ Isaili buiɔ guu píi, à ń dílɛ gbɛ̃ɔn ɔ̀aa sɔoɔ dɔaanaɔ ũ ń gbɛ̃ɔn basɔoɔ pɔ́o ń gbɛ̃ɔn blakwiɔ pɔ́o ń gbɛ̃ɔn kwiɔ pɔ́o.
Ɔ̃ aaìɔ yã́ gɔ̃gɔ̃nɛ́ gɔɔpii. Yã́ zĩ'ũ ɔ̃ aaì mɔò Mɔiziwa, ɔ̃ aaì yã́ yɔɔnaɔ gɔ̃́gɔ̃ ńzĩa.
Mɔizi gɛ̀ zɛ̀ a ã̀nsueɛ, ɔ̃ à tà a bùsuu.
Isailiɔ bɔa Egipi mɔ àaɔ̃de gɔɔ sɛ̃́ia zĩ́
aa fɛ̀lɛ Lefidiũ. Kɛ́ aa kà Sinai guwaiwaiu, ɔ̃ aa bòokpà we Sinai gbɛ saɛ.
Mɔizi dɛ̀dɛ gɛ̀ Lua kĩ́i gbɛpi musu, ɔ̃ Dii lɛzùaàzi à mɛ̀: Yã́ɛ bee o Yakɔbu bui Isailiɔnɛ:
Á è lá má kɛ̀ Egipiɔnɛ, lá ma á sɛ́ ma suánɔ ma kĩ́i, lán kúu a nɛ́ sɛa a gã̀sĩawawa.
Tó a ma yãmà mɛ́ á ma bàakuaánɔ yã́ kũa sa, áɔ dɛ ma gbɛ̃́ yenzideɔ ũ bui píi guuɛ. Baa kɛ́ dṹnia dɛ ma pɔ́ ũ píi,
áɔ dɛmɛɛ kíaɔ ń sa'onaɔ ũɛ, ma gbɛ̃́ pɔ́ an kua adoaɔ ũ. Yã́ pɔ́ ńyɔ̃ o Isailiɔnɛn we.
Mɔizi pìla à gbɛ̃zɔ̃ɔɔ sìsi, ɔ̃ à yã́ pɔ́ Dii òɛ dàu a sìunɛ́ píi.
Aa wèwà píi aa mɛ̀: Yã́ pɔ́ Dii òwɛ̃ɛ píi, wá kɛɛ. Ɔ̃ Mɔizi yã́ pɔ́ wa ò sɛ̀lɛ à gɛ̀ sìu Diiɛ.
Dii òɛ̀: Má mɔ́ n kĩ́i súɛlɛ gèele guu, kɛ́ gɔɔ pɔ́ málɛ yã'onɛ, aa e wà ma, aaiɔ n náai vĩ gɔɔpii. Ɔ̃ Mɔizi yã́ pɔ́ gbɛ̃́ɔ ò sɛ̀lɛ sìu Diiɛ.
Ɔ̃ Dii òɛ̀: Gɛ́ ń kĩ́i, ní onɛ́ aa gbãbɔ ńzĩaɛ gbã ń ziao, aai ń pɔkasaɔ pí,
aaiɔ ku sɔu guu zia bàasi, asa a gɔɔ àaɔ̃de zĩ́ má pila mà zɛ Sinai gbɛ musu gbɛ̃́pii wáaɛ.
Kɔɔ danɛ́ gbɛpi pɔlɛu e à lìai píi, ní onɛ́ aa laaika, aasu dɛdɛ gbɛpiwao, an gbɛ̃e su ɔkãwà seo. Gbɛ̃́ pɔ́ ɔkã̀wà, wà ade dɛ.
Wasu ɔkã adewao, wà aà pápa ń gbɛo ge wà aà zɔ̃zɔ̃ ń kao wà dɛ. Pɔtuon nò, gbɛ̃nazĩnan nò, à gàɛ. Tó aa mà wà kuupɛ̀ wà a ba gà, aa sɔ̃ gbɛpizi.
Mɔizi pìla gbɛpiwa à mɔ̀ gbɛ̃́piɔ lè, a ònɛ́ aa gbãbɔ ńzĩaɛ aa ń pɔkasaɔ pí.
À ɛ̀a ònɛ́: Àɔ ku sɔu guu gɔɔ àaɔ̃de zĩ́ yã́ musu. Ásu wúlɛ ń nɔɛoo.
Kɛ́ gu dɔ̀ a gɔɔ àaɔ̃depi zĩ́, ɔ̃ lou lɛ́ pũna àlɛ pílɛpilɛ, mɛ́ lou sìsi gbɛ musu. Kɛ́ aa kuu ɔ́ gbãa mà, ɔ̃ vĩa gbɛ̃́ pɔ́ kú bòouɔ kũ̀ píi, aalɛ kpakpanaga.
Mɔizi bɔ̀lɛńnɔ bòou, à gɛ̀ńnɔ Lua kĩ́i, ɔ̃ aa zɛ̀ zĩ́lɛ gbɛpi saɛ.
Súɛlɛ kùlɛ Sinai gbɛwa kɛ́ Dii pìlawà ń tɛ́o yã́i. Súɛlɛpi fɛ̀lɛ lán mua súɛlɛwa, mɛ́ gbɛpi lɛ́ lualua píi.
Kuu ɔ́ gbãa lɛ́ kã́fĩ. Kɛ́ Mɔizi yã'ò, ɔ̃ Lua wèwà loupũnaa guu.
Dii pìla à zɛ̀ Sinai gbɛ misonawa, à Mɔizi sìsi, ɔ̃ à dɛ̀dɛ gɛ̀ we.
Dii òɛ̀: Pila ǹ gbɛ̃́piɔ gba laai, aasu gu baa vĩ aa mɔ ma gwaio, kɛ́ an daside su gagao yã́i.
Baa sa'ona pɔ́ aaì sɔ̃maziɔ, aa gbãbɔ ńzĩaɛ, kɛ́ másu ń dɛdɛo yã́i.
Mɔizi ò Diiɛ: Aa dɛdɛo, asa n wá gbá laai n mɛ̀ wà kɔɔ da gbɛpi pɔlɛu, i gɔ̃ n pɔ́ ũɛ.
Ɔ̃ Dii òɛ̀: Pila ǹ Aalona sɛ mɔò, ãma sa'onaɔ ń gbɛ̃́ kĩniɔ su gu baa vĩ wà mɔ ma kĩ́io, kɛ́ másu ń dɛdɛo yã́i.
Ɔ̃ Mɔizi pìla gbɛ̃́piɔwa, à yã́pi ònɛ́.
Lua yã́ɛ bee ò píi à mɛ̀:
Mámɛmaa Dii á Lua, ma á bɔ́lɛ zɔbleu Egipi.
Ásu àɔ diie vĩo, ma bàasio.
Ásuli pɔe taa kɛ à kúlɛ à zɔbleɛ̀o, pɔ́ pɔ́ kú musu ge tɔɔlɛ ge í guun nò, asa ma Dii á Lua, mili sí sàao. Mi mae pɔ́ yemazioɔ yãvãi wi an buiɔnɛ ń musu e à gɛ pɛ́ ń sĩ́wɛnaɔ ń ń sɔ̃kpaɛɔwaɛ.
<range>
Gbɛ̃́ pɔ́ yemazi aa ma yãdilɛaɔ kũaɔ sɔ̃, miɔ gbɛ̃kɛ vĩńnɔɛ e ń bui lɛ́wa.
Ma Dii á Lua ásuli ma tɔ́ sí pão, asa gbɛ̃́ pɔ́ ma tɔ́ sì pã, má tó aà bɔ pão.
Àli kã́mabogɔɔzĩ dɔ̃ ma pɔ́ ũ.
Àli á buazĩ ń á zĩ píio kɛ gɔɔ soolo,
a soplade iɔ dɛɛ́ kã́mabozĩ ũ, asa ma Dii á Lua ma pɔ́ɛ. Ásuli zĩe kɛ gɔɔpi zĩ́o, ápiɔ ge á nɛgɔ̃ɛ ge á nɛnɔɛ ge á zĩkɛna gɔ̃ɛ ge nɔɛ ge á pɔtuo ge nibɔ pɔ́ kú á bɛ.
Asa gɔɔ soolo ɔ̃ ma musu ń dṹniao kɛ̀ ń ísiao ń pɔ́ pɔ́ kú ń guuɔ píi, ɔ̃ ma kã́mabò a gɔɔ sopladepi zĩ́. Ayãmɛto ma báaadà kã́mabogɔɔpiu, má dìlɛ ma pɔ́ ũ.
Àli á de ń á dao kpɛla, kɛ́ à e gɛ̃gɛ̃ bùsu pɔ́ ma Dii á Lua málɛ kpáwáu.
Ásuli gbɛ̃dɛo.
Ásuli wúlɛ ń gbɛ̃pãle nɔoo.
Ásuli kpã́i'oo.
Ásuli yãdɔ á gbɛ̃́deewao.
Ásuli á gbɛ̃́dee ua bĩikɛo. Ásuli aà nɔ bĩikɛo ge aà zĩkɛna gɔ̃ɛ ge nɔɛ ge aà zu ge aà zàa'ĩna ge pɔ́ pɔ́ a vĩɔ píi.
Gbɛ̃́pii loupũnaa mà ń kuu'ɔo, aa loupilɛa è ń súɛlɛo dɔ gbɛ musu, ɔ̃ vĩa ń kṹ, aalɛ lualua, aa zɛ kãaa.
Aa ò Mɔiziɛ: Yã'owɛ̃ɛ nzĩa, wí ma. Ńsu to Lua yã'owɛ̃ɛo, kɛ́ wásu gagao yã́i.
Mɔizi ònɛ́: Ásu to vĩa á kũo, asa á laai gwaa yã́i ɔ̃ Lua mɔ̀i, kɛ́ à e àɔ a vĩa vĩ, mɛ́ kɛ́ ásu duunakɛo yã́i.
Aa zɛ kãaa, ɔ̃ Mɔizi sɔ̃̀ tɛlui, gu pɔ́ Lua kupiu.
Ɔ̃ Dii ò Mɔiziɛ: Yã́ɛ bee o Isailiɔnɛ: Ázĩawa á mà lá ma yã'òɛ́ za musu.
Ásu tã́a kɛ à naao. Ásu ã́nusu ge vua pi tã́aɔ ũo.
À ma gbagbakĩi bo ń bɛ̀lɛo, íli sa'owà ń sãɔ ń zuɔ, sa pɔ́ wì a pɔ́ kátɛu à tɛ́kũ ń sáaukpasao. Gu pɔ́ má dìlɛɛ́ àɔ ma sisiu, má mɔ́ á kĩ́i, mí báaadaágu.
Tó álɛ ma gbagbakĩipi bo ń gbɛo, ásu kɛ ń gbɛ̀ ãaoo, asa tó a gãpɛ̀lɛwà, à sãakɛ̀n we.
Ásu ma gbagbakĩi bo à a dɛdɛkĩi kɛo, kɛ́ á puizi su bɔwào yã́i.
Ikoyã pɔ́ ńyɔ̃ danɛ́ɔn kɛ:
Tó gbɛ̃́ Ɛbɛlu lù zɔ ũ, ali zĩkɛɛ̀ wɛ̃̀ sooloɛ, a wɛ̃̀ soplade i bɔ wɛ̃́ɛ ũ fĩabosai.
Tó à mɔ̀ adoɛ, a bɔ adoɛ. Tó a nɔ vĩɛ, aà bɔ ń a nɔo.
Tó aà dii mɛ́ nɔ kpàwà mɛ́ à nɛ́ɔ ìaànɔ, nɔɛpi ń a nɛ́ɔ gɔ̃ aà diiɛ, i bɔ ado.
Tó zɔpi mɛ̀, á ye a diizi ń a nao ń a nɛ́ɔɛ, á ye bɔ wɛ̃́ɛ ũo,
aà dii i gɛaànɔ yãgɔ̃gɔ̃naɔ kĩ́i, i sɔ̃aànɔ kpɛɛlɛi, i aà swã́ fɔ̃́ ń kao gãmɔ ge gãmɔ líwa, iɔ ku aà zɔ ũ e gɔɔpii.
Tó gbɛ̃́ a nɛnɔɛ yìa zɔ ũ, a e bɔ lá zɔgɔ̃ɛ ì bɔwao.
Tó aà dii dìlɛ á aà sɛ nɔ ũɛ, mɛ́ nɔpi i su kɛ̀ɛ̀o, aà to wà aà bo. A zɛvĩ à aà yía buipãlewao, kɛ́ à bɔ̀ aà yã́u yã́i.
Tó a kpà a nɛ́waɛ sɔ̃, aà aà dilɛ a nɛnɔɛ ũ.
Tó à nɔ pãle sɛ̀, asu a káau baa bɔ blɛ ge pɔkasaɔ ge kpɛ́ yã́uo.
Tó i yã́ mɛ̀n àaɔ̃piɔ kɛɛ̀o, zɔpi zɛvĩ à ta pã fĩabosaiɛ.
Tó gbɛ̃́ gbɛ̃́ lɛ̀ a dɛ̀, wà ade dɛ sɔ̃.
Tó àlɛ wɛɛlɛ à aà dɛoɛ sɔ̃, tó kai mɛ́ mɔ̀, má ulɛkĩi dilɛɛ́, íli bàalɛ ta we.
Tó gbɛ̃́ nɔ̀sɛpãsĩ kɛ̀ à a gbɛ̃́dee dɛ̀, baa tó à bàalɛ̀ gɛ̀ nà ma gbagbakĩizi, wà gi wà aà dɛ.
Tó gbɛ̃́ a de ge a da gbɛ̃̀, wà ade dɛ.
Tó gbɛ̃́ gbɛ̃́ sɛ̀ kpã́i, a yìa ge a kũan nò, wà ade dɛ.
Tó gbɛ̃́ a de ge a da kpɛbɔ̀, wà ade dɛ.
Tó wàlɛ sòlekɛ, mɛ́ gbɛ̃́ a gbɛ̃do lɛ̀ ń gbɛo ge ɔkũ, mɛ́ i gao, tó a ku dɛ̃̀adɛ̃a,
à fɔ̃̀ fɛ̀lɛ lɛ́ bɔ bàasi ń lío, gbɛ̃́ pɔ́ à aà lɛ̀ a bɔ gosaiɛ, i aà zĩ pɔ́ i e kɛ̀o fĩaboɛ̀ ń ɛsɛ pɔ́ wa kɛ̀ɛ̀o.
Tó gbɛ̃́ a zɔgɔ̃ɛ ge nɔɛ lɛ̀ ń goo, mɛ́ à gà gɔ̃̀ɔ, wa ade wɛtã.
Tó zɔpi gɔɔ do ge gɔɔ pla lè sɔ̃, wasu aà diipi wɛtão, asa aà ɔ̃aɛ.
Tó gɔ̃ɛɔ lɛ́ dɛ̃ɛka mɛ́ aa kpà nɔsindeea, tó à nɔbɔ̀lɛ mɛ́ aà gue i kɛ'ĩao, lá nɔɛpi zã́ dànɛ́, aa a fĩabo màaɛ, tó yãgɔ̃gɔ̃naɔ wèi.
Tó ĩa pãle su ku a guuɛ sɔ̃, wa ga fĩabo ń gao,
wɛ́ ń wɛ́o, swaa ń swaao, ɔ ń ɔo, gbá ń gbáo,
tɛbɔ ń tɛbɔo, ĩa ń ĩao, bɔ ń bɔo.
Tó gbɛ̃́ a zɔgɔ̃ɛ ge nɔɛ lɛ̀, aà wɛ́ wì, aà aà gbaɛ aà wɛ́ fĩaboa ũ.
Tó aà swaaɛ sɔ̃, aà aà gbaɛ aà swaa fĩaboa ũ.
Tó zu gɔ̃ɛ ge nɔɛ zɔ̃̀ a dɛ̀, wà zupi pápa ń gbɛo wà dɛ, aà dii i bɔyãu. Wasu zupi nɔ̀ɔ soo.
Tó zupi pãsĩ za káauɛ sɔ̃, mɛ́ wa ò a diiɛ, tó i dɔo, ɔ̃ à gbɛ̃́ zɔ̃̀ a dɛ̀, wà zupi pápa ń gbɛo wà dɛ, wi a dii dɛ lɔ.
Tó wà ɔ̃a dà a diiɛ aà wɛ̃ni fĩaboa yã́i, lá wa òɛ̀ píi a boɛ.
Tó zupi nɛ́ dɛ̀, yã́ doũɛ.
Tó zupi zɔgɔ̃ɛ ge nɔɛ dɛ̀, zu dii a ã́nusu ɔwatɛ̃ baakwi kpa zɔ diiwaɛ, wi zupi pápa ń gbɛo wà dɛ.
Tó gbɛ̃́ pɔ́ wɛ̃̀ a lɔ̀ɔlɛ, ge tó à lɔ̀ɔ yɔ̃̀, i pɔ́ taɛo, ɔ̃ zu ge zàa'ĩna zù a guu,
lɔ̀ɔde fĩabo pɔ́ diiɛ ń ɔ̃ao, pɔgɛpi i gɔ̃ɛ̀.
Tó gbɛ̃́ zu gbɛ̃pãle pɔ́ zɔ̃̀ a dɛ̀, aà a bɛ̃́ɛ yía, aai a ɔ̃a kpaalɛ, aai a gɛ kpaalɛ màa lɔ.
Tó zù dii dɔ̃ za káau kɛ́ a pãsĩ mɛ́ i dɔo, a zu fĩabo ń zuoɛ, a gɛ i gɔ̃ɛ̀.
Tó gbɛ̃́ zu ge sã kpã́i'ò, mɛ́ a dɛ̀ ge a yìa, a zu fĩabo ń zuo mɛ̀n sɔoɛ, i sã fĩabo ń são mɛ̀n síiɔ̃.
Tó kpã́i kpɛ́ gbòo, mɛ́ gbɛ̃e aà kũ̀ à aà lɛ̀ a dɛ̀, tó gwã́ɛ ade tàae vĩo,
tó ń ĩatɛ̃wɛoɛ sɔ̃, bee mɛ́ tàae vĩ. Kpã́i a fĩaboɛ. Tó a pɔe vĩ sɔ̃o, wà aà yía zɔ ũ pɔ́ pɔ́ à a kpã́i'ò yã́i.
Tó wà zu ge zàa'ĩna ge sã pɔ́ à a kpã́i'ò è aà ɔzĩ bɛ̃́ɛ, a a fĩabo mɛ̀n plaɛ.
Tó gbɛ̃́ lɛ́ pɔ́ɔ dã bua ge vɛ̃ɛbu guu, mɛ́ a tò a pɔ́ɔ gbɛ̃pãle bua pɔblè, ade a fĩabo ń a bua ge a vɛ̃ɛbu pɔmaaɔɛ.
Tó wà tɛsɔ̃̀ sɛ̃wa, mɛ́ à gɛ̀ dà gbɛ̃pãle bugbɛu ge pɔgba, mɛ́ aà pɔ́ɔ tɛkũ̀, tɛkpana a fĩaboɛ.
Tó gbɛ̃́ ɔ̃a ge àizɛɛ kpà a gbɛ̃́deewa ulɛi, mɛ́ wa sɛ̀ aà kpɛ́u kpã́i, tó wà kpã́ipi kũ̀, a pɔ́ pɔ́ à a kpã́i'ò fĩabo lɛɛ plaɛ.
Tó wi e aà kũ̀o, kpɛde gɛ yã́kpalɛkɛnaɔ le, aai gwa tó ɔ̃mɛ pɔ́ pɔ́ wa kpàwa ulɛipi sɛ̀.
Tó lɛkpaa gɛ̃̀ gbɛ̃́ɔ zãnguo zu ge zàa'ĩna ge sã ge pɔkasa yã́ musu ge pɔe mɛ́ vũ̀aa ɔ̃ gbɛ̃e è à mɛ̀ a pɔ́ɛ, gbɛ̃ɔn plapiɔ gɛ́ yã́kpalɛkɛnaɔ kĩ́i. Gbɛ̃́ pɔ́ yã́kpalɛkɛnaɔ mɛ̀ aà yã́ nao a fĩabo a gbɛ̃́deeɛ lɛɛ plaɛ.
Tó gbɛ̃́ zàa'ĩna ge zu ge sã ge pɔpãle kpà a gbɛ̃́deewa gwai, tó à gà ge a gue kɛ̀'ĩa ge wa kũ̀ gbɛ̃e i eo,
an gbɛ̃ɔn pla ḿpii aa ka Diiwa, gbɛ̃́ pɔ́ wà pɔ́ kpàwàpi i mɛ i ɔkãwào. Pɔ́ dii zɛ ń a kaao, gbɛ̃́ pɔ́ à pɔ́ kpàwàpi sɔ̃ a fĩaboo.
Tó wa kũ̀wà kpã́iɛ sɔ̃, a fĩabo pɔ́ diiɛɛ.
Tó wài mɛ́ dɛ̀, a a seela ɔlɔɛ̀, a pɔ́ pɔ́ wài kũ̀pi fĩaboo.
Tó gbɛ̃́ pɔtuo sɛ̀ a gbɛ̃́deewa mɛ́ a gue kɛ̀'ĩa a dii kpɛ ge pɔ́pi gàn nò, a a fĩaboɛ.
Tó pɔ́ dii wáaɛ sɔ̃, a a fĩaboo. Tó wa sɛ̀wà wà fĩabòɛ̀ɛ sɔ̃, ɔ̃a pɔ́ wa sɛ̀owà bee a mɔ́.
Tó gbɛ̃́ pɔyè wɛ̃́ndia pɔ́ wi kpã́sã yãaoɛ, a nɔpi wɛɛlɛ'ɔ̃a kpaɛ, i aà sɛ nɔ ũ.
Tó nɛ́ mae gì fĩ́afĩa aà zãkɛaànɔ, gɔ̃pi a gi nɔwɛɛlɛ'ɔ̃a kpá lá wì kpawaɛ.
Ásu to nɔɛ pɔdamade àɔ kuo.
Tó gbɛ̃́ pɔtuo dã̀akpà, wà ade dɛ.
Sa'oa Diiwa ado bàasio, gbɛ̃́ pɔ́ sa'ò dii pãlewa, wà ade tɔ̀lɔzɔ̃.
Ásu bɔ̀mɔ wɛtão, ásu gbãamɔɛ̀o, asa bɔ̀mɔɔn á ũ yãa Egipi.
Ásu gyaa ge tonɛ wɛtão.
Tó a aà wɛtã̀ mɛ́ à wiilɛ̀a, má yã́siaànɔɛ.
Ma pɔ i fɛlɛ, mí á dɛdɛ zĩ guu, á naɔ i gɔ̃ gyaaɔ ũ, á nɛ́ɔ i gɔ̃ desai sɔ̃.
Tó a ɔ̃a sɛ̃̀a ma gbɛ̃́ taaside pɔ́ kúánɔɛ, ásu ɔ'idiaɛ̀ lán ɔ'idianɛdewao.
Tó n n gbɛ̃́dee zwãa tɔ̀ɔmasì, kpawà e ĩatɛ̃ àɔ gɛ̃ kpɛ́u,
asa aà wúlɛbɔ mɛ̀ndona pɔ́ ì fĩfĩwan we. Bɔ́ a wúlɛòi? Tó à wiilɛ̀a, má yã́siaànɔɛ, asa sósobiden ma ũ.
Ásu Lua tɔbɛ̃ɛsio. Ásu á bùsu gbãade kao.
Ásu à á bua ge á lu pɔ́ káau pɔ́ i ma gba gɔɔ gágao. Àli á nɛgɔ̃ɛ sɛ̃́iaɔ kpaa.
Àli á zu ge á sã nɛsana sɛ̃́iaɔ kpaa. Ali kɛ a dawa gɔɔ soplaɛ, a swaaɔ̃de íli kpáa.
Àɔ dɛ ma gbɛ̃́ pɔ́ an kua ńdoaɔ ũ. Ásuli nɔ̀ɔ pɔ́ wài dɛ̀ soo. Àli kpá gbɛ̃ɔwa.
Ásuli wàpe baokpao. Ásuli zɛ ń gbɛ̃vãio ɛgɛ seelade ũo.
Ásuli tɛ́ bílazi yãvãikɛa musuo. Ásuli zɛ ń bílao yã́kpalɛ guu à bɔ yã́zɛde kpɛo.
Tó taaside yã́ nao, ásuli zɛaànɔo.
Tó n ibɛɛ zu ge aà zàa'ĩna sã̀sã, mɛ́ n kpaaũò, kũ ǹ suoɛ̀ bɛ.
Tó n n zangude zàa'ĩna è, àlɛ fu asowa, dɔaàlɛ, ńsu to weo.
Tó taaside yã́ na, ásuli bɔ aà kpɛo.
À kɛ̃ mɔafiliwa zã̀. Ásuli tàaesaide ge gbɛ̃maa dɛo, asa má tó tàaede bɔ pão.
Ásuli gbagusaɛsio, asa gbagusaɛ ì to wɛdeɔ vĩ̀akũɛ, mɛ́ ì gbɛ̃maaɔ yã́ fuangba.
Ásuli bɔ̀mɔ wɛtão. Á bɔ̀mɔkɛ dɔ̃, asa bɔ̀mɔɔn á ũ yãa Egipi.
Àliɔ pɔ́tɔ̃ á bua, íliɔ kɛkɛ e wɛ̃̀ soolo,
a wɛ̃̀ soplade í tó tɔɔlɛ kã́mabo à ĩ́ampa, á taasideɔ i a zã pɔ́ bɔ̀lɛ weɔ kɔ̃nwɛ, sɛ̃̀anɔbɔɔ i a kĩni só. À yã́ doũpi kɛ ń á vɛ̃ɛbuo ń á kù kpɛ́o.
Àliɔ zĩkɛ e gɔɔ soolo, a soplade zĩ́ íli kã́mabo, kɛ́ á zuɔ ń á zàa'ĩnaɔ e kã́mabo, mɛ́ á zɔɔ ń bɔ̀mɔɔ e ĩ́ampa.
Àɔ yã́ pɔ́ má òɛ́ɔ kũa píi. Ásuli dii pãleɔ sísio. Wasuli ń tɔ́ ma á lɛ́u seo.
Wɛ̃ ń wɛ̃o àli mɔ́ lousisidikpɛ lɛɛ àaɔ̃ɔ kɛimɛɛ.
Àliɔ Kàaso dikpɛkɛ lá má dàɛ́wa, íliɔ kàa so e gɔɔ sopla mɔ pɔ́ wì mɛ Abibu guu a gɔɔwa, asa mɔpi guu ɔ̃ a bɔlɛ Egipi. Gbɛ̃e suli mɔ́ ma kĩ́i ɔgiio.
Àliɔ Pɔkɛkɛ dikpɛkɛ gɔɔ pɔ́ a na pɔkɛkɛawa, íliɔ á buapɔ́ káauɔ kpaa. Àliɔ Pɔkãaa dikpɛkɛ wɛ̃̀ láaawa gɔɔ pɔ́ a á buapɔ́ɔ kã̀aa píi.
Wɛ̃ ń wɛ̃o gɛ̃n àaɔ̃ á gɔ̃ɛ píi lí mɔ́ dikpɛkɛi mapi ma Dii á Luaɛ.
Ásuli pɔ́sɛa kpaa sãnu ń á sa'obɔ auoo. Ásuli dikpɛ sa'obɔ nísi dilɛ gu dɔwào.
Àli gɛ́ Dii á Lua kpɛ́u ń á buapɔ́ káauɔ. Ásuli blenɛ nɔ̀ɔ kuu ń a da yɔ̃́'ioo.
Má Malaika zĩ aà dɔaaɛ́, iɔ á dɔ̃́a zɛ́u, i gɛ́ánɔ gu pɔ́ má kɛ̀kɛu.
À laaidɔ aà yã́wa, íɔ aà yãma. Ásu bɔ aà kpɛo, asa a sùuukɛánɔ á tàae yã́ musuo, kɛ́ ma tɔ́ kuwà yã́i.
Tó a aà yãmà mɛ́ a yã́ pɔ́ má òɛ́ kɛ̀ píi, máɔ dɛ á ibɛɛɔ ibɛɛ ũɛ, á wɛ̀lɛɔ wɛ̀lɛ ũ.
Ma malaikapi a dɔaaɛ́, i gɛ zɛɛ́ bùsu pɔ́ Amɔleɔ kuu ń Itiɔ ń Pɛliziɔ ń Kanaaɔ ń Iviɔ ń Yebusiɔ, mí ń midɛɛ́.
Ásu kúlɛ ń diiɔnɛo, ásu zɔblenɛ́o, ásu ń kɛa kɛo. À ń gboo, í ń gbɛ̀pɛlɛɔ wíwi.
À zɔble Dii á Luaɛ, i báaadaɛ́ á blɛu ń á imiao, i gyãɔ kɛ̃́wá.
Nɔɛɔ nɔbɔlɛ á bùsuuo, mɛ́ fĩi aɔ kuuo. Má á wɛ̃ni dɔɛ́ ń mɔgalaoɛ.
Má vĩadada gbɛ̃́ pɔ́ kú á aɛɔzi, mí tó gili gɛ̃ bui pɔ́ a ka ń kĩ́iɔgu, mí tó á ibɛɛɔ kpɛkpaɛ́.
Má bɛɔɔ gbaɛ á aɛ, aa ka Iviɔ ń Kanaaɔ ń Itiɔgu, aai ń yáɛ́.
I kɛ má ń yáɛ́ wɛ̃̀ do guu gɔ̃̀ɔ no, kɛ́ bùsupi su gɔ̃ lákpɛ ũ, sɛ̃̀anɔbɔɔ liálao yã́i.
Máɔ ń yáɛ́ busɛbusɛɛ e à gɛ dasikũ à ka bùsu kũa.
Má á bùsu lɛ́ daɛ́ za Ísia Tɛ̃a lɛ́u e Filitɛ̃ɔ Ísia lɛ́u, za guwaiwai lɛ́u e Uflata lɛ́u. Má bùsupideɔ naɛ́ á ɔzĩɛ, í ń yá.
Á lɛ́ su àɔ kú ń yã́u ge ń diiɔ yã́uo.
Ásu to aaɔ kú á bùsuuo, kɛ́ aasu to à duunakɛmɛɛo yã́i, asa tó a zɔblè ń diiɔnɛ, a mɔkpà ázĩaɛɛ.
Dii ò Mɔiziɛ: Mpi ń Aalonao ń Nadabuo ń Abiuo ń Isaili gbɛ̃zɔ̃ɔ gbɛ̃ɔn bàaɔ̃kwiɔ, à dɛdɛ gbɛwa à mɔ ma kĩ́i, í kúlɛmɛɛ za kãakãa.
Ní sɔ̃mazi ndo, aasu sɔ̃mazio, mɛ́ bíla su dɛdɛnnɔ gbɛpiwao.
Mɔizi gɛ̀ yã́ pɔ́ Dii ò dàu a sìunɛ́ píi ń ikoyãɔ píi. Aa wè sãnusãnu ḿpii aa mɛ̀: Yã́ pɔ́ Dii ò píi, wá kɛɛ.
Ɔ̃ Mɔizi yã́ pɔ́ Dii òpiɔ kɛ̃̀ lá guu píi. À fɛ̀lɛ kɔɔkɔɔ, à aà gbagbakĩi bò gbɛpɔlɛu, ɔ̃ à gbɛpɛ̀lɛpɛlɛ mɛ̀n kuɛpla Isaili bui kuɛplaɔ pɔ́ ũ.
À Isaili ɛ̀waasoɔ zĩ̀ ń zuswanaɔ, ɔ̃ aa sa pɔ́ wì a pɔ́ kátɛu à tɛ́kũ òò Diiwa ń sáaukpasaɔ.
Ɔ̃ Mɔizi zupiɔ au sì a kpaalɛ̀ lɛɛ pla. À a lɛɛ do dìlɛ ń tao, à a lɛɛ do ɛ̀lɛ sa'okĩiwa.
Ɔ̃ à Dii bàakuańnɔ lá sɛ̀ à a kyokɛ̀nɛ́. Aa mɛ̀: Yã́ pɔ́ Dii ò píi, wá kɛɛ, wá misiilɛɛ̀ɛ.
Ɔ̃ à aupi sɛ̀ a fã̀má à mɛ̀: Dii bàakuaánɔ aun we yãdilɛaɛ́ɛ beeɔ musu píi.
Mɔizi ń Aalonao ń Nadabuo ń Abiuo ń Isaili gbɛ̃zɔ̃ɔ gbɛ̃ɔn bàaɔ̃kwiɔ dɛ̀dɛ gɛ̀ Lua kĩ́i.
Aa ń Isailiɔ Lua è. Safii gbɛ̀ gusalala kálɛ aà gbá zíɛ, a í dɛ búunnɔ wásawasa lán luabɛbuunawa.
Lua i yãe kɛ Isaili gbãadepiɔnɛo. Aa wɛsìaàlɛ, ɔ̃ aa pɔblè aa imì.
Dii ò Mɔiziɛ: Dɛdɛ gbɛwa ǹ mɔ ma kĩ́i, níɔ ku we. Má gbɛ̀ pɛ̀pɛɛ pɔ́ ma ikoyã pɔ́ má dìlɛ kɛ̃̀máɔ kpama, kɛ́ ǹ e danɛ́.
Ɔ̃ à fɛ̀lɛ ń a zɔbãna Yozueeo, aalɛ gɛ́ dɛdɛi Lua gbɛwa.
Ɔ̃ Mɔizi ò gbɛ̃zɔ̃ɔɔnɛ: Àɔ wá dã́ la, wá ɛa suwá. Aalona ń Huluo aaɔ kúánɔɛ. Tó gbɛ̃e yãe vĩ, aà gɛò ń kĩ́i.
Ɔ̃ Mɔizi dɛ̀dɛ gbɛpiwa. Súɛlɛ daa a misonaa,
ɔ̃ Dii gawi pìla Sinai gbɛpiwa. Súɛlɛpi daa màa e gɔɔ soolo, a gɔɔ soplade ɔ̃ Dii lɛzù Mɔizizi za súɛlɛpi guu.
Isailiɔ Dii gawi è lán tɛ́ pãsĩwa gbɛpi misonaa.
Ɔ̃ Mɔizi gɛ̃̀ súɛlɛpi guu, à ɛ̀a dɛ̀dɛ gbɛpiwa. A ku we e gɔɔ bla fãanɛ ń gwãasĩnao.
Dii yã'ò Mɔiziɛ à mɛ̀:
O Isailiɔnɛ aa gbadamɛɛ, ní sí gbɛ̃́ pɔ́ wèi à damɛɛ ń nɔ̀sɛmɛndooɔwa.
Pɔ́ pɔ́ ńyɔ̃ símá gba ũɔn kɛ: Vua, ã́nusu, mɔgotɛ̃,
babuuna, bà gàalulade, wɔ̃ɔtɛ̃na, zwãa, blekã,
sãsa báa pɔ́ wa kɛ̀kɛ tɛ̃́ɛɛɔ, ayo báaɔ, lɛpusiali,
filia nísi, pɔ́ gĩnana pɔ́ wì nísi pɔ́ wì pɔ́ dilɛò à gɔ̃ ma pɔ́ ũ ń tulaletio kɛòɔ,
onisi ń gbɛ̀ bɛɛɛde pãle pɔ́ wa zĩkɛò sa'o'ula ń aà bɔ̀ɔloonnɔɛowaɔ.
Aa kpɛdɔmɛɛ, míɔ kúńnɔ.
À zwã̀akpɛpi ń a pɔkeleɔ kɛ píi, lá má a taa ɔlɔnɛwa.
Kpagolo kɛ ń lɛpusialio. A gbã̀a iɔ gã̀sĩsuu pla ń kĩnio, a yàasa iɔ gã̀sĩsuu do ń kĩnio, a lɛsĩ sɔ̃ gã̀sĩsuu do ń kĩnio.
Vua tɛ̃ɛtɛ̃ɛ kúlɛwà a guu ń a kpɛo píi, ní zãble a lɛ́wa ń vuao ǹ liai.
Vua zã pi mɛ̀n síiɔ̃ kpagolo pɔ́ ũ, ní pɛ́pɛ a gbá mɛ̀n síiɔ̃ɔwa, kpɛla ń kpɛleo.
Ǹ a sɛ́liɔ kɛ ń lɛpusialio, ní vua kúlɛ lípiɔwa.
Ní lipɔ̃ɔɔpiɔ sɔlɔsɔlɔ zã pɔ́ pɛ́pɛ kpagolo saaloɔwau, aaiɔ dɛ kpagolopi sɛ́liɔ ũ.
Lipɔ̃ɔɔpiɔ iɔ sɔlɔsɔlɔa kpagolopi zãɔu, wasuli lípiɔ bɔlɛ zãpiɔuo.
Ikoyã gbɛ̀ pɛ̀pɛɛ pɔ́ má kpamaɔ ka kpagolopi guu.
Ǹ a nɛtaɛ kɛ ń vua tɛ̃ɛtɛ̃ɛo duunkɛ̃makĩi ũ, a gbã̀a iɔ gã̀sĩsuu pla ń kĩnio, a yàasa iɔ gã̀sĩsuu do ń kĩnio.
Malaika gã̀sĩadeɔ pi mɛ̀n pla ń vua pɔ́ wa gbɛ̃̀gbɛ̃ maannɔo a nɛtaɛpi pɔ́ ũ
ado lɛ́la, ado lɛ́le. Ǹ a nɛtaɛpi pí ń malaikapiɔ aaɔ zɛawà gɔ̃̀ɔ kpɛla ń kpɛleo.
An gã̀sĩaɔ iɔ pooa musu a nɛtaɛpia. Malaikapiɔ aɛ iɔ dɔakɔ̃wa, an wɛ́ iɔ pɛa nɛtaɛpiwa.
Ikoyã gbɛ̀ pɛ̀pɛɛ pɔ́ má kpamaɔ ka kpagolopiu, ní a nɛ́pi taɛ.
A nɛtaɛpi musu ɔ̃ máli kpaaũnnɔ malaika mɛ̀n pla pɔ́ aa zɛa ikoyã kpagolopiwaɔ zãnguo. We ɔ̃ máli yã́ pɔ́ má dilɛ Isailiɔnɛ kpauma.
Táabũnu kɛ ń lɛpusialio, a gbã̀a iɔ gã̀sĩsuu pla, a yàasa iɔ gã̀sĩsuu do, a lɛsĩ sɔ̃ gã̀sĩsuu do ń kĩnio.
Vua tɛ̃ɛtɛ̃ɛ kúlɛwà, ní zãble a lɛ́wa ń vuao ǹ liai.
Lipɛpɛɛ dai ǹ liai, a lɛsĩ iɔ ɔtã do, ní zãble a lɛ́wa ń vuao ǹ liai.
Vua zã pi mɛ̀n síiɔ̃ táabũnupi pɔ́ ũ, ní pɛ́pɛ a gola mɛ̀n síiɔ̃ɔwa a gbápɛkĩi.
Zãpiɔ iɔ pɛpɛ lipɛpɛɛpi zĩ́lɛ lipɔ̃ɔɔ pɔ́ wàli táabũnupi sɛòɔ ũ.
Lɛpusiali ɔ̃ ńyɔ̃ ã lipɔ̃ɔɔpiɔ ũ, ní vua kúlɛ lípiɔwa búlubulu, iɔ dɛ táabũnupi sɛ́liɔ ũ.
Tapɛlɛntiɔ ń toonaɔ pí ń vua tɛ̃ɛtɛ̃ɛo táabũnupi pɔ́ɔ ũ ń loɔ ń imibɔ pɔ́ wàli vɛ̃ɛ kauɔ.
Níli pɛ̃ɛ pɔ́ wàli kpáaɔ kálɛ táabũnupiwa, iɔ kálɛa ma aɛ we gɔɔpii.
Dau pí ń vua tɛ̃ɛtɛ̃ɛo, ní a gbá ń a lidao ń a vú piaaɔ ń a bɛɔ gbɛ̃gbɛ̃ maannɔ vua doũpi ũ.
Ní daupi gɔ̃na kɛ soolo, kpɛla àaɔ̃, kpɛle àaɔ̃.
A gɔ̃napi iɔ vúɔ vĩ mɛ̀n àaɔ̃'aaɔ̃ zoolozoolonnɔ lán kã́navuwa ń a bɛɔ. Màa dau gɔ̃na mɛ̀n soolopiɔ aaɔ dɛ píi.
Daupi lida iɔ vúpiɔ vĩ lɔ mɛ̀n síiɔ̃ baade ń a bɛɔ.
Kɔpɛkĩi mɛ̀ndo iɔ ku dau lidawa gɔ̃na mɛ̀n plaɔ pɛ́kĩi. A plaade iɔ ku gɔ̃na mɛ̀n pla pãleɔ pɛ́kĩi, a àaɔ̃de iɔ ku gɔ̃na mɛ̀n pla pãleɔ pɛ́kĩi lɔ. Màa daupi lida gɔ̃na mɛ̀n soolopiɔ aaɔ dɛ.
Wa daupi lida pí ń vua tɛ̃ɛtɛ̃ɛoɛ ń a kɔpɛpɛkĩiɔ ń a gɔ̃napiɔ gɔ̃̀ɔ.
Ǹ a filiaɔ kɛ mɛ̀n sopla ǹ didi a musu, kɛ́ aaɔ gupu aɛ.
Filiadɛbɔɔ ń a tɛ́sibɔɔ iɔ dɛ vua tɛ̃ɛtɛ̃ɛ ũ.
Ní daupi ń a pɔkelepiɔ kɛ píi ń vua kiloo baakwi ń síiɔ̃oo.
Kɛ ń laaio lá málɛ a taa kɛnɛ gbɛ musu lawa.
Zwã̀akpɛ zwãa kɛ ń pɔ́lɛ pɔ́ wa tã̀ ń bataɛao, wà gɔ̃inakɛ̀wà ń malaika gã̀sĩadeɔ ń babuunao ń bà gàaluladeo ń wɔ̃ɔtɛ̃nao lɛ kwi.
Pɔ́lɛpiɔ gbã̀a iɔ gã̀sĩsuu baakwi plasai, a yàasa sɔ̃ gã̀sĩsuu síiɔ̃. Pɔ́lɛpiɔ zɔ̃ɔ aɔ sáa màa píiɛ,
wi pɔ́lɛpiɔ nami lɛ sɔ́sɔo.
Babuuna lɛtãnkɛ ǹ dɔdɔ zwãapiɔ lɛ́ gbɛzãɔwa
mɛ̀n blakwikwi, bapiɔ iɔ bɔaa ń kɔ̃o píi.
Mɔkoolonaɔ pí ń vuao mɛ̀n blakwi, ní bapi kákau lá a bɔaabɔaa ń kɔ̃owa, ní zwã̀akpɛ zwãapi daokɔ̃i.
Blekã pɔ́lɛ tã́ lɛ kuɛdo, wìli kú zwã̀akpɛpia.
Pɔ́lɛ mɛ̀ndo gbã̀a iɔ gã̀sĩsuu baakwi, a yàasa sɔ̃ gã̀sĩsuu síiɔ̃. Pɔ́lɛ lɛ kuɛdopiɔ zɔ̃ɔ aaɔ sáa màa píi.
Ǹ a lɛ sɔoɔ nami adoa, ní a lɛ soolo pɔ́ gɔ̃̀ nami adoa lɔ. Pɔ́lɛ lɛ soolode kpaaũ pɔ́lɛ lɛ pla lɛ́u kpɛ́pi lɛ́ pɔ́ ũ.
Bà lɛtãnkɛ ǹ dɔdɔ zwãapiɔ lɛ́ gbɛzãɔwa blakwikwi.
Mɔkoolonaɔ pí ń mɔgotɛ̃o mɛ̀n blakwi, ní bapi kákau, zwã̀akpɛ zwãapi i dakɔ̃i.
Zwãapi gbã̀a pɔ́ a dɛ kpɛ́pia i ka zwãapi mɛ̀ndo guo, iɔ bãɛa kpɛ́ kpɛ.
Zwãapi yàasa pɔ́ a dɛ kpɛ́pi zwãa káaua kpɛla ń kpɛleo gã̀sĩsuu dodo, iɔ bãɛa màa.
Sãsa báa pɔ́ wa kɛ̀kɛ tɛ̃́ɛɛɔ dadakɔ̃i, wìli kú zwã̀akpɛpia, ní ayo báaɔ dadakɔ̃i, wìli kua lɔ.
Lɛpusiali ã́ pɛ̀pɛɛpɛpɛɛ zwã̀akpɛ lipɛlɛɔ ũ.
Lípiɔ gbã̀a iɔ gã̀sĩsuu kwikwi, a yàasa sɔ̃ gã̀sĩsuu dodo ń kĩnio.
Lipɛpɛɛpiɔ swã́ bɔ ǹ kpaaĩ mɛ̀n plapla. Zwã̀akpɛ lípiɔ kɛ màa píi.
Lipɛpɛɛɔ kɛ màa mɛ̀n bao zwã̀akpɛ gɛɔmidɔkĩi oi pɔ́ ũ,
ní a zɛbɔɔ pí ń ã́nusuo mɛ̀n bla, wìli lí mɛ̀n baopiɔ pɛ́pɛu, lí mɛ̀ndo iɔ zɛbɔ vĩ pla a swã́ɔ gɛ̃kĩi ũ.
Lipɛpɛɛɔ kɛ màa lɔ mɛ̀n bao zwã̀akpɛ gugbãntoo oi pɔ́ ũ,
ní a zɛbɔɔ pí ń ã́nusuo mɛ̀n bla, wìli dilɛ mɛ̀n plapla wà lí mɛ̀ndo swã́ pɛ́pɛu.
Lí pɛ̀pɛɛ kɛ màa mɛ̀n soolo zwã̀akpɛ bɛ'aɛ oi pɔ́ ũ.
Lí pɛ̀pɛɛ kɛ màa lɔ mɛ̀n pla zwã̀akpɛ bɛ'aɛ oipi golaɔ pɔ́ ũ.
Gola lí mɛ̀n plapiɔ paa ǹ nakɔ̃wa za zĩ́lɛ e musu, zã mɛ̀ndo aɔ vĩ.
Zwã̀akpɛpi aɔ lipɛpɛɛɔ vĩ màa mɛ̀n swaaɔ̃ɛ ń ã́nusu zɛbɔɔ mɛ̀n gɛ̃o ń mɛ̀ndoo, lí píi ń a zɛbɔɔ mɛ̀n plapla.
Lɛpusiali ã́ pɔ̃̀ɔpɔ̃ɔ mɛ̀n sɔo zwã̀akpɛ kpɛ do lipɛpɛɛɔ yebɔ ũ,
ní ã́ lɔ mɛ̀n sɔo kpɛ do lipɛpɛɛɔ pɔ́ ũ. Lipɔ̃ɔɔ pãle ã lɔ mɛ̀n sɔo zwã̀akpɛ bɛ'aɛ oi lipɛpɛɛɔ yebɔ ũ.
Lipɔ̃ɔɔ pɔ́ aɔ ku guo a pã lipɛpɛɛɔla guoguoɛ, bɔa a lɛ́la e a lɛ́le.
Vua kúlɛ lipɛpɛɛpiɔwa, ní ń zãɔ pí ń vuao a lipɔ̃ɔɔpiɔ sɔlɔkĩi ũ. Vua kúlɛ lipɔ̃ɔɔpiɔwa lɔ.
Zwã̀akpɛpi dɔ lá ma a taa ɔ̀lɔnɛ gbɛ musuwa.
Zwãatã ǹ pɛ́lɛ suuna ũ, ní gɔ̃inakɛwà lán malaika gã̀sĩadeɔwa ń babuunao ń bà gàaluladeo ń wɔ̃ɔtɛ̃nao ń bataɛao.
Lɛpusiali ã́ a lipɛlɛɔ ũ, ní vua kúlɛwà píi, ní lípiɔ pɛ́pɛ a zɛbɔ pɔ́ wa pì ń ã́nusuo mɛ̀n síiɔ̃ guu. Zwãapi dɔ lipɛlɛ mɛ̀n síiɔ̃piɔ kũbɔ pɔ́ wa pì ń vuaoɔwa.
Zwãapi mɔkoolonaɔ ka lipɛlɛ kálopiɔu. Ikoyã kpagolo dilɛ suunapi kpɛ. Suunapi i zwã̀akpɛpi biilɛ lɛɛ pla, kpɛɛlɛ ń luakukĩio.
Ikoyã kpagolo pɔ́ kú luakukĩi nɛ́ taɛ,
ní táabũnu dilɛ suunapi saɛ kpɛɛlɛ oi zwã̀akpɛ gugbãntoo oi, ní dau dilɛ ǹ a aɛ dɔ táabũnupiwa zwã̀akpɛ gɛɔmidɔkĩi oi.
Zwãatã kpɛ́pi lɛ́ pɔ́ ũ, ní gɔ̃inakɛwà ń babuunao ń bà gàaluladeo ń wɔ̃ɔtɛ̃nao ń bataɛao.
Lɛpusiali ã́ zwãapi lipɛlɛɔ ũ mɛ̀n sɔo, ní vua lɛwà píi, ní a káloɔ pí ń vuao, ní a zɛbɔɔ pí ń mɔgotɛ̃o mɛ̀n sɔo.
Sa'okĩi kɛ ń lɛpusialio, a gbã̀a iɔ gã̀sĩsuu sɔo, a yàasa iɔ gã̀sĩsuu sɔo lɔ. A gbã̀a ń a yàasao iɔ sáa, a lɛsĩ sɔ̃ gã̀sĩsuu àaɔ̃.
Sa'okĩipi kɛ ń a kɔ́baɔ gɔ̃̀ɔ mɛ̀n síiɔ̃ gola ń golao, ní mɔgotɛ̃ kúlɛ sa'okĩipiwa.
Sa'okĩipi pɔkeleɔ kɛ ń mɔgotɛ̃o, a oo túfukabɔɔ ń a pɛ́ɛluɔ ń a au'ɛlɛbɔɔ ń a saaɔ ń a tɛ́sibɔɔ píi.
Mɔyãayãana pí sa'okĩipi pɔ́ ũ ń mɔgotɛ̃o. Mɔgotɛ̃ zã pi mɛ̀n síiɔ̃, ní dɔdɔ mɔyãayãanapi golaɔwa.
Mɔyãayãanapi sɔlɔ sa'okĩi zíɛ, ní fɛlɛò musu e à ka sa'okĩipi guo.
Lɛpusiali ã́ pɔ̃̀ɔpɔ̃ɔ sa'okĩipi pɔ́ ũ, ní kpá ń mɔgotɛ̃o.
Lipɔ̃ɔɔpiɔ sɔlɔsɔlɔ zãpiɔu sa'okĩi kpɛla ń kpɛleo a sɛbɔ ũ.
Sa'okĩipi kɛ ń lipɛpɛɛɔ, iɔ ɛ vĩ, lá má ɔ̀lɔnɛ gbɛ musuwa.
Kaa da zwã̀akpɛi, a gɛɔmidɔkĩi oi iɔ gã̀sĩsuu basɔo, iɔ zwãa pɔ́ wa tã̀ ń bataɛao vĩ
ń lipɛlɛo mɛ̀n bao. Ní a zɛbɔɔ pí ń mɔgotɛ̃o mɛ̀n bao, ní lipɛlɛ káloɔ ń mɔ̀pɔ̃ɔɔ pí ń ã́nusuo.
A gugbãntoo oi zwã̀a gbã̀a iɔ gã̀sĩsuu basɔo màa lɔ ń lipɛlɛo mɛ̀n bao ń a zɛbɔ pɔ́ wa pì ń mɔgotɛ̃oo mɛ̀n bao, ní lipɛlɛ káloɔ ń mɔ̀pɔ̃ɔɔ pí ń ã́nusuo.
Naa bɛ'aɛ oi kaa yàasa iɔ gã̀sĩsuu blakwi ń zwãao ń a lipɛlɛo mɛ̀n kwi ń a zɛbɔo mɛ̀n kwi.
Naa gukpɛ oi kaa yàasa iɔ gã̀sĩsuu blakwi.
Zwã̀a gã̀sĩsuu gɛ̃o iɔ ku kaa lɛ́ ɔplaai ń a lipɛlɛo mɛ̀n àaɔ̃ ń a zɛbɔo mɛ̀n àaɔ̃.
Zwã̀a gã̀sĩsuu gɛ̃o iɔ ku ɔzɛɛi lɔ ń a lipɛlɛo mɛ̀n àaɔ̃ ń a zɛbɔo mɛ̀n àaɔ̃.
Kaapi lɛ́ zwãa iɔ gã̀sĩsuu bao ń a lipɛlɛo mɛ̀n síiɔ̃ ń a zɛbɔo mɛ̀n síiɔ̃. A zwãapi iɔ dɛ pɔ́lɛ pɔ́ wa tã̀ ń bataɛao wà gɔ̃inakɛ̀wà ń babuunao ń bà gàaluladeo ń wɔ̃ɔtɛ̃nao ũ.
Kaa lipɛlɛ pɔ́ lìaiɔ iɔ mɔ̀pɔ̃ɔɔ ń kálo pɔ́ wa pì ń ã́nusuoɔ vĩ ń a zɛbɔ pɔ́ wa pì ń mɔgotɛ̃oɔ.
Kaapi gbã̀a iɔ gã̀sĩsuu basɔo, a yàasa gã̀sĩsuu blakwi, a lɛsĩ sɔ̃ gã̀sĩsuu sɔo. A zwãaɔ iɔ dɛ pɔ́lɛ pɔ́ wa tã̀ ń bataɛao ũ, iɔ zɛbɔ pɔ́ wa pì ń mɔgotɛ̃o vĩ.
Zwã̀akpɛ pɔkele pɔ́ wàli a zĩkɛoɔ píi, baa a kũbɔɔ ń a kaa kũbɔɔ, wa pí ń mɔgotɛ̃o píiɛ.
O Isailiɔnɛ aali mɔnɛ ń nísi íwao dau pɔ́ ũ, kɛ́ a filiaɔ lí e aaɔ gupu.
Aalona ń a nɛgɔ̃ɛɔ líɔ filiapiɔ kɛkɛ kpaaũkpɛpiu zwãa pɔ́ kpaa ikoyã kpagoloi kpɛɛlɛ oi, ìliɔ naa ma aɛ we za oosi e gu gɛ lí dɔò. Yã́pi iɔ dɛ Isailiɔnɛ yãdilɛa láasai ũ e an buiwa.
Isailiɔ guu ǹ n vĩ̀i Aalona ń a nɛgɔ̃ɛɔ Nadabu ń Abiuo ń Ɛleazaao ń Itamaao sísi, aaliɔ ma gbagba.
Pɔkasa pɔ́ n vĩ̀i Aalona ali sɔ̃omazĩkɛɛ̀, iɔ gawi vĩ ń bɛɛɛo.
O gɔ̃ide pɔ́ ma ń gbá ɔ̃nɔɔnɛ píi, aa pɔkasapiɔ kɛ Aalonaɛ, wi aà dilɛ adoa aàɔ ma gbagba.
Pɔkasa pɔ́ aa kɛɛ̀piɔn kɛ: Bɔ̀ɔloonnɔɛ, sa'o'ula, ulatao, ulatao pɔ́ wà ba kɛ̃̀wà, tulu, asana. Aa pɔkasapiɔ kɛ n vĩ̀i Aalonaɛ ń a nɛgɔ̃ɛɔ, kɛ́ aali e sɔ̃omazi ma gbagbai.
Aa pɔkasapiɔ kɛ ń vuao ń babuunao ń bà gàaluladeo ń wɔ̃ɔtɛ̃nao ń bàabaao.
Aa sa'o'ulapi zɔ̃ ń pɔ́lɛ pɔ́ wa tã̀ ń bataɛao, wà gɔ̃inakɛ̀wà ń vuao ń babuunao ń bà gàaluladeo ń wɔ̃ɔtɛ̃nao.
Danziipi iɔ dɛ bakangãu ũ.
Aai asana tã ń sa'o'ula pɔ́lɛ doũpio, kɛ́ aàli dɔ sa'o'ulapia.
Onisi gbɛ sɛ mɛ̀n pla, ní Isaili buiɔ tɔ́ kɛ̃́ gbɛpiɔwa
lá an ia tɛ́tɛ kɔ̃ kpɛwa. Tɔ́ mɛ̀n soolo iɔ ku gbɛ̀ mɛ̀ndowa, a soolo pɔ́ gɔ̃̀ iɔ ku a plaadewa.
Isaili buiɔ tɔ́ kɛ̃́ gbɛpiɔwa, lá pɛ̃nkɛ̃na ì wɛ̃̀sãkɛ̃ pɛ̃nawawa. Gbɛpiɔ kũbɔɔ kɛ ń vuao, ní gbɛpiɔ dadau.
Gbɛ̀ mɛ̀n plapiɔ pɛ́pɛ sa'o'ula bakangãuwa, aaiɔ dɛ Isaili buiɔ yãdɔngugbɛɔ ũ. An tɔ́ iɔ ku Aalona gã̀u kpɛ pla píi yãdɔngugbɛɔ ũ ma aɛ.
Gbɛkũbɔpiɔ kɛ ń vuao.
Vua tɛ̃ɛtɛ̃ɛ tã́ mɛ̀n pla, a tãa iɔ dɛ lán balɛɛnawa, ní dɔdɔ gbɛkũbɔpiɔwa.
Bɔ̀ɔloonnɔɛ kɛ yã́gɔ̃gɔ̃bɔ ũ ń pɔ́lɛ pɔ́ wa tã̀ ń bataɛao lán sa'o'ula pɔ́wa, wi gɔ̃inakɛwà ń vuao ń babuunao ń bà gàaluladeo ń wɔ̃ɔtɛ̃nao.
Bɔ̀ɔloonnɔɛpi gbã̀a ń a yàasao iɔ sáa ɔtã dodo.
Zãblewà ń gbɛ̀ bɛɛɛdeɔ dɔ̀ɔ síiɔ̃. A dɔ̀ɔ sɛ̃́ia saadɔani ń topazao ń ɛmɛlodio.
A dɔ̀ɔ plaade tiikɔazi ń safiio ń diamaao.
A dɔ̀ɔ àaɔ̃de belili ń agatao ń amɛtisio.
A dɔ̀ɔ síiɔ̃de kisoliti ń onisio ń yasepeo. Gbɛpiɔ kũbɔɔ kɛ ń vuao, ní dadau.
Gbɛpiɔ iɔ mɛ̀n kuɛpla Isaili buiɔ tɔ́ lɛ́u. Wa ń tɔ́piɔ kɛ̃ gbɛpiɔwa dodo, lá wì wɛ̃̀sãkɛ̃ pɛ̃nawawa.
Vua tɛ̃ɛtɛ̃ɛ tã́ mɛ̀n pla, a tãa iɔ dɛ lán balɛɛnawa.
Vua tãana pí bɔ̀ɔloonnɔɛ pɔ́ ũ mɛ̀n pla, ní tãanapiɔ dɔdɔ bɔ̀ɔpi swã́ɔwa musu.
Balɛɛna mɛ̀n plapiɔ dɔdɔ bɔ̀ɔpi tãana mɛ̀n plapiɔwa,
ní balɛɛnapiɔ lɛ doɔ dɔdɔ gbɛkũbɔ pɔ́ kú bakangãuwaɔwa.
Vua tãana mɛ̀n pla pãleɔ pí, ní ń dɔdɔ bɔ̀ɔpi swã́ɔwa zĩ́lɛ, a gu pɔ́ ali na sa'o'ulawa.
Vua tãana pãleɔ pi mɛ̀n pla lɔ, ní dɔdɔ sa'o'ulapi aɛ a pɛ́kĩi saɛ zĩ́lɛ oi asana musu.
Wi bɔ̀ɔloonnɔɛ tãanaɔ ń sa'o'ula tãanapiɔ dɔkɔ̃wa ń babuuna tãao, bɔ̀ɔpi iɔ dɔa sa'o'ula asanawa, kɛ́ asu go sa'o'ulapiwao yã́i.
Gɔɔ pɔ́ Aalona lɛ́ gɛ̃ zwã̀akpɛu, aɔ Isaili buiɔ tɔ́ pɔ́ wa kɛ̃̀ yã́gɔ̃gɔ̃ bɔ̀ɔloonnɔɛwa naa a sɔ̃waɛ, iɔ dɛmɛɛ á yãdɔngubɔ ũ gɔɔpii.
Ní Uliũ ń Tumiũo ka bɔ̀ɔpiu, aaiɔ naa Aalona sɔ̃wa gɔɔ pɔ́ àlɛ mɔ́ ma kĩ́i. Màa Aalona aliɔ Isaili buiɔ yã́gɔ̃gɔ̃bɔ naa a sɔ̃wa gɔɔ pɔ́ àlɛ mɔ́ ma kĩ́i píi.
Ulatao pɔ́ Aalona ali da ń sa'o'ulao kɛ ń zwã̀a búunao.
Danziipi fɔ̃ guoguo a migɛ̃kĩi ũ, ní a nɔ̀ɛpi miba, lá pɔnamina ì kɛwa, kɛ́ asu kɛ̃o yã́i.
Gɔ̃inakɛ sa'o'ulapi lɛ́wa lán gbɛafu bɛwa ǹ liai ń babuunao ń bà gàaluladeo ń wɔ̃ɔtɛ̃nao, ní vua ã́nanaɔ looloo gbɛafu bɛpiɔ zãnguo.
Vua ã́nanan kɛ, gbɛafu bɛn kɛ, vua ã́nanan kɛ, gbɛafu bɛn kɛ. Wa kɛ ulataopi lɛ́wa màa e à liai à gɛ pɛɛ.
Aalona lí ulataopi da à zĩkɛò, tó àlɛ mɔ́ ma kĩ́i zwã̀akpɛu ge àlɛ bɔ, wìliɔ aà kɔ̃fĩ ma, kɛ́ asu gao yã́i.
Vua tɛ̃ɛtɛ̃ɛ kɛ pɛpɛɛnnɔ, ní kɛ̃́wà Dii pɔ́ɛ, lá wì wɛ̃̀sãkɛ̃ pɛ̃nawawa.
Vua pɛpɛɛnapi dɔ tulu aɛ ń balɛɛna búunao.
Iɔ naa Aalona mi'aɛwa, iɔ dɛ Isailiɔ tàae pɔ́ aalɛ ma gba pɔ́ a yã́i seela ũ a miwa, pɔ́ pɔ́ aalɛ ma gba píin nò. Vua pɛpɛɛnapi aɔ naa aà mi'aɛwa gɔɔpiiɛ, kɛ́ aa e wàɔ namanɔ.
Ulatao kɛ ń bàabaao, ní tulu kɛ ń bàabaao lɔ. Gɔ̃ideɔ i asana kɛ.
Ulataoɔ kɛ Aalona nɛgɔ̃ɛɔnɛ ń asanaɔ ń fùa gbã̀aɔ, aaiɔ bɛɛɛ vĩ ń gawio.
Pɔkasapiɔ da n vĩ̀i Aalonaɛ ń aà nɛgɔ̃ɛɔ, ní nísikamá ǹ ń dazĩu. Ǹ ń dilɛ ńdoa, aaliɔ ma gbagba.
Bàabaa sòolo gese zɔ̃nɛ́, aali ye ń kã́nawɛ kpɛ e à ń gbala ulɛ.
Tó Aalona ń a nɛgɔ̃ɛɔ lɛ́ gɛ̃ kpaaũkpɛu, ge tó aalɛ gɛ́ sa'okĩi ma gbagbai, an baade lí a sòolopi ye, kɛ́ aasu tàaekɛ aa gagao yã́i. Bee iɔ dɛ ikoyã ũ Aalonaɛ ń aà buiɔ aà kpɛ.
Lá ńyɔ̃ kɛ tó ńlɛ ń dilɛ aa ma gbagban kɛ: Zugaaena sɛ mɛ̀ndo ń sãsakao sãasaiɔ mɛ̀n pla.
Pɛ̃ɛti sɛ́, ní kàa kɛò ń kàa pɔ́ wa tòto ń nísio ń kàawana pɔ́ wà nísikàwàɔ.
Ká gbíu, ní sɛ mɔò ń zugaaenapio ń sãsakao mɛ̀n plapiɔ.
Aalona ń a nɛ́ɔ sɛ mɔ́ńnɔ kpaaũkpɛ kpɛɛlɛ, ní ń zu'o we.
Aalona pɔkasaɔ daɛ̀, ulatao ń ulatao pɔ́ wà ba kɛ̃̀wào ń sa'o'ulao ń bɔ̀ɔloonnɔɛo. Ní bɔ̀ɔpi ba dɔ sa'o'ula asanawa.
Tulu diɛ̀, ní vua pɛpɛɛna pɔ́ aliɔ aà dilɛ ma pɔ́ ũ na tulupiwa.
Nísi pɔ́ wì ma pɔ́ dilɛò sɛ ka aà miwa ǹ aà dazĩu.
Mɔ́ ń aà nɛ́ɔ, ní ulatao danɛ́,
ní asanadɔdɔnɛ́ ń pi, ní ń fùa gbã̀aɔ kpákpanɛ́. Má dìlɛ aamɛ aaɔ ma gbagba gɔɔpii. Lá ńyɔ̃ Aalona ń a nɛ́ɔ dazĩun we.
Mɔ́ ń zugaaenao kpaaũkpɛ kpɛɛlɛ, Aalona ń a nɛ́ɔ aai ɔnana a miwa,
ní zugaaenapi kòlokpa ma aɛ kpaaũkpɛ kpɛɛlɛ we.
Zupi au sí, ní máma ma gbagbakĩi kɔ́baɔwa ń n ɔtonao, ní au pɔ́ gɔ̃̀ ɛ́lɛ ma gbagbakĩipi gbázĩ.
Zupi sálana ń a guu nísio sɛ́ píi ń a gòleɔ ń gòlepi nísio, ní kpasa sa'okĩiwa,
ní zupi nɔ̀ɔ ń a báao ń a guupɔɔ kátɛu à tɛ́kũ bòo kpɛ. Bee ìɔ dɛ sa pɔ́ wa o an duuna yã́ musu ũ.
Sãsakao sɛ mɛ̀ndo, Aalona ń a nɛ́ɔ i ɔnana a miwa,
ní sãpi kòlokpa, ní a au sí ǹ lɛ sa'okĩiwa ǹ liai.
Sãpi paa, ní goaagoaa, ní a guupɔɔ ń a koeɔ pípi, ní kálɛ ń a mio ń a gukĩniɔ.
Sã bṹupi kpasa sa'okĩiwa sa pɔ́ wì a pɔ́ kátɛu à tɛ́kũ ũ a gĩ ì kɛmɛɛ na ũ.
Sãsakao plaade sɛ́, Aalona ń a nɛ́ɔ i ɔnana a miwa,
ní a kòlokpa, ní a au sí, ní máma Aalona ń a nɛ́ɔ ɔplaa swã́lɛbawa ń ń ɔplaa ɔnɛmio ń ń ɔplaa gbánɛmio, ní aupi kĩni lɛ́ sa'okĩiwa ǹ liai.
Ní au pɔ́ gɔ̃̀ ka sa'okĩi musu dã yɔɔ ń nísi pɔ́ wì ma pɔ́ dilɛòo, ní fã́fã Aalonawa ń a pɔkasaɔ, ní fã́fã aà nɛ́ɔwa lɔ ń ń pɔkasaɔ, Aalona i gɔ̃ ma pɔ́ ũ ń a pɔkasaɔ ń a nɛ́ɔ ń ń pɔkasaɔ lɔ.
Sãsakao plaadepi nísi sɛ́, a vlã́ nísi ń a sálanao ń a guu nísio ń a gòleɔ ń gòlepi nísio ń a ɔplaa gbáo. Sãsakaopi ìɔ dɛ ń daazĩu sa'obɔ ũ.
Kàa boolo sɛ mɛ̀ndo kàa gbí pɔ́ aɔ ku ma aɛ guu ń kàa nísideo mɛ̀ndo ń kàawanao mɛ̀ndo.
Ní apii na Aalona ń a nɛ́ɔnɛ ń ɔzĩ, aai mɔmɛɛ sa pɔ́ wì a pɔ́ mɔmɛɛ ũ,
ní pɔ́piɔ sí ń ɔzĩ, ní kpasa sa'okĩiwa ń sa pɔ́ wì a pɔ́ kátɛu à tɛ́kũ a gĩ ì kɛmɛɛ na ũo.
Aalona daazĩu sãsakao kùla sɛ́, ní mɔmɛɛ, iɔ dɛ ń baa ũ.
Sa'ona daazĩu sãsakao kùla pɔ́ wà mɔ̀mɛɛ ń a gbá pɔ́ wa bɔ̀ adoao dilɛ Aalona ń aà nɛgɔ̃ɛɔ pɔ́ ũ.
Bee iɔ dɛ Aalona ń a nɛ́ɔ blekĩi ũ gɔɔpii. Gba pɔ́ Isailiɔ líɔ danɛ́ an sáaukpa Diiwa sa'oa guun we.
Aalona pɔkasa pɔ́ ali sɔ̃omaziɔ gɔ̃ aà buiɔnɛ. Aali da, wìli nísikaomá wà ń dazĩu.
Aà nɛ́ pɔ́ a gɔ̃ sa'onkia ũ aà gɛ̃ɛ ũ lí pɔkasapiɔ da gĩa gɔɔ sopla, i gbasa mɔ zĩkɛi kpaaũkpɛu.
Sa'ona daazĩu sãsakao nɔ̀ɔ sɛ ǹ a fùukɛ kpaaũkpɛ ua,
Aalona ń a nɛ́ɔ aai só ń kàa pɔ́ kú gbíu kpaaũkpɛ kpɛɛlɛo.
Sã pɔ́ wà sa'òò ń duunkɛ̃ama yã́i i to aa gɔ̃ ńdoa an daazĩu yã́ipi, aamɛ aa só ńtɛ̃ɛ. Gbɛ̃e su sóńnɔo, asa ma pɔ́ɛ.
Tó gu dɔ̀ nɔ̀ɔ ge kàapi kĩniwa, kpasa. Gbɛ̃e su soo, asa ma pɔ́ɛ.
Yã́ pɔ́ má dìlɛnɛ Aalona ń a nɛ́ɔ musupi kɛ píi, ní ń daazĩu yãkɛkɛ e gɔɔ sopla.
Lá gu lɛ́ dɔ níli sa'o ń zugaaenao duunkɛ̃ama yã́i, ní gbãbɔò sa'okĩiɛ, ní nísikawà, i gɔ̃ ma pɔ́ ũ.
Gbãbɔ sa'okĩiɛ màa e gɔɔ sopla, ní dilɛ ma pɔ́ ũ, sa'okĩipi iɔ dɛ ma pɔ́ ũ ń a mìbao. Pɔ́ pɔ́ kã̀wà píi a gɔ̃ ma pɔ́ ũɛ.
Pɔ́ pɔ́ ńyɔ̃liɔ sa'oò sa'okĩipiwa lá gu lɛ́ dɔn kɛ: Sã bɔlɔ wɛ̃donaɔ mɛ̀n plapla.
Níli sa'o ń a mɛ̀ndoo kɔɔ, mɛ̀ndo oosiɛlɛ.
Níli sa kɔɔ o ń pɛ̃ɛtio kiloo do yãalɛa ń nísi íwao litili do, níli vɛ̃ɛ kawà litili do.
Níli sa oosiɛlɛ o ń pɛ̃ɛtio ń vɛ̃ɛo màa lɔ, iɔ dɛ sa pɔ́ a pɔ́ tɛ́kũa gĩ ì kɛmɛɛ na ũ.
Á buiɔ líɔ sa pɔ́ wì a pɔ́ kátɛu à tɛ́kũpi oa kpaaũkpɛ kpɛɛlɛ gɔɔpii. Wekĩi máli kpaaũuánɔ, míli yã'oɛ́.
We ɔ̃ máli kpaaũu ń Isailiɔ, ma gawi i pisi gupiwa.
Mí tó kpaaũkpɛ ń sa'okĩipio àɔ dɛ ma pɔ́ ũ, mí Aalona ń a nɛ́ɔ dilɛ aaɔ ma gbagba.
Máɔ ku Isailiɔ guu, míɔ dɛ ń Lua ũ,
aaiɔ dɔ̃ kɛ́ mámɛmaa Dii ń Lua pɔ́ ń bɔ́lɛ Egipi kɛ́ màɔ kú ń guu. Mámɛmaa Dii ń Lua.
Lɛpusiali ã́ ǹ tulaletikatɛakĩi kɛò.
A gbã̀a iɔ gã̀sĩsuu do, a yàasa gã̀sĩsuu do lɔ, a gbã̀a ń a yàasao iɔ sáa, a lɛsĩ iɔ gã̀sĩsuu pla. Ní kɛ ń kɔ́baɔ.
Vua tɛ̃ɛtɛ̃ɛ kúlɛ a kpɛɔwa ǹ liai ń a musuo ń a kɔ́baɔ, ní zãble a bèewa ń vuao ǹ liai.
Vua zã pi kpɛla ń kpɛleo mɛ̀n plapla, ní pɛ́pɛ zã pɔ́ wa blèwà zĩ́lɛ oi, kɛ́ wà e lipɔ̃ɔɔ sɔlɔsɔlɔu tulaletikatɛakĩipi sɛbɔ ũ.
Lɛpusiali ã́ lipɔ̃ɔɔpiɔ ũ, ní kpá ń vuao.
Tulaletikatɛakĩipi dilɛ suuna pɔ́ kpaa ikoyã kpagoloi aɛ, bɔaa ń duunkɛ̃makĩi pɔ́ wì ta kpagolopilɛo, gu pɔ́ máli kpaaũnnɔ.
Aalona líɔ tulaleti gĩnana ka a tɛ́u lá gu lɛ́ dɔ, gɔɔ pɔ́ àlɛ filiaɔ kɛkɛ.
Ali tulaletikaɛ̀ tɛ́u lɔ oosiɛlɛ filianagɔɔ. Màa tulaleti súɛlɛ aliɔ dɔ ma aɛ gɔɔpii e á buiwa.
Wasuli tulaleti pãle ka a tɛ́uo, ge sa pɔ́ wì a pɔ́ kátɛu à tɛ́kũ ge pɔ́wɛnti, mɛ́ wasuli imia kawào.
Wɛ̃ ń wɛ̃o gɛ̃n dodo Aalona líɔ sa pɔ́ wì o duuna yã́ musu au máma a kɔ́baɔwa duunkɛ̃ama yã́i. Á buiɔ líɔ kɛ màa lɔ wɛ̃ ń wɛ̃o gɛ̃n dodo duunkɛ̃ama yã́i. Tulaletikatɛakĩipiá ma pɔ́ɛ ń a mìbao.
Dii yã'ò Mɔiziɛ à mɛ̀:
Tó n Isailiɔ nào, an baade líɔ fĩabomɛɛ azĩa boa yã́i, kɛ́ gagyãe su ń le naopi kɛgɔɔo yã́i.
Gbɛ̃́ pɔ́ lɛ́ gɛ́ gbɛ̃́ pɔ́ wà ń naoɔ kĩ́i, aàli ã́nusu kpá galaũ soolo, lá wà a gbia dìlɛ luakukĩiwa, gela bao. Ãnusu galaũ soolopi mɛ́ aɔ asea pɔ́ wàli símɛɛ ũ.
Gbɛ̃́ pɔ́ wàlɛ da gbɛ̃́ pɔ́ wà ń naoɔ guu, tó à kà wɛ̃̀ bao ge a dɛa, a aseapi kpaɛ.
Tó álɛ aseapi kpaa ázĩa boa yã́i, ɔde su kpa dɛ a lɛ́ao, mɛ́ taaside su kpa à kɛ̃́sãio.
Duunakɛ̃a Isailiɔwa ɔ̃api símá, ní kpá wà kpaaũkpɛ zĩkɛò. Ɔ̃api a tó á Isailiɔ duuna kɛ̃́wá, a yã́ líɔ dɔmagu.
Dii yã'ò Mɔiziɛ à mɛ̀:
Dàa pí ń mɔgotɛ̃o gbãbɔ'ikabɔ ũ, ní a dibɔ pí ń mɔgotɛ̃o lɔ, ní dilɛ kpaaũkpɛ zãnguo ń sa'okĩio, ní íkau.
Aalona ń a nɛ́ɔ líɔ ń ɔɔ ń ń gbáɔ pípiò.
Gɔɔ pɔ́ aalɛ gɛ̃ kpaaũkpɛu, aali kɛ màa kɛ́ aasu gao yã́i. Tó aalɛ mɔ́ pɔ́ káimɛɛ tɛ́u à tɛ́kũ sa'okĩiwa lɔ,
aaliɔ ń ɔɔ ń ń gbáɔ pipi, kɛ́ aasu gagao yã́i. Bee iɔ dɛ ikoyã ũ Aalonaɛ ń a buiɔ e gɔɔpii.
Dii yã'ò Mɔiziɛ à mɛ̀:
Pɔ́ gĩnana maaɛ beeɔ sɛ́: Lí'ɔ íwa kiloo soolo ń sinamɔ litɛɛ gĩnanao kiloo àaɔ̃ ń kanɛli fee bui gĩnanao kiloo àaɔ̃
ń kasiao kiloo soolo, lá wà a gbia dìlɛ luakukĩiwa. Nísi sɛ́ litili soolo,
ní nísi pɔ́ wì pɔ́ dilɛò à gɔ̃ ma pɔ́ ũ kɛò lá tulaletizɔ̃na ì kɛwa, nísipi iɔ dɛ ma pɔ́ ũ.
Nísipi máma kpaaũkpɛwa ń ikoyã kpagoloo
ń táabũnuo ń a pɔkeleɔ ń dauo ń a pɔkeleɔ ń tulaletikatɛakĩio
ń sa pɔ́ wì a pɔ́ kátɛu à tɛ́kũ okĩio ń a pɔkeleɔ píi ń dàao ń a dibɔo,
ní pɔ́piɔ dilɛ ma pɔ́ ũ, aai gɔ̃ ma pɔ́ ũ ń a mìbao. Pɔ́ pɔ́ kã̀ pɔ́piɔ keewa píi, à gɔ̃̀ ma pɔ́ ũɛ.
Nísipi ka Aalona ń a nɛ́ɔwa, ní ń dilɛ ma pɔ́ ũ, kɛ́ aa e ma gbagba.
O Isailiɔnɛ aaɔ dɔ̃ gɔɔpii kɛ́ nísipiá ma pɔ́ɛ.
Wasuli ká gbɛ̃nazĩna mɛwao. Á gbɛ̃e su nísipi taa kɛo, kɛ́ ma pɔ́ɛ yã́i, íɔ dɔ̃ kɛ́ ma pɔ́ɛ.
Gbɛ̃́ pɔ́ nísipi taa kɛ̀, ge a kà gbɛ̃́ pɔ́ dɛ sa'ona ũowa, wà ade bɔ a gbɛ̃́ɔ guu wà dɛ.
Dii yã'ò Mɔiziɛ à mɛ̀: Pɔ́ gĩnanaɛ beeɔ sɛ́: Sitakili'ɔ ń onikalitɛɛo ń galibanuli'ɔo ń zɔ̃go lí'ɔo sáasaa.
Pɔ́piɔ yãalɛ ǹ zɔ̃ tulaleti pɔ́ wì kátɛa ũ lá tulaletizɔ̃na ì kɛwa, ní wisikau, iɔ dɛ ma pɔ́ ũ a zɛ́i.
Ǹ a kĩni lɔ́ ǹ a tibo, ní dilɛ ikoyã kpagolo aɛ kpaaũkpɛu, gu pɔ́ máli kpaaũnnɔ.
Ásu tulaletipi taa kɛ ázĩaɛo. Àli dilɛ ma pɔ́ ũ.
Gbɛ̃́ pɔ́ a taa kɛ̀, àlɛ a gĩkpa, wà ade bɔ a gbɛ̃́ɔ guu wà dɛ.
Dii yã'ò Mɔiziɛ à mɛ̀:
Ma! Ma Uli nɛ́ Bezalɛli, Hulu tɔũna, Yuda bui sɛ̀.
Má tò ma Nisĩna dìɛ̀, ɔ̃ à ɔ̃nɔ ń gɔ̃io ń dɔ̃ao è ɔzĩ píi yã́ musu.
A vua zĩ dɔ̃ ń ã́nusu zĩo ń mɔgotɛ̃ zĩo ń gɔ̃inakɛa pɔ́wao.
A gbɛ̀ bɛɛɛde ãa ń a daa pɔ́uo dɔ̃ ń lí'ãao ń ɔzĩ píio.
Bee gbɛa ma Aisama nɛ́ Ɔɔliabu, Dã bui dìlɛ aà dɔnlɛde ũ. Ma ɔzĩkɛnaɔ gbà ɔ̃nɔ píi, kɛ́ aa e zĩ pɔ́ má dànɛ́ɔ kɛ:
Kpaaũkpɛ, ikoyã kpagolo ń a nɛtaɛo ń kpɛ́pi pɔkeleɔ píi,
táabũnu ń a pɔkeleɔ, vua tɛ̃ɛtɛ̃ɛ dau ń a pɔkeleɔ píi, tulaletikatɛakĩi,
sa pɔ́ wì a pɔ́ kátɛu à tɛ́kũ okĩi ń a pɔkeleɔ píi, dàa ń a dibɔo,
pɔkasa pɔ́ wa tã̀ɔ, sa'ona Aalona pɔkasa pɔ́ ali sɔ̃omaziɔ ń aà nɛ́ɔ sa'on pɔkasaɔ píi,
nísi pɔ́ wì pɔ́ dilɛò à gɔ̃ ma pɔ́ ũ, zwã̀akpɛ tulaleti gĩnana. Aa pɔ́piɔ kɛ, lá má dìlɛnɛwa píi.
Dii yã'ò Mɔiziɛ à mɛ̀:
O Isailiɔnɛ aa kã́mabogɔɔ pɔ́ má dìlɛ yãda, asa a dɛ seela ũ mapi ń ápiɔ zãnguo e á buiwa, kɛ́ à e dɔ̃ ma Dii ma á sɛ́ ma gbɛ̃́ɔ ũɛ.
Àli kã́mabogɔɔpi yãda, asa gɔɔpi adoaɛ. Gbɛ̃́ pɔ́ i gɔɔpi yãdao, à gàɛ. Gbɛ̃́ pɔ́ zĩkɛ̀ gɔɔpi zĩ́, wà ade bɔ a gbɛ̃́ɔ guu wà dɛ.
Àli zĩkɛ gɔɔ soolo, a gɔɔ soplade íli kã́mabo, asa ma Dii ma pɔ́ɛ. Gbɛ̃́ pɔ́ zĩkɛ̀ kã́mabogɔɔzĩ, à gàɛ.
Isailiɔ lí kã́mabogɔɔpi yãda, aa dilɛ gbia e ń buiwa ma bàakuańnɔ yã́ ũ.
Ìɔ dɛ seela ũ mapi ń Isailiɔ zãnguo gɔɔpii, asa ma Dii ma musu ń dṹniao kɛ̀ gɔɔ sooloɛ, ɔ̃ má làa, ɔ̃ ma kã́mabò a gɔɔ soplade zĩ́.
Kɛ́ Dii yã'ò Mɔiziɛ Sinai gbɛ musu a làa, ɔ̃ à ikoyã kɛ̃̀ gbɛ̀ pɛ̀pɛɛɔwa mɛ̀n pla ń azĩa ɔtonao, a kpàwà.
Kɛ́ gbɛ̃́ɔ è Mɔizi lɛ́ pila gbɛwa kpaao, aa kã̀aa Aalonazi aa òɛ̀: Wà gɛ wà diie kɛ aà dɔaawɛ̃ɛ, asa Mɔizi pɔ́ wá bɔ́lɛ Egipipi, wá dɔ̃ bɔ́ à bɔ̀lɛ a ũo.
Ɔ̃ Aalona ònɛ́: À á nɔɛɔ swã́li pɔ́ wa pì ń vuaoɔ bɔlɛ ń á nɛgɔ̃ɛnaɔ ń á nɛnɔɛnaɔ, í mɔomɛɛ.
Ɔ̃ gbɛ̃́pii a swã́li pɔ́ wa pì ń vuaoɔ bɔ̀lɛ aa kpà Aalonawa.
A sì a kàsa lán gáaenawa, ɔ̃ a yɔ̀ɔ. Ɔ̃ wà mɛ̀: Isailiɔ, á diin kɛ! Ɔ̃mɛ á bɔ́lɛ Egipi.
Kɛ́ Aalona è màa, à sa'okĩi bò zupi aɛ, ɔ̃ à kpàwakɛ̀ à mɛ̀: Dii dikpɛ ku zia.
Kɛ́ gu dɔ̀, gbɛ̃́ɔ fɛ̀lɛ aa sa pɔ́ wì a pɔ́ kátɛu à tɛ́kũ òwà ń sáaukpasao. Gbɛ̃́ɔ zɔ̃̀lɛ, aalɛ pɔble aalɛ imi, ɔ̃ aa fɛ̀lɛ lɛ́ kɔ̃̀ɔ vãi o.
Ɔ̃ Dii ò Mɔiziɛ: Pila ǹ gɛ́i! N gbɛ̃́ pɔ́ n bɔńnɔ Egipiɔ ɔ̃̀ɔkpà.
Aa kɛ̃̀ zɛ́ pɔ́ má ɔ̀lɔnɛ́wa àannɔ, aa vua kàsa tã́a ũ lán gáaenawa, aa kùlɛɛ̀ aa sa'òwà aa mɛ̀, Isailiɔ dii pɔ́ ń bɔ́lɛ Egipin we.
Má è gbɛ̃́piɔ swã́ gbãaɛ.
Gomala mà a kpɛ̃nɛmuu bɔbɔmá mà ń kaalɛ, mpi sɔ̃, mí n kɛ bui zɔ̃ɔ ũ.
Ɔ̃ Mɔizi awakpà Dii a Luaɛ à mɛ̀: Dii, bɔ́yãi ńyɔ̃ n kpɛ̃nɛmuu bɔbɔ n gbɛ̃́ pɔ́ n ń bɔ́lɛ Egipi ń n iko zɔ̃ɔo ń n gã̀sa gbãaoɔwai?
Egipiɔ mɛ an míɔnzɔ̃a yã́i ɔ̃ n ń bɔ́lɛi, kɛ́ ǹ e ǹ ń dɛdɛ gbɛ̀sĩsĩɔwa ǹ ń midɛ dṹniau. Ǹ n pɔkũma kpálɛ, ní yã́ pɔ́ ń ye yía n gbɛ̃́piɔwapi bɔ n nɔ̀sɛu.
To n zɔ̀blenaɔ Ablahaũ ń Izaakio ń Isailio yã́ dɔngu, asa n lɛgbɛ̃̀nɛ́ ń nzĩao n mɛ̀ ńyɔ̃ ń bui kã́fĩ lán saanaɔwa, ní bùsu pɔ́ n a yã'ònɛ́ kpá ń buiɔwa aaɔ vĩ gɔɔpii.
Ɔ̃ Dii yã́ pɔ́ à mɛ̀ á yía a gbɛ̃́ɔwapi bɔ̀ a nɔ̀sɛu.
Mɔizi ɛ̀a pìla gbɛwa, a ikoyã gbɛ̀ pɛ̀pɛɛ mɛ̀n plapiɔ kũa. Yã́ kɛ̃a gbɛpiɔwa kpɛ plapla píi.
Lua mɛ́ gbɛ̀ pɛ̀pɛɛpiɔ ã̀, ɔ̃mɛ yãkɛ̃̀má.
Yozuee gbɛ̃́ɔ wii mà, ɔ̃ a ò Mɔiziɛ: Zĩkawii ma dɔ bòou.
Mɔizi mɛ̀: Kúkua mɛ́ dɔ weo, kási búbuapɛan we sɔ̃o, gbɛ̃́ɔ lɛsia ɔ̃ málɛ ma.
Kɛ́ à kà kãi ń bòoo, a è wàlɛ ɔ̃wã zugaaenaɛ, ɔ̃ aà pɔ pà. À gbɛ̀ pɛ̀pɛɛ pɔ́ á kũapiɔ pã̀lɛ gbɛpɔlɛu we, aa wìwi.
Ɔ̃ à zugaaena pɔ́ wa pìpi sɛ̀ a dà tɛ́u. À a tibò, ɔ̃ a zù ía a kpà Isailiɔwa aa mì.
Ɔ̃ Mɔizi Aalona là à mɛ̀: Bɔ́ gbɛ̃́piɔ kɛ̀nɛ, n gbasa ń tò aa duun zɔ̃ɔɛ taa kɛ̀i?
Ɔ̃ a wèwà à mɛ̀: Ńsu to n pɔ pao, Baa. Ń gbɛ̃́piɔ dɔ̃, kɛ́ aa vãi.
Aamɛ aa òmɛɛ mà diie kɛ aà dɔaanɛ́. Aa mɛ̀ Mɔizi pɔ́ bɔ̀ńnɔ Egipipi, wa dɔ̃ bɔ́ à bɔ̀lɛ a ũo.
Ɔ̃ má ònɛ́ an gbɛ̃́ pɔ́ vua vĩɔ aa bɔlɛ mɔò. Kɛ́ aa mɔ̀ò, ɔ̃ má kàtɛu, ɔ̃ à bɔ̀ gáaenapi ũ.
Mɔizi è Aalona tò gbɛ̃́ɔ lɛ́ ńzĩa pɔeã kɛɛ, ɔ̃ aa gɔ̃̀ láanipɔ ũ ń ibɛɛɔnɛ.
Ɔ̃ à zɛ̀ bòo bɔlɛu à mɛ̀: Gbɛ̃́ pɔ́ zɛ̀ ń Diioɔ, aa mɔ ma kĩ́i. Ɔ̃ Levii buiɔ kã̀aaaàzi.
A ònɛ́: Dii Isailiɔ Lua mɛ̀, á baade a fɛ̃nda loo à pãpã bòoa bɔlɛ ń bɔlɛo, á baade i a gbɛ̃́ɔ ń a gbɛ̃naɔ ń a gbɛ̃́deeɔ dɛdɛ.
Levii buiɔ kɛ̀ lá Mɔizi dànɛ́wa. Gbɛ̃́ pɔ́ wà ń dɛdɛ zĩbeezĩɔ kà gbɛ̃ɔn ɔ̀aa gɛ̃o taawa.
Ɔ̃ Mɔizi ò Levii buipiɔnɛ: Lá a bɔ á nɛ́ɔ ń á gbɛ̃́ɔ kpɛ, a gɔ̃ Dii gbɛ̃́ɔ ũ gbã. Dii báaadàágu gbãn we.
Kɛ́ gu dɔ̀ Mɔizi ò gbɛ̃́ɔnɛ: A duun zɔ̃ɔ kɛ̀, ń beeo má ɛa mà dɛdɛ gbɛwa mà gɛ́ Dii kĩ́i lɔ, wìliɔ dɔ̃o tó má e awakpaɛ́ á duuna yã́ musu.
Ɔ̃ à ɛ̀a gɛ̀ Dii kĩ́i à mɛ̀: N yã́ na! Gbɛ̃́piɔ duun zɔ̃ɔ kɛ̀, aa diie kɛ̀ ńzĩaɛ ń vuao.
Sùuukɛ! Ǹ ń duuna kɛ̃́má. Tó màa no, ma tɔ́ waa lá pɔ́ ń kɛ̃̀ guu.
Dii òɛ̀: Gbɛ̃́ pɔ́ duunakɛ̀mɛɛ tɔ́ ɔ̃ má waa ma lá guu.
Gɛ́ ń gbɛ̃́ɔ gu pɔ́ má ònɛu sa. Ma Malaika a dɔaanɛ. Ń beeo ma ĩadamagɔɔ, má ĩadamá ń duuna yã́iɛ.
Ɔ̃ Dii gagyãkà gbɛ̃́ɔgu gáaena pɔ́ aa tò Aalona pìpi yã́i.
Dii mɛ̀: Fɛlɛ go la, mpi ń gbɛ̃́ pɔ́ n ń bɔ́lɛ Egipiɔ, ní gɛ́ńnɔ bùsu pɔ́ ma a lɛgbɛ̃̀ Ablahaũ ń Izaakio ń Yakɔbuoɔnɛ ma mɛ̀ má kpá ń buiɔwau.
Má a Malaika zĩ aà dɔaaɛ́, mí Kanaaɔ ń Amɔleɔ ń Itiɔ ń Pɛliziɔ ń Iviɔ ń Yebusiɔ yáɛ́.
À gɛ́ bùsu pɔ́ vĩ ń zɔ́'io diupiu. Ãma má gɛ́ánɔo, kɛ́ másu á kaalɛ zɛ́uo yã́i, asa swã́gbãadeɔn á ũ.
Kɛ́ gbɛ̃́ɔ yãpãsĩpi mà, aa ɔ́ɔlɔ̀, ɔ̃ gbɛ̃e i a nɔamblebɔɔ da lɔo.
Asa Dii yã'ò Mɔiziɛɛ, ɔ̃ a ò Isailiɔnɛ à mɛ̀: Swã́gbãadeɔn á ũ, baa tó Dii gbasɛ̀ánɔ kɛ̀sɛ do, a á kaalɛɛ. À á nɔamblebɔɔ wolo, míɔ dɔ̃ lá má kɛɛ́.
Ɔ̃ Isailiɔ ń nɔamblebɔɔ wòlo Olebu gbɛ saɛ, aai da lɔo.
Mɔizi ì zwã̀akpɛ sɛ à gɛ dɔ bòo kpɛ kɛ̃a bòopiwa yɔɔ. À tɔkpàɛ̀ kpaaũkpɛ. Gbɛ̃́ pɔ́ ye Dii yã́i ɔ̃ ade ì bɔ gɛ́ kpaaũkpɛpi kĩ́i bòo kpɛ we.
Tó Mɔizi bɔ̀ lɛ́ gɛ́ kpɛ́pi kĩ́i, baade ì bɔ zɛ a kpɛɛlɛ àɔ aà gwa e à gɛ gɛ̃u.
Tó Mɔizi gɛ̃̀ kpɛ́piu, tɛlu ì pila ku kpɛɛlɛa, ɔ̃ Dii ì yã'oaànɔ.
Tó gbɛ̃́ɔ è tɛlupi ku kpɛɛlɛa, baade ì kúlɛ a kpɛɛlɛ.
Dii ì yãbɔ kɔ̃ lɛ́u ń Mɔizio, lá gbɛ̃́ ì yã'o ń a gbɛ̃naowa. Mɔizi ì ɛa su bòou, ãma Nuni nɛ́ Yozuee aà zɔbãna lí bɔ kpɛ́piuo.
Mɔizi ò Diiɛ: Ń òmɛɛ mà gɛ́ ń gbɛ̃́piɔ, ãma ni gbɛ̃́ pɔ́ ńlɛ damɛɛ omɛɛo. Kási a kɛ sɔ̃, n mɛ̀ ń ma dɔ̃ n gbɛ̃na ũ, mɛ́ n ma wɛgwà.
Lá n ma wɛgwà, to mà n làasooɔ dɔ̃ sa, kɛ́ mà e màɔ n dɔ̃, míɔ nannɔ sĩana. Ǹyɔ̃ dɔ̃ kɛ́ buiɛ beeá n gbɛ̃́ɔnɛ.
Ɔ̃ Dii wèwà à mɛ̀: Má gɛ́ánɔ mazĩa, mí tó à kã́mabo.
Mɔizi mɛ̀: Tó ńyɔ̃ gɛ́wanɔo, ńsu gowanɔ lao.
Tó ni gɛ́wanɔo, kpelewa wa e dɔ̃ kɛ́ mapi ń n gbɛ̃́piɔ wá nannɔi? Wa wá dɔ̃kɔ̃ɛ ń buipãleɔ dṹniau kpelewa ni?
Dii òɛ̀: Yã́ pɔ́ ń gbɛ̀aapi má kɛ, asa ma n wɛgwàɛ, má n dɔ̃ ma gbɛ̃na ũ.
Mɔizi mɛ̀: Ǹ n gawi ɔlɔmɛɛ.
Ɔ̃ Dii wèwà à mɛ̀: Má n aɛ baa vĩ ń ma gawipio píi, mí a tɔ́ onɛ. Ma Dii, gbɛ̃́ pɔ́ má ye sùuukɛaànɔ ɔ̃ má kɛ, mɛ́ gbɛ̃́ pɔ́ má ye wɛ̃nadɔ̃ɛ̀ ɔ̃ má dɔ̃ɛ̀.
Ɔ̃ à mɛ̀: Ńyɔ̃ fɔ̃ ma oa gwao, asa gbɛ̃nazĩna a fɔ̃ wɛsimalɛ àɔ kuo.
Dii ɛ̀a mɛ̀: Gugwa da ma saɛ kɛ. Zɛ gbɛ musu we.
Tó ma gawipi lɛ́ gɛ̃, má n sɔlɔ gbɛ̀sɔɔu, mí ɔkunla e mà gɛ̃.
Tó ma ɔgònla, ní ma kpɛ oi e sa, ãma ńyɔ̃ ma oa eo.
Dii òɛ̀: Gbɛ̀ pɛ̀pɛɛ kɛ mɛ̀n pla lá a káauɔwa, mí yã́ pɔ́ kú a káau pɔ́ ń wìwiwaɔ kɛ̃́má.
Ǹyɔ̃ ku sɔu guu kɔɔkɔɔ. Dɛdɛ Sinai gbɛwa, ní zɛ ma aɛ a misonawa.
Gbɛ̃e su mɔnnɔo. Wasu gbɛ̃e e guei gbɛpiwa seo. Baa sã ge zu su mɔ pɔblei a pɔlɛuo.
Mɔizi gbɛ̀ pɛ̀pɛɛ ã̀ mɛ̀n pla lá a káauɔwa. À fɛ̀lɛ kɔɔkɔɔ, ɔ̃ à dɛ̀dɛ Sinai gbɛwa, a gbɛ̀ pɛ̀pɛɛ mɛ̀n plapiɔ kũa lá Dii òɛwa.
Dii pìla tɛlu guu, à zɛ̀ aà saɛ, àlɛ azĩa tɔ́ o.
Kɛ́ Diipi lɛ́ gɛ̃ aà aɛ, à a tɔ́ ò à mɛ̀: Dii, Dii Lua Sósobide Sùuuden ma ũ. Ma pɔ lí pa kpaao, má gbɛ̃kɛ ń náaio vĩ zɔ̃ɔ.
Máɔ gbɛ̃kɛ vĩ ń gbɛ̃́ɔ e an bui lɛ́waɛ, mí ń yãvãiɔ kɛ̃́má ń ń tàaeɔ ń ń duunao. Ãma mili tó tàaede bɔ pão. Mi maeɔ yãvãi wi ń nɛ́ɔ musu ń ń tɔũnaɔ ń ń sĩ́wɛnaɔ ń ń sɔ̃kpaɛɔ.
Mɔizi kùlɛɛ̀ à wùlɛ a gbɛɛu gɔ̃̀ɔ
à mɛ̀: Dii, lá n ma wɛgwà, gɛ́wanɔ. Baa kɛ́ gbɛ̃́piɔ swã́ gbãa, sùuukɛwanɔ wá yãvãiɔ ń wá duunaɔ yã́ musu, ní wá sɛ́ ń gbɛ̃́ɔ ũ.
Dii mɛ̀: Ma bàa aɔ kúánɔɛ. Má yãbɔnsaɛ pɔ́ gbɛ̃e i kɛ buie guu dṹniau yãao kɛ á baade píi wáa. Bui pɔ́ liaaáziɔ i ma yãkɛa e, asa má yã́ pɔ́ a to vĩa ń kṹ kɛ á yã́ musu.
Àɔ yã́ pɔ́ má òɛ́ gbã kũa, mí Amɔleɔ yáɛ́ ń Kanaaɔ ń Itiɔ ń Pɛliziɔ ń Iviɔ ń Yebusiɔ.
À laaika! Á lɛ́ su àɔ ku bùsu pɔ́ álɛ gɛ gɛ̃ui deɔ yã́uo, kɛ́ ásu mɔkpa ázĩaɛo yã́i.
À ń sa'okĩiɔ gboo, í ń gbɛ pɔ́ aa pɛ̀lɛɔ wíwi, í Asetaati lí pɔ́ aa pɛ̀lɛɔ zɔ̃zɔ̃.
Ásu kúlɛ dii pãleɛo, asa ma Dii ma tɔ́n Sisaao, mili sí sàao.
À laaika! Á lɛ́ su àɔ ku bùsupideɔ yã́uo, asa tó aalɛ gbãsĩkɛ ń tã́aɔ yã́ musu, aalɛ sa'omá, aa á sísi à ń sa'onɔɔ sóńnɔɛ.
Ásu nɔsɛ á nɛ́ɔnɛ ń guuo, asa tó an nɛnɔɛɔ lɛ́ gbãsĩkɛ ń tã́aɔ yã́ musu, aa tó á nɛ́ɔ gbãsĩkɛńnɔ sɔ̃ɛ.
Ásuli mɔkasa tã́a ũo.
Àli Kàaso dikpɛkɛ. Àli kàa so e gɔɔ sopla mɔ pɔ́ wì mɛ Abibu guu, lá má dìlɛɛ́wa, asa mɔpi guu ɔ̃ a bɔlɛ Egipi.
Á nɛgɔ̃ɛ sɛ̃́iaɔá ma pɔ́ɔnɛ píi ń á pɔtuo nɛsana sɛ̃́iaɔ píi, zu ge pɔkelenaɔ.
Àli zàa'ĩn nɛ́ sɛ̃́ia bo ń são. Tó i boo, à a waa fĩ à dɛ. Àli á nɛgɔ̃ɛ sɛ̃́iaɔ bo. Gbɛ̃e su mɔ ma kĩ́i ɔgiio.
Àli zĩkɛ gɔɔ soolo, íli kã́mabo a gɔɔ soplade zĩ́, baa kpasekɛ̃gɔɔ ge pɔkɛkɛgɔɔn nò.
Àli Pãteko dikpɛkɛ gɔɔ pɔ́ a na buapɔ́ káauɔ kɛkɛawa. Àli Pɔkãaa dikpɛkɛ wɛ̃̀ láaawa.
Gɔ̃ɛ píi lí mɔ́ ma Dii Isailiɔ Lua kĩ́i wɛ̃̀ do guu gɛ̃n àaɔ̃'aaɔ̃.
Má buipãleɔ yáɛ́, mí á bùsu lɛ́ kã́fĩɛ́. Gbɛ̃e a wɛɛlɛ à á bùsu síwáo gɔɔ pɔ́ álɛ mɔ́ ma Dii á Lua kĩ́i wɛ̃̀ do guu gɛ̃n àaɔ̃'aaɔ̃o.
Ásu pɔ́sɛa kpaa sãnu ń sa'obɔ auoo. Ásu Gɛ̃amusu sa'onɔɔ dilɛ gu dɔwào.
Àli mɔ́ ma Dii á Lua kpɛ́u ń á bua pɔ́ káauɔ. Ásu blenɛ nɔ̀ɔ kuu ń a da yɔ̃́'ioo.
Ɔ̃ Dii ò Mɔiziɛ: Yã́piɔ kɛ̃ láu, asa ma bàakuannɔ ń Isailiɔ yã́ɔn we.
Mɔizi kú ń Diio we e gɔɔ bla fãanɛ ń gwãasĩnao pɔblesai imisai. Ɔ̃ Dii a bàakuańnɔ yã́ mɛ̀n kwiɔ kɛ̃̀ gbɛ̀ pɛ̀pɛɛɔwa.
Mɔizi pìla Sinai gbɛwa, a gbɛ̀ pɛ̀pɛɛ mɛ̀n pla pɔ́ ikoyã kɛ̃̀wàɔ kũa. A dɔ̃ kɛ́ a oa lɛ́ tɛkɛ a yã'oa ń Diio yã́io.
Kɛ́ Aalona ń Isailiɔ aà è ḿpii aà oa lɛ́ tɛkɛ, aalɛ vĩakɛ sɔ̃aaàziɛ.
Ɔ̃ Mɔizi ń sisi. Aalona ń gbɛ̃zɔ̃ɔɔ ɛ̀a mɔ̀ aà kĩ́i, ɔ̃ à yã'ònɛ́.
Bee gbɛa Isailiɔ sɔ̃̀aàzi ḿpii, ɔ̃ à yã́ pɔ́ Dii dìlɛɛ Sinai gbɛ musu ònɛ́ píi.
Kɛ́ à yã'ònɛ́ a làa, à sálana kù a oawa.
Tó à gɛ̃̀ yã'oi Diiɛ, ì sálana go e àɔ bɔ. Tó à bɔ̀, ì yã́ pɔ́ Dii dìlɛɛ o Isailiɔnɛ píi,
ɔ̃ aaì e aà oa lɛ́ tɛkɛ. Mɔizi ì ɛa sálana kú a oawa e à ɛa àɔ gɛ̃ yã'oi Diiɛ.
Mɔizi Isailiɔ kã̀aa píi, a ònɛ́: Yã́ pɔ́ Dii dìlɛ àɔ kɛn kɛ:
Àli zĩkɛ gɔɔ soolo, a gɔɔ soplade zĩ́ iɔ dɛɛ́ Dii pɔ́ ũ a zɛ́i. Kã́mabogɔɔ zĩ́ɛ. Gbɛ̃́ pɔ́ zĩkɛ̀ zĩbeezĩ à gàɛ.
Baa tɛ́ ásu ká á bɛ kã́mabogɔɔzĩo.
Mɔizi ò Isailiɔnɛ píi à mɛ̀: Yã́ pɔ́ Dii dìlɛn kɛ:
À gbada Diiɛ ń pɔ́ pɔ́ á vĩo. Lá à gbɛ̃́ pɔ gbà, aà da Diiɛ màa, vua ge ã́nusu ge mɔgotɛ̃
ge babuuna ge bà gàalulade ge wɔ̃ɔtɛ̃na ge zwãa ge blekã
ge sãsa báa pɔ́ wa kɛ̀kɛ tɛ̃́ɛɛ ge ayo báa totoa ge lɛpusiali
ge filia nísi ge pɔ́ gĩnana pɔ́ wì nísi pɔ́ wì pɔ́ dilɛò à gɔ̃ Dii pɔ́ ũ ń tulaletio kɛòɔ
ge onisi ge gbɛ̀ bɛɛɛde pɔ́ wa zĩkɛò sa'o'ula ń aà bɔ̀ɔloonnɔɛowaɔ.
Á gbɛ̃́ pɔ́ gɔ̃i vĩ píi aà mɔ zĩ pɔ́ Dii dìlɛ kɛ.
Zwã̀akpɛ ń a báao ń a zwãa pɔ́ wa kuao, a mɔkoolonaɔ, a lipɛpɛɛɔ, a lipɔ̃ɔɔ, a lipɛlɛɔ, lipɛlɛpi zɛbɔɔ,
kpagolo ń a lipɔ̃ɔɔ ń a nɛtaɛo ń a zwãa pɔ́ wa kpaio,
táabũnu ń a lipɔ̃ɔɔ ń a taɔ ń a pɛ̃ɛ pɔ́ wa kpa Diiwaɔ,
dau ń a pɔkeleɔ ń a filiaɔ ń a nísio,
tulaletikatɛakĩi ń a lipɔ̃ɔɔ, nísi pɔ́ wì pɔ́ dilɛò à gɔ̃ Dii pɔ́ ũ, tulaleti, zwã̀akpɛ kpɛɛlɛ zwãa,
sa pɔ́ wì a pɔ́ kátɛu à tɛ́kũ okĩi ń a mɔyãayãana pɔ́ wa pí ń mɔgotɛ̃o ń a lipɔ̃ɔɔ ń a pɔkeleɔ, mɔgotɛ̃ dàa ń a dibɔo,
kaa zwãaɔ ń a lipɛlɛɔ ń lipɛlɛpi zɛbɔɔ, kaa lɛ́ zwãa,
zwã̀akpɛ kũbɔɔ, kaa kũbɔɔ ń a baɔ,
pɔkasa pɔ́ wa tã̀ wàli da wà zwã̀akpɛpi zĩkɛòɔ, pɔkasa pɔ́ sa'ona Aalona ali sɔ̃ò Diiziɔ ń pɔ́ pɔ́ aà nɛ́ɔ lí da wàɔ Dii gbagbaòɔ.
Isailiɔ gò Mɔizi kĩ́i ḿpii,
ɔ̃ gbɛ̃́ pɔ́ an pɔ gbà aa yã́pi sɛ̀ ń nɔ̀sɛmɛndooɔ gbadà Diiɛ ń kpaaũkpɛ pɔ́ɔ ń a zĩkɛbɔɔ ń sa'onaɔ pɔkasaɔ.
Gbɛ̃́ pɔ́ aa yeiɔ, gɔ̃ɛɔ ń nɔɛɔ píi, aa mɔ̀ ń yàbaaɔ ń swã́liɔ ń tãanaɔ ń zãɔ ń nɔamblebɔ pɔ́ wa pì ń vuaoɔ píi. An píi aa ń vua kpà Diiwaɛ.
Gbɛ̃́ pɔ́ aa babuuna ń bà gàaluladeo ń wɔ̃ɔtɛ̃nao vĩ ge bàabaa ge blekã ge sãsa báa pɔ́ wa kɛ̀kɛ tɛ̃́ɛɛɔ ge ayo báaɔ píi, aa mɔ̀ò.
Gbɛ̃́ pɔ́ aalɛ gbada Diiɛ ń ã́nusuo ń mɔgotɛ̃oɔ mɔ̀ò lɔ. Gbɛ̃́ pɔ́ aa lɛpusiali vĩ wà zĩkɛbɔɔ kɛoɔ mɔ̀ò lɔ.
Nɔɛ pɔ́ aa pɔ́tãa gɔ̃i vĩɔ mɔ̀ ń babuunaɔ ń bà gàaluladeɔ ń wɔ̃ɔtɛ̃naɔ ń bàabaao.
Nɔɛ pɔ́ an pɔ gbà mɛ́ aa gɔ̃i vĩɔ blekã tã̀.
Gbɛ̃zɔ̃ɔɔ mɔ̀ ń òsoɔ ń gbɛ̀ bɛɛɛdeɔ, kɛ́ wà zĩkɛò sa'o'ula ń aà bɔ̀ɔloonnɔɛowa.
Aa mɔ̀ lɔ ń filia nísio ń nísi pɔ́ wì pɔ́ dilɛò à gɔ̃ Dii pɔ́ ũ pɔ́ gĩnanaɔ ń tulaleti pɔ́ɔ.
Isaili pɔ́ aa yã́pi sɛ̀ ń nɔ̀sɛmɛndooɔ mɔ̀ ń zĩ pɔ́ Dii dà Mɔiziɛpi pɔ́ɔ wà Dii gbà.
Ɔ̃ Mɔizi ò Isailiɔnɛ: Dii Uli nɛ́ Bezalɛli, Hulu tɔũna Yuda bui sɛ̀,
a tò a Nisĩna dìɛ̀, ɔ̃ à ɔ̃nɔ ń gɔ̃io ń dɔ̃ao è ɔzĩ píi yã́ musu.
A vua zĩ dɔ̃ ń ã́nusu zĩo ń mɔgotɛ̃ zĩo ń gɔ̃inakɛa pɔ́wao
ń gbɛ̀ bɛɛɛde ãao ń a daa pɔ́uo ń lí'ãao ń ɔzĩ píio.
Dii aà gbà zɛ́ lɔ aà ɔzĩpiɔ danɛ́. À Aisama nɛ́ Ɔɔliabu, Dã bui gbà zɛ́ màa lɔ.
A tò ɔ̃nɔ pànɛ́ aa ɔzĩ píi kɛ ń gɔ̃inakɛawao ń zwã̀atãao ń kɔ̀ɔkɛ̃a zwãawao ń babuunao ń bà gàaluladeo ń wɔ̃ɔtɛ̃nao. Aa ɔzĩ bee taaɔ kɛa dɔ̃ píiɛ ń a gɔ̃inakɛaɔ.
Bezalɛli ń Ɔɔliabuo ń gɔ̃ide pɔ́ Dii ń gbá gɔ̃i ń ɔ̃nɔo aaɔ zĩpi kɛa dɔ̃ɔ píi, aai luakukĩi dɔ ń a pɔ́ɔ píi lá Dii dìlɛwa.
Ɔ̃ Mɔizi Bezalɛli ń Ɔɔliabuo sìsi ń gɔ̃ide pɔ́ Dii gɔ̃ikɛ dɔ̃a kpàmá mɛ́ an nɔ̀sɛ ye zĩpi kɛaiɔ, kɛ́ aa mɔ ɔkpa zĩpiwa.
Aa gba pɔ́ Isailiɔ mɔ̀ò Mɔiziɛ wà luakukĩi kɛò sɛ̀lɛ. Lá gu lɛ́ dɔ Isailiɔ ìɔ mɔɛ̀ ń gbaapiɔɛ.
Ɔ̃ gɔ̃ide pɔ́ aalɛ luakukĩi zĩkɛpiɔ, an baade gò a zĩa, aa gɛ ò Mɔiziɛ:
Pɔ́ pɔ́ gbɛ̃́ɔ lɛ́ mɔò zɔ̃ɔ dɛ lá Dii dìlɛ wà zĩkɛòa.
Ɔ̃ Mɔizi mɛ̀ wà kpàwakɛ bòou wà mɛ: Gɔ̃ɛ, nɔɛ, gbɛ̃e su mɔ́ ń luakukĩi gbapio lɔo. Ɔ̃ wà zɛ̀ màa,
asa pɔ́ pɔ́ wà mɔ̀ò kpɛ́pi zĩkɛi fɛ̃̀ɛ.
Gɔ̃ide pɔ́ kú zĩkɛnaɔ guuɔ mɛ́ zwã̀akpɛpi kɛ̀ ń pɔ́lɛ pɔ́ aa tã̀ ń bataɛao, aa gɔ̃inakɛ̀wà lán malaika gã̀sĩadeɔwa ń babuunao ń bà gàaluladeo ń wɔ̃ɔtɛ̃nao lɛ kwi.
Pɔ́lɛpiɔ gbã̀a gã̀sĩsuu baakwi plaplasaiɛ, a yàasa sɔ̃ gã̀sĩsuu síiɔ̃siiɔ̃. Pɔ́lɛpiɔ zɔ̃ɔ sáa màa píiɛ.
Aa pɔ́lɛpiɔ nàminami lɛ sɔ́sɔoɛ,
ɔ̃ aa babuuna lɛtãnkɛ̀ wa dɔ̀dɔ zwãapiɔ lɛ́ɔwa
mɛ̀n blakwikwi, bapiɔ bɔaa ń kɔ̃o píiɛ.
Aa mɔkoolonaɔ pì ń vuao mɛ̀n blakwi, ɔ̃ aa bapiɔ kàkau aa zwã̀akpɛ zwãapi dàokɔ̃i.
Aa blekã pɔ́lɛ tã̀ lɛ kuɛdo, kɛ́ wàli kú zwã̀akpɛpia.
Pɔ́lɛpiɔ lɛ do gbã̀a gã̀sĩsuu baakwiɛ, a yàasa sɔ̃ gã̀sĩsuu síiɔ̃. Pɔ́lɛ lɛ kuɛdopiɔ zɔ̃ɔ sáa màa píiɛ.
Aa a lɛ sɔoɔ nàmi adoa, ɔ̃ aa a lɛ sooloɔ nàmi adoa lɔ.
Aa bà lɛtãnkɛ̀ aa dɔ̀dɔ zwãapiɔ lɛ́ɔwa mɛ̀n blakwikwi,
ɔ̃ aa mɔkoolonaɔ pì ń mɔgotɛ̃o mɛ̀n blakwi, kɛ́ wà e bapi kákau, kpɛ́ zwãapi i dakɔ̃i.
Aa sãsa báa pɔ́ wa kɛ̀kɛ tɛ̃́ɛɛɔ dàdakɔ̃i, kɛ́ wàli kú zwã̀akpɛpia, ɔ̃ aa ayo báaɔ dàdakɔ̃i, kɛ́ wàli kua lɔ.
Aa lɛpusiali ã̀ pɛ̀pɛɛpɛpɛɛ zwã̀akpɛpi lipɛlɛɔ ũ.
Lípiɔ gbã̀a gã̀sĩsuu kwikwiɛ, a yàasa sɔ̃ gã̀sĩsuu dodo ń kĩnio.
Aa lipɛpɛɛpiɔ swã́ bɔ̀bɔ aa kpàaĩ mɛ̀n plapla. Màa aa zwã̀akpɛ lípiɔ kɛ̀ píi.
Aa lipɛpɛɛɔ kɛ̀ màa mɛ̀n bao zwã̀akpɛpi gɛɔmidɔkĩi oi pɔ́ ũ,
ɔ̃ aa a zɛbɔɔ pì ń ã́nusuo mɛ̀n bla, kɛ́ wàli lí mɛ̀n baopiɔ pɛ́pɛu, lí mɛ̀ndo iɔ zɛbɔ vĩ pla a swã́ɔ gɛ̃kĩi ũ.
Aa lipɛpɛɛɔ kɛ̀ màa zwã̀akpɛ gugbãntoo oi pɔ́ ũ,
ɔ̃ aa ń zɛbɔɔ pì ń ã́nusuo mɛ̀n bla, kɛ́ wàli dilɛ mɛ̀n pla wà lí mɛ̀ndo swã́ pɛ́pɛu.
Aa lipɛpɛɛ kɛ̀ màa mɛ̀n soolo zwã̀akpɛ bɛ'aɛ oi pɔ́ ũ,
ɔ̃ aa lipɛpɛɛ kɛ̀ mɛ̀n pla zwã̀akpɛ bɛ'aɛ oi golaɔ pɔ́ ũ.
Aa a gola lí mɛ̀n plapiɔ pàa aa nàkɔ̃wa za zĩ́lɛ e musu. Zã mɛ̀ndodo ɔ̃ aa vĩ.
Zwã̀akpɛpi kpɛ́ lipɛpɛɛɔ mɛ̀n swaaɔ̃ɛ ń ã́nusu zɛbɔɔ mɛ̀n gɛ̃o ń mɛ̀ndoo, lípiɔ píi ń a zɛbɔɔ màa mɛ̀n plapla.
Aa lɛpusiali ã̀ pɔ̃̀ɔpɔ̃ɔ mɛ̀n sɔo zwã̀akpɛ kpɛ do lipɛpɛɛɔ yebɔ ũ,
ɔ̃ aa ã̀ lɔ mɛ̀n sɔo a kpɛ do lipɛpɛɛɔ yebɔ ũ. Aa lipɔ̃ɔɔ pãleɔ ã̀ lɔ mɛ̀n sɔo zwã̀akpɛpi bɛ'aɛ oi lipɛpɛɛɔ yebɔ ũ.
Aa lipɔ̃ɔɔ pɔ́ aɔ ku guo, à pã lipɛpɛɛɔla guoguo bɔa a lɛ́la e a lɛ́le kɛ̀.
Aa vua kùlɛ lipɛpɛɛpiɔwa, ɔ̃ aa zã pì ń vuao lipɔ̃ɔɔpiɔ sɔlɔkĩi ũ. Aa vua kùlɛ lipɔ̃ɔɔpiɔwa lɔ.
Aa zwãa kɛ̀ ń pɔ́lɛ pɔ́ wa tã̀ ń bataɛao, aa gɔ̃inakɛ̀wà lán malaika gã̀sĩadeɔwa ń babuunao ń bà gàaluladeo ń wɔ̃ɔtɛ̃nao.
Aa lɛpusiali ã̀ mɛ̀n síiɔ̃ zwãapi lipɛlɛɔ ũ, ɔ̃ aa vua kùlɛwà píi. Aa lipɛlɛpiɔ kálo pì ń vuao, ɔ̃ aa a zɛbɔɔ pì ń ã́nusuo mɛ̀n síiɔ̃.
Aa zwãa kɛ̀ kpɛ́pi lɛ́ pɔ́ ũ ń pɔ́lɛ pɔ́ wa tã̀ ń bataɛao, aa gɔ̃inakɛ̀wà ń babuunao ń bà gàaluladeo ń wɔ̃ɔtɛ̃nao.
Aa lɛpusiali ã̀ mɛ̀n sɔo a lipɛlɛɔ ũ, ɔ̃ aa a kũbɔɔ pì. Aa fùa kù lípiɔwa ń vuao, aa a mɔ̀pɔ̃ɔɔ kpà ń vuao, ɔ̃ aa a zɛbɔɔ pì ń mɔgotɛ̃o mɛ̀n sɔo.
Bezalɛli kpagolo kɛ̀ ń lɛpusialio. A gbã̀a gã̀sĩsuu pla ń kĩnio, a yàasa gã̀sĩsuu do ń kĩnio, a lɛsĩ lɔ gã̀sĩsuu do ń kĩnio.
À vua tɛ̃ɛtɛ̃ɛ lɛ̀wà a guu ń a kpɛo píi, ɔ̃ à zãblè a lɛ́wa ń vuao à lìai.
À vua zã pì mɛ̀n síiɔ̃ kpagolopi pɔ́ ũ, ɔ̃ a pɛ̀pɛ a gbá mɛ̀n síiɔ̃ɔwa kpɛla ń kpɛleo.
À lɛpusiali ã̀ pɔ̃̀ɔpɔ̃ɔ, à vua kùlɛ lípiɔwa.
À lipɔ̃ɔɔpiɔ sɔ̀lɔ zã pɔ́ pɛ́pɛ kpagolo saaloɔwau kpagolopi sɛ́liɔ ũ.
À a nɛtaɛ pì ń vua tɛ̃ɛtɛ̃ɛo duunkɛ̃makĩi ũ, a gbã̀a gã̀sĩsuu pla ń kĩnio, a yàasa gã̀sĩsuu do ń kĩnio.
À malaika gã̀sĩadeɔ pì mɛ̀n pla ń vua pɔ́ á gbɛ̃̀gbɛ̃ maannɔo nɛtaɛpi pɔ́ ũ,
ado lɛ́la, ado lɛ́le. À malaikapiɔ pì zɛawà gɔ̃̀ɔɛ kpɛla ń kpɛleo.
An gã̀sĩaɔ pooa musu a nɛtaɛpia. An aɛ dɔakɔ̃wa, an wɛ́ pɛa a nɛtaɛpiwa.
Aa táabũnu kɛ̀ ń lɛpusialio, a gbã̀a gã̀sĩsuu pla, a yàasa gã̀sĩsuu do, a lɛsĩ lɔ gã̀sĩsuu do ń kĩnio.
Aa vua tɛ̃ɛtɛ̃ɛ kùlɛwa, ɔ̃ aa zãblè a lɛ́wa ń vuao aa lìai.
Aa lipɛpɛɛ dà aa lìai, a lɛsĩ kà ɔtã do, ɔ̃ aa zãblè a lɛ́wa ń vuao.
Aa vua zã pì mɛ̀n síiɔ̃ táabũnupi pɔ́ ũ, aa pɛ̀pɛ a gola mɛ̀n síiɔ̃ɔwa a gbápɛkĩi.
Aa zãpiɔ pɛ̀pɛ lipɛpɛɛpi zĩ́lɛ táabũnupi sɛ́liɔ pɔ́ ũ.
Lɛpusiali ɔ̃ aa ã̀ lipɔ̃ɔɔpiɔ ũ, aa vua kùlɛ lípiɔwa, kɛ́ wàli táabũnupi sɛò.
Aa tapɛlɛntiɔ ń toonaɔ pì ń vua tɛ̃ɛtɛ̃ɛo táabũnupi pɔ́ɔ ũ ń imibɔɔ ń lo pɔ́ wa vɛ̃ɛ kauɔ.
Aa dau pì ń vua tɛ̃ɛtɛ̃ɛo, aa a gbá ń a lidao ń a vú piaaɔ ń a bɛɔ gbɛ̃̀gbɛ̃ maannɔ ń vua doũo.
Aa daupi gɔ̃na kɛ̃̀ mɛ̀n soolo, kpɛla àaɔ̃, kpɛle àaɔ̃.
Gɔ̃napiɔ píi vú vĩ mɛ̀n àaɔ̃'aaɔ̃ zoolozoolonnɔ lán kã́navuwa ń a bɛɔ. Màa dau gɔ̃na mɛ̀n soolopiɔ dɛ píi.
Daupi lida vúpiɔ vĩ lɔ mɛ̀n síiɔ̃, apii ń a bɛo.
A bɛpi mɛ̀ndo ku dau lidawa, gɔ̃na mɛ̀n plaɔ pɛ́kĩi. A plaade ku gɔ̃na mɛ̀n pla pãleɔ pɛ́kĩi, a àaɔ̃de ku gɔ̃na mɛ̀n pla pãleɔ pɛ́kĩi lɔ. Màa daupi lida gɔ̃na mɛ̀n sooloɔ dɛ.
Aa daupi lida pì ń vua tɛ̃ɛtɛ̃ɛoɛ ń a kɔpɛpɛkĩiɔ ń a gɔ̃napiɔ gɔ̃̀ɔ.
Aa a filiaɔ pì mɛ̀n sopla ń vua tɛ̃ɛtɛ̃ɛo ń a kɛkɛbɔɔ ń a tɛ́sibɔɔ.
Vua pɔ́ aa daupi pìò ń a pɔkeleɔ píi kiloo baakwi ń síiɔ̃oɛ.
Aa tulaletikatɛakĩi kɛ̀ ń lɛpusialio. A gbã̀a gã̀sĩsuu do, a yàasa gã̀sĩsuu do lɔ. A gbã̀a ń a yàasao sáaɛ, a lɛsĩ sɔ̃ gã̀sĩsuu pla. Aa pì ń a kɔ́baɔ gɔ̃̀ɔɛ.
Aa vua tɛ̃ɛtɛ̃ɛ kùlɛ a kpɛɔwa aa lìai ń a musuo ń a kɔ́baɔ, ɔ̃ aa zãblèwà ń vuao aa lìai.
Aa vua zã pì kpɛla ń kpɛleo mɛ̀n plapla, aa pɛ̀pɛ zã pɔ́ aa blewà zĩ́lɛ oi, kɛ́ wà e lipɔ̃ɔɔ sɔlɔu tulaletikatɛakĩipi sɛ́liɔ ũ.
Lɛpusiali ɔ̃ aa ã̀ lipɔ̃ɔɔpiɔ ũ, aa kpà ń vuao.
Aa nísi pɔ́ wì pɔ́ dilɛò à gɔ̃ Dii pɔ́ ũ kɛ̀ lɔ ń tulaleti gĩnana gbãsĩsaio, lá tulaletizɔ̃na ì kɛwa.
Aa lɛpusiali ã̀ sa pɔ́ wì a pɔ́ kátɛu à tɛ́kũ okĩi kɛbɔ ũ. A gbã̀a gã̀sĩsuu sɔo, a yàasa lɔ gã̀sĩsuu sɔo. A gbã̀a ń a yàasao sáaɛ, a lɛsĩ sɔ̃ gã̀sĩsuu àaɔ̃.
Aa pì ń kɔ́ba mɛ̀n síiɔ̃ɔ gɔ̃̀ɔɛ gola ń golao, ɔ̃ aa mɔgotɛ̃ kùlɛ sa'okĩipiwa.
Aa a pɔkeleɔ pì ń mɔgotɛ̃oɛ, a ooɔ ń a pɛ́ɛluɔ ń a au'ɛlɛbɔɔ ń a saaɔ ń a tɛ́sibɔɔ píi.
Aa mɔyãayãana pì ń mɔgotɛ̃o aa sɔ̀lɔ sa'okĩipi zíɛ, aa fɛ̀lɛò musu e sa'okĩipi guo.
Aa mɔgotɛ̃ zã pì mɛ̀n síiɔ̃, aa dɔ̀dɔ mɔyãayãanapi golaɔwa a sɛ́liɔ pɔ́ ũ.
Lɛpusiali ɔ̃ aa ã̀ a sɛ́lipiɔ ũ, aa kpà ń mɔgotɛ̃o.
Aa a sɛ́lipiɔ sɔ̀lɔsɔlɔ zãpiɔu sa'okĩipi kpɛla ń a kpɛleo a sɛbɔ ũ. Aa sa'okĩipi kɛ̀ ń lipɛpɛɛɔ, mɛ́ a ɛ vĩ zòoloo.
Aa dàa ń a dibɔo pì ń mɔgotɛ̃o. Aa pì ń nɔɛ pɔ́ aaì zĩkɛ kpaaũkpɛ kpɛɛlɛɔ díiɔɛ.
Ɔ̃ aa kaa dà. Gɛɔmidɔkĩi oi a gbã̀a gã̀sĩsuu basɔo. A zwãa pɔ́ wa tã̀ ń bataɛao vĩ
ń lipɛlɛɔ mɛ̀n bao ń mɔgotɛ̃ zɛbɔɔ mɛ̀n bao. Aa lipɛlɛ káloɔ ń a mɔ̀pɔ̃ɔɔ pì ń ã́nusuoɛ.
Gugbãntoo oi a gbã̀a gã̀sĩsuu basɔo màa lɔ. A lipɛlɛɔ vĩ mɛ̀n bao ń mɔgotɛ̃ zɛbɔɔ mɛ̀n bao. Aa lipɛlɛ káloɔ ń a mɔ̀pɔ̃ɔɔ pì ń ã́nusuoɛ.
Naa bɛ'aɛ oi a yàasa gã̀sĩsuu blakwi, mɛ́ a lipɛlɛɔ vĩ mɛ̀n kwi ń zɛbɔɔ mɛ̀n kwi. Aa lipɛlɛ káloɔ ń a mɔ̀pɔ̃ɔɔ pì ń ã́nusuoɛ.
Naa gukpɛ oi a yàasa gã̀sĩsuu blakwiɛ.
Zwã̀a gã̀sĩsuu gɛ̃o ku kaa lɛ́ ɔplaai ń a lipɛlɛɔ mɛ̀n àaɔ̃ ń a zɛbɔɔ mɛ̀n àaɔ̃.
Zwã̀a gã̀sĩsuu gɛ̃o ku kaa lɛ́ ɔzɛɛi lɔ ń a lipɛlɛɔ mɛ̀n àaɔ̃ ń a zɛbɔɔ mɛ̀n àaɔ̃.
Kaapi zwãaá pɔ́lɛ pɔ́ wa tã̀ ń bataɛaoɛ.
Lipɛlɛ zɛbɔɔá mɔgotɛ̃ɛ, mɛ́ lipɛlɛ káloɔ ń a mɔ̀pɔ̃ɔɔá ã́nusuɛ. Aa fùa kù lípiɔwa ń ã́nusuo píiɛ. Kaapi lipɛlɛɔ mɔ̀pɔ̃ɔɔá ã́nusuɛ píi.
Kaapi lɛ́ zwã̀a gbã̀a gã̀sĩsuu baoɛ, a lɛsĩ gã̀sĩsuu sɔo lán kaa zwãawa. Aa kɛ̀ ń pɔ́lɛ pɔ́ wa tã̀ ń bataɛaoɛ, aa gɔ̃inakɛ̀wà ń babuunao ń bà gàaluladeo ń wɔ̃ɔtɛ̃nao.
Kaa lɛ́pi lipɛlɛɔ vĩ mɛ̀n síiɔ̃ ń mɔgotɛ̃ zɛbɔɔ mɛ̀n síiɔ̃. Lipɛlɛpi káloɔ ń a mɔ̀pɔ̃ɔɔá ã́nusuɛ, mɛ́ wà fùa kù lípiɔwa ń ã́nusuo.
Zwã̀akpɛ kũbɔɔ ń kaa pɔ́ lìai kũbɔɔá mɔgotɛ̃ɛ píi.
Mɔ pɔ́ wà ikoyã zwã̀akpɛ kɛ̀ò gbia lɛ́n kɛ: Mɔizi ò sa'onkia Aalona nɛ́ Itamaaɛ aà o Levii buiɔnɛ, ɔ̃ aa mɔpiɔ yɔ̃̀ kiloowa.
Yuda bui Uli nɛ́ Bezalɛli, Hulu tɔũna yã́ pɔ́ Dii dìlɛ Mɔiziɛ kɛ̀ píi.
Dã bui Aisama nɛ́ Ɔɔliabu kuaànɔ. Aàpi sɔ̃ ɔzĩkɛnaɛ, mɛ́ ì ɛa gɔ̃inakɛ pɔ́ɔwa, mɛ́ ì kɔ̀ɔkɛ̃ bàabaawa ń babuunao ń bà gàaluladeo ń wɔ̃ɔtɛ̃nao.
Vua pɔ́ wà mɔ̀ò Diiɛ wà luakukĩi zĩkɛ̀ò gbia kà tɔnu do, lá wà a gbia lɛ́ dìlɛ luakukĩiwa.
Ãnusu pɔ́ wa kpà gbɛ̃́ɔ naogɔɔ gbia kà tɔnu àaɔ̃ ń kĩnio, lá wà a gbia lɛ́ dìlɛ luakukĩiwa.
Wà ã́nusu sì baade miwa bɛka dodo. Bɛka do mɛ́ galaũ soolo ũ, lá wà a gbia lɛ́ dìlɛ luakukĩiwa. Wà ɔ̃api sì gbɛ̃́ pɔ́ kà wɛ̃̀ bao ge aa dɛaɔwa, gɔɔ pɔ́ wàlɛ ń da gbɛ̃́ pɔ́ wà ń naoɔ guu. Aa gbɛ̃ɔn ɔ̀aasɔsɔo lɛɛ ɔ̀aa àaɔ̃ ń ɔ̀aa gɛ̃o ń plao ń basoplakwioɛ (603.550).
Ãnusu pɔ́ wà luakukĩi ń a suunao zɛbɔɔ pìò gbia kà tɔnu àaɔ̃. Zɛbɔpi mɛ̀n basɔoɔ gbia tɔnu àaɔ̃ɛ. A mɛ̀ndo gbia kà kiloo baakwi.
Ãnusu tɔnu kĩni pɔ́ gɔ̃̀ ɔ̃ wà lipɛlɛ kũbɔɔ kɛ̀ò ń mɔ̀pɔ̃ɔɔ, ɔ̃ wà fùa kùò lípiɔwa lɔ.
Mɔgotɛ̃ pɔ́ wà mɔ̀ò Diiɛ gbia kà tɔnu pla ń kĩnio.
Mɔgotɛ̃pi ɔ̃ wà kpaaũkpɛ kpɛɛlɛ zɛbɔɔ pìò ń sa'okĩio ń a mɔyãayãanao ń sa'okĩipi pɔkeleɔ píi
ń kaa pɔ́ liai lipɛlɛ zɛbɔɔ ń kaa lɛ́ lipɛlɛ zɛbɔɔ ń zwã̀akpɛ kũbɔɔ píi ń kaa pɔ́ liai kũbɔɔ píi.
Aa pɔkasa pɔ́ wì zĩkɛò zwã̀akpɛu tã̀ ń babuunao ń bà gàaluladeo ń wɔ̃ɔtɛ̃nao. Aa pɔkasa pɔ́ Aalona ali sɔ̃ò Diizĩkɛ̀ɛ̀ lɔ, lá Dii dìlɛ Mɔiziɛwa.
Aa sa'o'ula kɛ̀ ń pɔ́lɛ pɔ́ wa tã̀ ń bataɛao ń vuao ń babuunao ń bà gàaluladeo ń wɔ̃ɔtɛ̃nao.
Aa vua gbɛ̃̀gbɛ̃ à gɔ̃̀ fɛ́lɛfɛlɛnnɔ, ɔ̃ aa pàapaa ba ũ aa gɔ̃inakɛ̀ò bàabaawa ń babuunao ń bà gàaluladeo ń wɔ̃ɔtɛ̃nao.
Aa sa'o'ulapi kɛ̀ bakangãu ũɛ.
Aa asana tã̀, kɛ́ wàli dɔ sa'o'ulapia ń sa'o'ula pɔ́lɛ doũpio ń bataɛao ń babuunao ń bà gàaluladeo ń wɔ̃ɔtɛ̃nao, lá Dii dìlɛ Mɔiziɛwa.
Aa Isaili bui tɔ́ɔ kɛ̃̀ onisi gbɛɔwa lá pɛ̃nkɛ̃na ì wɛ̃̀sãkɛ̃ pɛ̃nawawa, ɔ̃ aa dàda a kũbɔ pɔ́ wa kɛ̀ ń vuao guu.
Aa pɛ̀pɛ sa'o'ulapi ba pɔ́ wa kà a gã̀uɔwa Isaili buiɔ yãdɔngugbɛɔ ũ, lá Dii dìlɛ Mɔiziɛwa.
Aa bɔ̀ɔloonnɔɛ kɛ̀ ń gɔ̃io. Aa tã̀ lá aa sa'o'ula tã̀wa ń pɔ́lɛ doũ pɔ́ wà sa'o'ulapi kɛ̀òpio ń bataɛao ń vuao ń babuunao ń bà gàaluladeo ń wɔ̃ɔtɛ̃nao.
Bɔ̀ɔpi gbã̀a ń a yàasao sáaɛ ɔtã dodo.
Aa zãblèwà ń gbɛ̀ bɛɛɛdeɔ dɔ̀ɔ síiɔ̃. A dɔ̀ɔ sɛ̃́ia saadɔani ń topazao ń ɛmɛlodio.
A dɔ̀ɔ plaade tiikɔazi ń safiio ń diamaao.
A dɔ̀ɔ àaɔ̃de belili ń agatao ń amɛtisio.
A dɔ̀ɔ síiɔ̃de kisoliti ń onisio ń yasepeo. Aa ń dada a kũbɔ pɔ́ aa kɛ̀ ń vuaopiɔ guu.
Gbɛpiɔ kuɛplaɛ Isaili buiɔ tɔ́ lɛ́u. Wà tɔ́piɔ kɛ̃̀ gbɛpiɔwa dodo, lá wì wɛ̃̀sãkɛ̃ pɛ̃nawawa.
Aa vua tɛ̃ɛtɛ̃ɛ tã̀ bɔ̀ɔpi pɔ́ ũ, a tãa dɛ lán balɛɛnawa.
Aa gbɛkũbɔ tãanaɔ pì ń vuao bɔ̀ɔloonnɔɛpi pɔ́ɔ ũ lɔ mɛ̀n plapla, ɔ̃ aa tãanapiɔ dɔ̀dɔ bɔ̀ɔpi swã́ɔwa musu.
Aa balɛɛna mɛ̀n plapiɔ dɔ̀dɔ bɔ̀ɔ tãana mɛ̀n plapiɔwa,
ɔ̃ aa balɛɛnapiɔ lɛ doɔ dɔ̀dɔ gbɛkũbɔ pɔ́ kú bakangãuwaɔwa.
Aa vua tãana mɛ̀n pla pãleɔ pì aa ń dɔdɔ bɔ̀ɔpi swã́ɔwa zĩ́lɛ oi, aa nà sa'o'ulapiwa.
Aa vua tãana pãleɔ pì mɛ̀n pla lɔ, aa ń dɔdɔ sa'o'ulapi aɛ oi a pɛ́kĩi saɛ zĩ́lɛ oi asana musu.
Aa bɔ̀ɔ tãanaɔ ń sa'o'ula tãanapiɔ dɔ̀kɔ̃wa ń babuuna tã́ao, bɔ̀ɔpi líɔ dɔa sa'o'ulapi asanawa, kɛ́ asu go sa'o'ulawao yã́i, lá Dii dìlɛ Mɔiziɛwa.
Aa ulatao pɔ́ wàli sa'o'ulapi daò zɔ̃̀ ń zwã̀a búunao.
Aa sa'o'ulapi fɔ̃̀ guoguo a migɛ̃kĩi ũ, aa a nɔɛpi lɛ́ mibà, kɛ́ asu kɛ̃o yã́i.
Aa gɔ̃inakɛ̀ ulataopi lɛ́wa aa lìai lán gbɛafu bɛwa ń babuunao ń bà gàaluladeo ń wɔ̃ɔtɛ̃nao ń bataɛao.
Aa ã́nanaɔ pì ń vua tɛ̃ɛtɛ̃ɛo, aa lòoloo ulataopi lɛ́wa gbɛafu bɛpiɔ zãnguo,
ã́nanan kɛ, gbɛafu bɛn kɛ, ã́nanan kɛ, gbɛafu bɛn kɛ. Màa aa ulataopi lɛ́ kɛ̀kɛ e à gɛ̀ lìai à pɛ̀ɛ, wàli da wiliɔ sa'ozĩkɛò, lá Dii dìlɛ Mɔiziɛwa.
Aa ulataoɔ kɛ̀ ń bàabaao Aalona ń a nɛ́ɔnɛ.
Aa tulu ń fùa gbã̀aɔ kɛ̀ ń bàabaao lɔ, ɔ̃ aa sòolo geseɔ zɔ̃̀ ń pɔ́lɛ pɔ́ wa tã̀ ń bataɛao.
Aa asana kɛ̀ ń pɔ́lɛ pɔ́ wa tã̀ ń bataɛao, aa gɔ̃inakɛ̀wà ń babuunao ń bà gàaluladeo ń wɔ̃ɔtɛ̃naoɛ, lá Dii dìlɛ Mɔiziɛwa.
Aa mɔ̀ pɛpɛɛna pɔ́ ì Aalona dilɛ Dii pɔ́ ũ kɛ̀ ń vua tɛ̃ɛtɛ̃ɛo, ɔ̃ aa lakɛ̃̀wà, lá wì wɛ̃̀sãkɛ̃ pɛ̃nawawa, wà mɛ̀: Dii pɔ́ɛ.
Aa vua pɛpɛɛnapi nà tulupiwa ń babuuna tã́ao, lá Dii dìlɛ Mɔiziɛwa.
Màa wà zwã̀akpɛpi zĩkɛ̀ píi, wà a mìdɛ. Isailiɔ kpaaũkpɛpi kɛ̀, lá Dii dìlɛ Mɔiziɛwa.
Aa mɔ̀ Mɔiziɛ ń zwã̀akpɛpio ń a pɔkeleɔ píi, ɔ̃n kɛ: A kũbɔɔ, a lipɛpɛɛɔ, a lipɔ̃ɔɔ, a lipɛlɛɔ, a zɛbɔɔ,
sãsa báa pɔ́ wa kɛ̀kɛ tɛ̃́ɛɛɔ, ayo báa pɔ́ wa kuaɔ, zwãa pɔ́ dɛ suuna ũ,
ikoyã kpagolo ń a sɛ́liɔ ń a nɛtaɛo,
táabũnu ń a pɔkeleɔ píi ń pɛ̃ɛ pɔ́ wì kálɛ Luaɛo,
dau pɔ́ wa pì ń vua tɛ̃ɛtɛ̃ɛo ń a filia pɔ́ pɛ́pɛwàɔ, filia nísi,
tulaletikatɛakĩi, nísi pɔ́ wì pɔ́ dilɛò à gɔ̃ Dii pɔ́ ũ, tulaleti gĩnana, kpɛ́pi lɛ́ zwãa,
mɔgotɛ̃ sa'okĩi ń a mɔgotɛ̃ mɔyãayãanao ń a sɛ́liɔ ń a pɔkeleɔ píi, dàa ń a dibɔo,
kaa zwãaɔ ń a lipɛlɛɔ ń a zɛbɔɔ, kaa lɛ́ zwãa ń a baɔ ń a kũbɔɔ, zwã̀akpɛ pɔ́ dɛ kpaaũkpɛ ũ zĩkɛpɔkeleɔ píi,
zwã̀akpɛ zĩkɛpɔkasa pɔ́ wa tã̀ɔ, sa'ona Aalona pɔkasa pɔ́ àli sɔ̃ò Diiziɔ ń a nɛ́ɔ sa'on pɔkasaɔ.
Isailiɔ zĩ pɔ́ Dii dà Mɔiziɛ kɛ̀ píi.
Ɔ̃ Mɔizi zĩpi gwàgwa, a è aa kɛ̀ lá Dii òɛwa, ɔ̃ à samaa'ònɛ́.
Dii yã'ò Mɔiziɛ à mɛ̀:
Zwã̀akpɛ pɔ́ dɛ kpaaũkpɛ ũ dɔ mɔ sɛ̃́ia gɔɔ sɛ̃́ia zĩ́,
ní kpagolo pɔ́ ikoyã gbɛ̀ pɛ̀pɛɛɔ ku a guu dilɛu, ní zwãa kpái.
Gɛ̃ ń táabũnuo, ní a taɔ kálɛwà dɔ̀ɔdɔɔ. Gɛ̃ ń dauo, ní a filiaɔ kɛkɛ.
Tulaletikatɛakĩi dilɛ ikoyã kpagolo aɛ, ní zwã̀akpɛ kpɛɛlɛ zwãa taɛ.
Sa pɔ́ wì a pɔ́ kátɛu à tɛ́kũ okĩi dilɛ kpaaũkpɛ kpɛɛlɛ,
ní dàa dilɛ kpaaũkpɛ zãnguo ń sa'okĩio, ní íkau.
Kaa da ǹ liai, ní zwãa ta kaapilɛ.
Nísi pɔ́ wì pɔ́ dilɛò à gɔ̃ ma pɔ́ ũ sɛ ka kpɛ́piwa ń pɔ́ pɔ́ kú a guuɔ píi, ní dilɛ ma pɔ́ ũ ń a zĩkɛbɔɔ, aai gɔ̃ ma pɔ́ ũ.
Nísipi ka sa'okĩi ń a zĩkɛbɔɔwa píi. Sa'okĩipi dilɛ ma pɔ́ ũ, iɔ dɛ ma pɔ́ ũ ń a mìbao.
Nísika dàa ń a dibɔowa, aai gɔ̃ ma pɔ́ ũ.
Mɔ́ ń Aalonao ń aà nɛ́ɔ kpaaũkpɛ kpɛɛlɛ, ní ń zu'o we.
Sa'on pɔkasaɔ da Aalonaɛ, ní nísikawà ǹ aà dilɛ ma pɔ́ ũ, i gɔ̃ ma gbàgbana ũ.
Mɔ́ ń aà nɛ́ɔ lɔ, ní ulatao dadanɛ́,
ní nísikakamá lá ń kɛ̀ an maeɛwa, aali ma gbagba. Nísikaamapi mɛ́ a to aaɔ dɛ ma gbàgbanaɔ ũ e an buiwa.
Mɔizĩkɛ̀ lá Dii òɛwa píi.
An bɔa Egipi wɛ̃̀ plaade mɔ sɛ̃́ia gɔɔ sɛ̃́ia zĩ́ ɔ̃ wà zwã̀akpɛpi dɔ̀.
Kɛ́ Mɔizi lɛ́ kpɛ́pi dɔ, à a zɛbɔɔ dìlɛdilɛ gĩaɛ, ɔ̃ à a lipɛpɛɛɔ pɛ̀pɛu, à a lipɔ̃ɔɔ sɔ̀lɔsɔlɔu, ɔ̃ à lipɛlɛɔ pɛ̀lɛpɛlɛ.
À zwãa kùa, ɔ̃ à báa kpàa lá Dii òɛwa.
À ikoyã gbɛ̀ pɛ̀pɛɛɔ sɛ̀ a kà kpagolopi guu, à kpagolopi sɛ́liɔ dà a zãɔ guu, ɔ̃ à a nɛ́ tàɛ.
À gɛ̃̀ò zwã̀akpɛu, ɔ̃ à zwãa kpà ikoyã kpagolopizi suuna ũ lá Dii òɛwa.
À táabũnu dìlɛ kpaaũkpɛu suunapi ɔplaai kpɛɛlɛ oi.
À pɛ̃ɛ kàlɛwà Diiɛ dɔ̀ɔdɔɔ lá a òɛwa.
À dau dìlɛ kpaaũkpɛu bɔaa ń táabũnuo ɔzɛɛ oi,
à filiaɔ nàna Dii aɛ lá a òɛwa.
Ɔ̃ à tulaletikatɛakĩi dìlɛ kpaaũkpɛu suuna saɛ,
ɔ̃ à tulaleti gĩnana kpàsawà lá Dii òɛwa.
Ɔ̃ à zwãa tà zwã̀akpɛpilɛ.
À sa pɔ́ wì a pɔ́ kátɛu à tɛ́kũ okĩi dìlɛ kpaaũkpɛ kpɛɛlɛ, ɔ̃ à sa pɔ́ wì a pɔ́ kátɛu à tɛ́kũ òwà ń pɔ́wɛntio lá Dii òɛwa.
À dàa dìlɛ kpaaũkpɛ zãnguo ń sa'okĩio, ɔ̃ à ikàu.
Mɔizi ń Aalonao ń aà nɛ́ɔ ń ɔɔ ń ń gbáɔ pìpiò.
Tó aalɛ gɛ̃ kpaaũkpɛu ge tó aalɛ sɔ̃ sa'okĩizi, aaì ń ɔɔ ń ń gbáɔ pípi lá Dii ò Mɔiziɛwaɛ.
Ɔ̃ à kaa dà a lìa zwã̀akpɛpizi ń sa'okĩio, ɔ̃ à zwãa tà kaapilɛ. Màa Mɔizi zĩpi kɛ̀ a làa.
Ɔ̃ tɛlu kùlɛ kpaaũkpɛwa, Dii gawi zwã̀akpɛpi pà.
Mɔizi i fɔ̃ gɛ̃̀ kpaaũkpɛpiuo, kɛ́ tɛlu kùa mɛ́ kɛ́ Dii gawi kpɛ́pi pà yã́i.
Isailiɔ táa'oa guu, tó tɛlupi gò zwã̀akpɛpia, ɔ̃ aaì fɛlɛ bòou.
Tó tɛlupi i fɛlɛo, aali fɛlɛ bòouo, sema tó à fɛ̀lɛ.
Fãanɛ Dii tɛlu ìɔ ku zwã̀akpɛa, gwã́ sɔ̃ tɛ́ ìɔ ku tɛlupi guuɛ. Màa Isailiɔ ìɔ e gɔɔpii ń táa'oa guu.
Dii lɛzù Mɔizizi, ɔ̃ à yã'òɛ̀ kpaaũkpɛu à mɛ̀,
aà yã́ɛ bee o Isailiɔnɛ. Ɔ̃ Mɔizi ònɛ́: Tó á gbɛ̃e lɛ́ mɔ́ pɔ́ kpái Diiwa, aàli mɔ́ ń zu ge pɔtuo kelenao, aà aà gba.
Tó sa pɔ́ wì a pɔ́ kátɛu à tɛ́kũ àlɛ o ń zuo, aàli mɔ́ ń swana sãasaio kpaaũkpɛ kpɛɛlɛ, kɛ́ Dii e aà wɛgwa yã́i.
Aàli ɔna sa'obɔpi miwa, kɛ́ Dii e si aà gɛ̃ɛ ũ, i aà duuna kɛ̃wà.
Aàli a kòlokpa Dii aɛ, sa'ona Aalona nɛ́ɔ i a au lɛ́ sa'okĩiwa aa liai kpaaũkpɛ kpɛɛlɛ we.
Aàli a báa bo, i goaagoaa.
Sa'ona Aalona nɛ́ɔ i tɛ́ka sa'okĩi, aai yàakau,
aai nɔ̀ɔpi ka yàaa sa'okĩi tɛ́u ń a mio ń a sálanao.
Aàli a guupɔɔ ń a koeɔ pípi, sa'ona i apii kpasa sa'okĩiwa sa pɔ́ wì a pɔ́ kátɛu à tɛ́kũ, a gĩ ì kɛ Diiɛ na ũ.
Tó sa pɔ́ wì a pɔ́ kátɛu à tɛ́kũ àlɛ o ń são ge ble, aàli mɔ́ ń a sà sãasaio,
i a kòlokpa Dii aɛ sa'okĩi gugbãntoo oi, sa'ona Aalona nɛ́ɔ i a au lɛ́ aa lia sa'okĩipizi.
Aàli goaagoaa, sa'ona i ka yàaa sa'okĩi tɛ́u ń a mio ń a guupɔ nísiɔ.
Aàli a guupɔɔ ń a koeɔ pípi, sa'ona i sa'o ń a píio, i kpasa sa'okĩiwa sa pɔ́ wì a pɔ́ kátɛu à tɛ́kũ, a gĩ ì kɛ Diiɛ na ũ.
Tó sa pɔ́ wì a pɔ́ kátɛu à tɛ́kũ àlɛ o Diiwa ń bão, aàli mɔ́ ń felenkɔpunao ge felenguulu a sa'obɔ ũ,
sa'ona i gɛò sa'okĩi, i a mi wo à kpasa sa'okĩiwa, i a au yo sa'okĩi saalowa.
I a sɛsɛ bɔ, i a kã́ wolo kɔ́lɛ tufua sa'okĩi gukpɛ oi.
I a gã̀sĩaɔ kṹ, i goaa, asu paa plao. Sa'ona i ka yàaa sa'okĩi tɛ́u à kpasa sa pɔ́ wì kátɛu à tɛ́kũ, a gĩ ì kɛ Diiɛ na ũ.
Tó gbɛ̃e lɛ́ Dii gba pɔ́wɛna, aali mɔò tí ũ, i nísi ɛ́wà, i tulaletikau,
i gɛò sa'ona Aalona nɛ́ɔ kĩ́i. Sa'ona i dã ɔkũ do ń a tulaletipio píi, i a yãdɔa Diigu gbapi kpasa sa'okĩiwa pɔ́ pɔ́ wì kátɛu a gĩ ì kɛɛ̀ na ũ.
Pɔ́wɛn gba pɔ́ gɔ̃̀ líɔ dɛ Aalona ń a nɛ́ɔ pɔ́ ũ. Ìɔ ku adoa pɔ́ pɔ́ wa kà Diiɛ tɛ́u à tɛkũ̀ kĩni ũ.
Tó álɛ aà gba kàa, aliɔ dɛ a sɛsai pɔ́ wà a tí yã̀alɛ ń nísio ũ ge kàagbaala pɔ́ wà nísi ɛ̀wà.
Tó kàa asaaɛ, aliɔ dɛ kàa sɛsai pɔ́ wà a tí yã̀alɛ ń nísio ũ.
Àli ɛ́'ɛ, í nísikawà pɔ́wɛn gba ũ.
Tó gàsada'ianaɛ, àli kɛ ń pɔ́wɛntio ń nísio.
Àli mɔ́ Diiɛ ń pɔ́ pɔ́ á kɛ̀piɔ pɔ́wɛn gba ũ, í kpá sa'onawa. Sa'onapi i gɛò sa'okĩi,
i aà yãdɔa Diigu gba bɔ à kpasa sa'okĩiwa pɔ́ pɔ́ wì kátɛu a gĩ ì kɛɛ̀ na ũ.
Pɔ́wɛn gba pɔ́ gɔ̃̀ líɔ dɛ Aalona ń a nɛ́ɔ pɔ́ ũ. Ìɔ ku adoa pɔ́ pɔ́ wa kàtɛu Diiɛ à tɛkũ̀ kĩni ũ.
Pɔ́wɛn gba pɔ́ áli mɔò Diiɛ suliɔ sɛ'ɛsɛ vĩo. Ásuli pɔ́sɛ'ɛsɛ ge zɔ́ kpasa pɔ́ pɔ́ wì ka Diiɛ tɛ́u ũo.
Tó buapɔ́ káauɛ sɔ̃, àli mɔò Diiɛ, ãma ásuli a pɔ́ kátɛu à tɛ́kũ sa'okĩiwa pɔ́ pɔ́ a gĩ ìɔ na ũo.
Àli pɔ́wɛn gbada ń wisio. Ásuli da wisi pɔ́ dɛ á Lua bàakuaánɔ seela ũ saio. Àli wisika gba pɔ́ álɛ da píiu.
Tó álɛ mɔ́ Dii gbai pɔ́wɛn káau, àli mɔɛ̀ ń mase dafu kpasaa pɔ́ wà a aampào.
Àli nísikawà ń tulaletio, iɔ dɛ pɔ́wɛn gba ũ,
sa'ona i aà yãdɔa Diigu pɔ́wɛn gba bɔ à kpasa ń a nísio ń a tulaletio píi pɔ́ pɔ́ wì ka Diiɛ tɛ́u ũ.
Tó á gbɛ̃e lɛ́ sáaukpa sa'o, mɛ́ àlɛ o ń zuo, aàli mɔ́ Dii aɛ ń a sa ge a da sãasaio.
Aàli ɔna a sa'obɔpi miwa, i a kòlokpa kpaaũkpɛ kpɛɛlɛ, sa'ona Aalona nɛ́ɔ i a au lɛ́ sa'okĩiwa aa liai.
Tó àlɛ sapi o, aàli a sálana ń a guupɔ nísiɔ sɛ́lɛ píi wà ka Diiɛ tɛ́u à tɛ́kũ
ń a gòleɔ ń gòlepi nísiɔ ń a pɔa nísi pɔ́ wì golɛ ń gòlepiɔ gɔ̃̀ɔo.
Aalona nɛ́ɔ lí kpasa sa pɔ́ wàlɛ a pɔ́ kátɛu à tɛ́kũ musu sa'okĩiwa pɔ́ pɔ́ wì ka Diiɛ tɛ́u a gĩ ì kɛɛ̀ na ũ.
Tó sã ge ble àlɛ oò sáaukpapɔ ũ, aàli mɔ́ ń a sa ge a da sãasaio.
Tó sãnɛbɔlɔɛ, aàli mɔò Dii aɛ,
i ɔna a sa'obɔpi miwa, i a kòlokpa kpaaũkpɛ kpɛɛlɛ, Aalona nɛ́ɔ i a au lɛ́ sa'okĩiwa, aa liai.
Tó àlɛ sapi o, aàli a pɔ́ɛ beeɔ sɛ wà ka Diiɛ tɛ́u à tɛ́kũ. Aàli a vlã́ zɔ̃ ń a nísio, i a plɛ kau yɔɔ, i mɔ́ ń sãpi sálanao ń a guupɔ nísiɔ píi
ń a gòleɔ ń gòlepi nísiɔ ń a pɔa nísi pɔ́ wì golɛ ń gòlepiɔ gɔ̃̀ɔo.
Sa'ona i pɔ́piɔ kpasa sa'okĩiwa blɛ ũ pɔ́ pɔ́ wì a pɔ́ nísika Diiɛ tɛ́u ũ.
Tó ble àlɛ oò sɔ̃, aàli mɔò Dii aɛ,
i ɔna a miwa, i a kòlokpa kpaaũkpɛ kpɛɛlɛ, Aalona nɛ́ɔ i a au lɛ́ sa'okĩiwa aa liai.
Tó àlɛ sapi o, aàli a sálana ń a guupɔ nísiɔ píi ká Diiɛ tɛ́u à tɛ́kũ
ń a gòleɔ ń a gòlepi nísiɔ ń a pɔa nísi pɔ́ wì golɛ ń a gòleɔ gɔ̃̀ɔo.
Sa'ona i pɔ́piɔ kpasa sa'okĩiwa blɛ ũ pɔ́ pɔ́ wì a pɔ́ nísika Diiɛ tɛ́u a gĩ ì kɛɛ̀ na ũ. A nísi ìɔ dɛ Dii pɔ́ ũ píi.
Àliɔ ikoyãpi kũa gɔɔpii e á buiwa gu pɔ́ áɔ kuu píi. Ásuli pɔ́ nísi ge a au bleo.
Dii ò Mɔiziɛ
aà yã́ɛ bee o Isailiɔnɛ, ɔ̃ Mɔizi ònɛ́: Tó zãma gbɛ̃e lè, à zã̀ Dii yãdilɛaewa, à duunakɛ̀ à yã́ pɔ́ wìli kɛo kɛ̀, a yã́n kɛ:
Tó sa'onkia pɔ́ wa dìlɛ mɛ́ kɛ̀, à gbɛ̃́pii dàyãu. Aàli mɔ́ Diiɛ ń gáae sãasaio duuna pɔ́ á kɛ̀pi awakpabɔ ũ.
Aàli mɔ́ ń zupio Dii aɛ kpaaũkpɛ kpɛɛlɛ, i ɔna a miwa, i a kòlokpa we.
I zupi au sɛ́ gɛ̃ò kpaaũkpɛu,
i ɔtona zɔ̃ aupiwa, i fã́fã Dii kùɛ gɛ̃n sopla aà kúkĩi zwãa pɔ́ daa saɛ.
Sa'onapi i aupi máma tulaletikatɛakĩi kɔ́baɔwa Dii kùɛ kpaaũkpɛu we, i a kĩni ɛ́lɛ sa pɔ́ wì a pɔ́ kátɛu à tɛ́kũ okĩi gbázĩwa kpaaũkpɛ kpɛɛlɛ.
Aàli awakpazupi nísi golɛ píi, a sálana ń a guupɔ nísiɔ píi
ń a gòleɔ ń gòlepi nísiɔ ń a pɔa nísi pɔ́ wì golɛ ń gòleɔ gɔ̃̀ɔo,
lá wì sáaukpazu nísi golɛwa, i kpasa sa pɔ́ wì a pɔ́ kátɛu à tɛ́kũ okĩiwa.
Zupi báa ń a nɔ̀ɔo píi ń a mio ń a koeɔ ń a guupɔɔ ń a gbɔ̃o,
aàli bɔ ń zù bṹupio bòo kpɛ gu pɔ́ wa dìlɛ a pɔ́ ũ a zɛ́iu, gu pɔ́ wì sa'otufu kɔ́lɛu, i kátɛu à tɛ́kũ túfupia we.
Tó Isailiɔ zã̀ Dii yãdilɛaewa ḿpii, aa yã́ pɔ́ wìli kɛo kɛ̀, baa tó aai gĩkɛ no mɛ́ aa dɔ̃o, aa gɔ̃̀ tàaedeɔ ũɛ.
Gbɛzã tó aa dɔ̃̀ kɛ́ wà duunakɛ̀, aali mɔ́ ń gáaeo awakpabɔ ũ kpaaũkpɛ kpɛɛlɛ.
Gbɛ̃zɔ̃ɔɔ i ɔnana zupi miwa, wi a kòlokpa Dii aɛ we.
Sa'onkia i zupi au sɛ́ gɛ̃ò kpaaũkpɛu,
i ɔtona zɔ̃wà à fã́fã Dii aɛ gɛ̃n sopla zwãa pɔ́ daapi saɛ.
Aàli máma tulaletikatɛakĩi kɔ́baɔwa Dii kùɛ kpaaũkpɛu we, i a kĩni ɛ́lɛ sa pɔ́ wì a pɔ́ kátɛu à tɛ́kũ okĩi gbázĩwa kpaaũkpɛ kpɛɛlɛ.
Aàli zupi nísi golɛ píi, i kpasa sa'okĩiwa,
i kɛ ń zupio lá a kɛ̀ ń awakpazu káauowa. Màa sa'ona ali ń duuna kɛ̃́má, Dii i sùuukɛńnɔ.
Aàli bɔ ń zupio bòo kpɛ, i kátɛu à tɛ́kũ, lá zù káau tɛkũ̀wa. Gbɛ̃́pii duun awakpabɔn we.
Tó dɔaana duunakɛ̀, à zã̀ Dii a Lua yãdilɛaewa à yã́ pɔ́ wìli kɛo kɛ̀, baa tó i gĩkɛ no, à gɔ̃̀ tàaede ũɛ.
Tó wa òɛ̀ à duunakɛ̀, aàli mɔ́ ń blesan sãasaio,
i ɔna blepi miwa, i a kòlokpa Dii aɛ gu pɔ́ wì sa pɔ́ wì a pɔ́ kátɛu à tɛ́kũ pɔ́ kòlokpau duun awakpabɔ ũ.
Sa'ona i ɔtona zɔ̃ a auwa, i máma sa'okĩi kɔ́baɔwa, i au pɔ́ gɔ̃̀ ɛ́lɛ sa'okĩipi gbázĩwa.
Aàli a nísi kpasa sa'okĩiwa píi lán sáaukpa sa'obɔwa. Màa sa'ona ali aà duuna kɛ̃wà, Dii i sùuukɛaànɔ.
Tó táaa duunakɛ̀, à zã̀ Dii yãdilɛaewa à yã́ pɔ́ wìli kɛo kɛ̀, baa tó i gĩkɛ no, à gɔ̃̀ tàaede ũɛ.
Tó wa òɛ̀ à duunakɛ̀, aàli mɔ́ ń bleda sãasaio duuna pɔ́ á kɛ̀ sa'obɔ ũ,
i ɔna awakpabɔpi miwa, i a kòlokpa sa pɔ́ wì a pɔ́ kátɛu à tɛ́kũ okĩi.
Sa'ona i ɔtona zɔ̃ a auwa, i máma sa'okĩipi kɔ́baɔwa, i au pɔ́ gɔ̃̀ ɛ́lɛ sa'okĩipi gbázĩwa.
Aàli a nísi golɛ píi lá ì sáaukpapɔ nísi golɛwa, i kpasa sa'okĩiwa pɔ́ pɔ́ a gĩ ì kɛ Diiɛ na ũ. Màa sa'ona ali aà duuna kɛ̃wà, Dii i sùuukɛaànɔ.
Tó sã àlɛ mɔò awakpabɔ ũ sɔ̃, aàli mɔ́ ń a da sãasaio,
i ɔna a miwa, i a kòlokpa awakpabɔ ũ sa pɔ́ wì a pɔ́ kátɛu à tɛ́kũ okĩi.
Sa'ona i ɔtona zɔ̃ a auwa, i máma sa'okĩi kɔ́baɔwa, i a au pɔ́ gɔ̃̀ ɛ́lɛ sa'okĩipi gbázĩwa.
Aàli a nísi golɛ píi, lá ì sáaukpasã nísi golɛwa, i kpasa sa'okĩiwa pɔ́ pɔ́ wa kà Diiɛ tɛ́u àlɛ tɛ́kũ musu. Màa sa'ona ali duuna pɔ́ a kɛ̀pi kɛ̃wà, Dii i sùuukɛaànɔ.
Tó gbɛ̃́ mà wàlɛ seeladeɔ wɛɛlɛ, mɛ́ aàpi sɔ̃ à yãe è ge a yãe dɔ̃ yã́pi guu, tó a nílɛ, à duunakɛ̀n we, yã́pi a wi aà musuɛ.
Tó gbɛ̃́ ɔkã̀ pɔ́ gbãlɛawa, nɔ̀bɔ ge pɔtuo ge pɔ́taa'onkuawa pɔ́ dɛ tɛ̃ ũ gɛn nò, baa tó a a yã́ dɔ̃o, à gɔ̃̀ gbãlɛaɛ, tàaeɛ.
Tó gbɛ̃́ ɔkã̀ gbɛ̃nazĩn bɔlɔwa ge pɔ́ pɔ́ ì to gbɛ̃́ gɔ̃ gbãlɛa píin nò, baa tó a a yã́ dɔ̃o, gbɛzã tó a dɔ̃̀, tàaeɛ.
Tó gbɛ̃́ lɛkɛ̀ Luawa làasoosai, à mɛ̀ á yãkɛ, yãvãi ge yãmaan nò, yã́ pɔ́ gbɛ̃́ a lɛkɛ̀ làasoosai píi lé, baa tó a dɔ̃o, tó a dɔ̃̀ gbɛzã, tàaeɛ.
Tó gbɛ̃́ gɔ̃̀ tàaede ũ yã́piɔ do musu, aàli yã́ pɔ́ à zã̀wà o gupuau,
i mɔ Diiɛ ń sãdao ge bleda duuna pɔ́ á kɛ̀ fĩabobɔ ũ, iɔ dɛɛ̀ duun awakpabɔ ũ, sa'ona i aà duuna kɛ̃wà.
Tó aà gbãa i ka aà mɔ́ ń sãoo, aàli mɔ́ Diiɛ ń felenkɔpunao mɛ̀n pla ge felenguulu bɔlɔna mɛ̀n pla duuna pɔ́ á kɛ̀ fĩabobɔ ũ, ado ìɔ dɛ duun awakpabɔ ũ, ado sɔ̃ sa pɔ́ wì a pɔ́ kátɛu à tɛ́kũ obɔ ũ.
Aàli mɔò sa'onaɛ, sa'onapi i a sɛ̃́ia kpá duun awakpabɔ ũ. Aàli a kòlokpa ń ɔkɔɔo mizɔ̃sai,
i awakpabɔpi au fã́ sa'okĩi saalowa, i ɔtɔ̃wà, au pɔ́ gɔ̃̀ i bɔlɛ sa'okĩipi gbázĩ. Duun awakpabɔɛ.
Sa'ona i ado kpa sa pɔ́ wì a pɔ́ kátɛu à tɛ́kũ ũ lá wì kɛwa, i duuna pɔ́ a kɛ̀pi kɛ̃wà, Dii i sùuukɛaànɔ.
Tó aà gbãa i ka aà felena kpá mɛ̀n plao, aàli mɔ́ ń pɔ́wɛntio kiloo pla duuna pɔ́ á kɛ̀ awakpabɔ ũ. Asuli nísi ge tulaleti káuo, asa duun awakpabɔɛ.
Aàli mɔò sa'onaɛ, sa'onapi i dã ɔkũ do yãdɔa Diigu gba ũ, i kpasa sa'okĩiwa pɔ́ pɔ́ wa kà Diiɛ tɛ́u àlɛ tɛ́kũ musu. Duun awakpabɔɛ.
Màa sa'ona ali aà duuna kɛ̃wà yã́piɔ do pɔ́ a kɛ̀ musu, Dii i sùuukɛaànɔ. Pɔ́wɛnti pɔ́ gɔ̃̀ líɔ dɛ sa'ona pɔ́ ũ lán pɔ́wɛn gbawa.
Dii yã'ò Mɔiziɛ, ɔ̃ Mɔizi mɛ̀:
Tó gbɛ̃́ náaisaiyãkɛ̀, à zã̀ yã́wa Dii gbaa pɔ́ yã́ musu, duunaɛ. Aàli mɔ́ Diiɛ ń sãsakao sãasaio a fĩabobɔ ũ. Tàae fĩabobɔpi ɔ̃a lí ká, lá wà a lɛ́ dìlɛ Dii kpɛ́uwa.
Aàli pɔ́ pɔ́ i Dii gbao fĩaboɛ̀, i ɛa à a ɔ̃a sɔode nawà, i kpa sa'onawa, sa'onapi i aà tàae kɛ̃wà, Dii i sùuukɛaànɔ.
Tó gbɛ̃́ duunakɛ̀, à yã́ pɔ́ Dii gì a kɛai kɛ̀, baa tó a dɔ̃o, tàaeɛ, a wi aà musuɛ.
Aàli mɔ́ sa'onaɛ ń sãsakao sãasaio tàae fĩabobɔ ɔ̃a lɛ́u, sa'onapi i yã́ pɔ́ à zã̀wà a dɔ̃opi kɛ̃wà, Dii i sùuukɛaànɔ.
Tàae pɔ́ a kɛ̀ Diiɛ fĩabobɔɛ.
Dii yã'ò Mɔiziɛ, ɔ̃ Mɔizi mɛ̀:
Tó gbɛ̃́ ɔ̃nɔkɛ̀ a gbɛ̃́deeɛ pɔ́ pɔ́ gbɛ̃́pi kpàwà ge à nàɛ a ɔzĩ yã́ musu ge à aà kpã́i'ò ge à aà blè, duunaɛ, à náaisaiyãkɛ̀ Diiɛɛ.
Màaɛ lɔ tó gbɛ̃́ pɔ́ kɔ̃mpa, mɛ́ à gì kpái ge à ɛɛtò à mɛ̀ ń Diio ge duuna pɔ́ wì kɛ lán bee taawaɔ píi.
Tó gbɛ̃́ duunakɛ̀ à gɔ̃̀ tàaede ũ màa, aàli pɔ́ pɔ́ à a kpã́i'òpi sɔaa adeɛ ge pɔ́ pɔ́ à aà blèò ge pɔ́ pɔ́ wa kpàwà ge pɔ́ pɔ́ à a kɔ̃mpa
ge pɔ́ pɔ́ à ɛɛtò à mɛ̀ ń Diio a yã́ musu. Aàli fĩabo pɔdeɛ a bɛɛɛ lɛ́u, i ɛa à a ɔ̃a sɔode nawà, i kpawà gɔɔ pɔ́ àlɛ mɔ́ ń a tàae fĩabobɔo.
Aàli mɔ́ Diiɛ ń sãsakao sãasai pɔ́ kàò a tàae fĩabobɔ ũ, i kpa sa'onawa,
sa'ona i yã́ pɔ́ a kɛ̀ a tò à gɔ̃̀ tàaede ũpi kɛ̃wà, Dii i sùuukɛaànɔ.
Dii yã'ò Mɔiziɛ à mɛ̀,
aà yã́ɛ bee dilɛ Aalonaɛ ń a nɛ́ɔ. Sa pɔ́ wì a pɔ́ kátɛu à tɛ́kũ yãdilɛaɔn kɛ: Sa pɔ́ wà a pɔ́ kàtɛu à tɛkũ̀ lí gɔ̃ sa'okĩi kĩnau gwã́ e gu gɛ dɔò, a tɛ́ su àɔ gaa vĩo.
Sa'ona i a bàabaa sòolo gese ye, i a ulatao da, i sa pɔ́ wà a pɔ́ kàtɛu à tɛkũ̀ sa'okĩiwa túfu bɔlɛ, i kálɛ sa'okĩipi saɛ.
I a pɔkasapiɔ bɔ, i a pãleɔ da, i túfupi sɛ bɔò bòo kpɛ, i kɔ́lɛ gu pɔ́ wa dìlɛ a kɔ́lɛkĩi ũ a zɛ́iu.
Sa'okĩi tɛ́ líɔ ku, asuli gao. Lá gu lɛ́ dɔ sa'ona líɔ yàakau, i sa pɔ́ wì a pɔ́ kátɛu à tɛ́kũ kaa, i sáaukpa sa'obɔ nísi kpasawà.
Sa'okĩi tɛ́pi líɔ ku gɔɔpii, asuli gao.
Pɔ́wɛn gba yãdilɛaɔn kɛ: Aalona nɛ́e mɛ́ ali mɔò Diiɛ sa'okĩi aɛ,
i dã ɔkũ do ń a nísio ń a tulaletio píi, i a yãdɔa Diigu gbapi kpasa sa'okĩiwa, pɔ́ pɔ́ a gĩ ì kɛ Diiɛ na ũ.
Aalona ń a nɛ́ɔ lí pɔ́ pɔ́ gɔ̃̀ ble a ɛsɛ káu sai gu pɔ́ a kua adoau kpaaũkpɛ ua we.
Wasuli ɛsɛ pɔ́ a pɔ́wɛntipi sɛ à kɛ pɛ̃ɛ ũ kauo. Aɔ dɛ Dii pɔ́ ũ a zɛ́i lán duun awakpabɔ ge tàae fĩabobɔ pɔ́waɛ. Dii kpàmáɛ. Pɔ́ pɔ́ wì dã wà kátɛu à tɛ́kũ, a kĩni líɔ dɛ ń baa ũ.
Aalona bui gɔ̃ɛɔ mɛ́ aali ble. Pɔ́ pɔ́ wì ka Diiɛ tɛ́u à tɛ́kũ kĩnipi ìɔ dɛ ń baa ũ gɔɔpii. Pɔ́ pɔ́ kã̀wà yã'ì azĩaɛɛ.
Dii yã'ò Mɔiziɛ, ɔ̃ Mɔizi mɛ̀:
Tó wà Aalona ge aà bui dìlɛ sa'onkia ũ, aàliɔ mɔ Diiɛ ń pɛ̃ɛtio kiloo plapla lá gu lɛ́ dɔ pɔ́wɛnti gba ũ, ili a kĩni kpá kɔɔ, a kĩni oosi.
Aàli yãalɛ ń nísio mɔ̀pɛpɛɛ guu, i asa, i ɛ́'ɛ, i ka Diiɛ tɛ́u, pɔ́ pɔ́ a gĩ ì kɛɛ̀ na ũ.
Aà bui pɔ́ wa dilɛ aà gɛ̃ɛ ũ líɔ kɛ màa, iɔ dɛ Dii baa pɔ́ waliɔ bɔɛ̀ lá gu lɛ́ dɔ, wì kátɛu à tɛ́kũ míɔmiɔ ũ.
Wàli pɔ́wɛn gba pɔ́ sa'ona dà kátɛu à tɛ́kũ míɔmiɔ, wasuli bleo.
Dii yã'ò Mɔiziɛ à mɛ̀,
aà yã́ɛ bee dilɛ Aalonaɛ ń a nɛ́ɔ. Duun awakpabɔ yãdilɛaɔn kɛ: Wàli a kòlokpa Dii aɛ gu pɔ́ wì sa pɔ́ wì a pɔ́ kátɛu à tɛ́kũ pɔ́ kòlokpau, iɔ dɛ Dii pɔ́ ũ a zɛ́i.
Sa'ona pɔ́ lɛ́ sapi o mɛ́ ali só gu pɔ́ a kua adoau kpaaũkpɛ ua we.
Pɔ́ pɔ́ kã̀ sa'onɔɔpiwa yã'ì azĩaɛɛ. Tó a au fã̀ pɔkasawa, wàli pípi gu pɔ́ wa dìlɛ a zɛ́iu.
Wàli oo pɔ́ wà nɔ̀ɔpi fùukɛ̀u wíwi. Tó mɔgotɛ̃ ooɛ sɔ̃, wàli sao kàsaa kɛɛ̀, wi idawà.
Sa'ona bui gɔ̃ɛɔ mɛ́ aali nɔ̀ɔpi só. Ìɔ dɛ Dii pɔ́ ũ a zɛ́i.
Duun awakpabɔ pɔ́ wà gɛ̃̀ ń a auo kpaaũkpɛu wà duunakɛ̃̀omá Dii kúkĩiu, wasuli soo, wàli kátɛu à tɛ́kũ píi.
Tàae fĩabobɔ yãdilɛaɔn kɛ: Aɔ dɛ Dii pɔ́ ũ a zɛ́i.
Wàli a kòlokpa gu pɔ́ wì sa pɔ́ wì a pɔ́ kátɛu à tɛ́kũ pɔ́ kòlokpau, wi a au lɛ́ sa'okĩiwa wà liai.
Wàli mɔ́ ń a nísio píi, a vlã́ nísi ń a sálanao
ń a gòleɔ ń gòle nísiɔ ń pɔa nísi pɔ́ wì golɛ ń gòlepiɔ gɔ̃̀ɔo.
Sa'ona i kpasa sa'okĩiwa sa pɔ́ wì a pɔ́ nísika Diiɛ tɛ́u à tɛ́kũ ũ. Tàae fĩabobɔɛ.
Sa'ona bui gɔ̃ɛɔ mɛ́ aali só gu pɔ́ a kua adoau. Dii pɔ́ɛ.
Tàae fĩabobɔ yãdilɛapi doũ ń duun awakpabɔ yã́oɛ, sa'ona pɔ́ duunakɛ̃̀omá pɔ́ɛ.
Tó sa'ona sa pɔ́ wì a pɔ́ kátɛu à tɛ́kũ ò gbɛ̃eɛ, sa'obɔpi báa líɔ dɛ sa'onapi pɔ́ ũ.
Pɔ́wɛn gba pɔ́ wà kàa kɛ̀ò ge wà blɛkɛ̀ò oou ge mɔ̀pɛpɛɛwa líɔ dɛ sa'ona pɔ́ sa'òò pɔ́ ũ.
Pɔ́wɛn gba pãleɔ líɔ dɛ Aalona buiɔ pɔ́ ũ, aai sɛ sáasaa, tó wa yã̀alɛ ń nísio ge wa kpà nísisain nò.
Dii sáaukpabɔ pɔ́ waliɔ mɔoɛ̀ yãdilɛaɔn kɛ:
Tó gbɛ̃e lɛ́ mɔ́ Dii sáaukpai ń pɔtuoo, aàli mɔ́ ń kàa sɛsai pɔ́ wa tòto ń nísio lɔ ń kàagbaala pɔ́ wà nísi ɛ̀wào ń kàa pɔ́ wa kɛ̀ ń pɛ̃ɛti yãalɛa ń nísioo.
Aàli mɔ́ lɔ ń pɔ́wɛnti pɔ́ wà ɛsɛ kàu à kɛ̀ pɛ̃ɛ ũo,
i pɔ́piɔ bɔ Diiɛ mɛ̀ndodo, i gɔ̃ sa'ona pɔ́ sáaukpa sa'obɔ au lɛ̀ sa'okĩiwaɛ.
Wàli sáaukpa sa'onɔɔ so sapi ogɔɔ, wasuli a kĩni tó gu dɔwào.
Tó lɛ́gbãdɔa ge gba yã́i à sapi òi, aàli a nɔ̀ɔ so sapi ogɔɔ. Tó gu dɔ̀ a kĩniwa, wa fɔ̃ lí só.
Tó sa'onɔɔ gɔ̃̀ e a gɔɔ àaɔ̃de zĩ́, wàli kátɛu à tɛ́kũ.
Tó wà sáaukpa sa'onɔɔ sò a gɔɔ àaɔ̃de zĩ́, Dii a sio. Aɔ dɛ sa'oa ũ lɔo. Bɔlɔ ɔ̃ a kɛ̀, a yã́ a wi gbɛ̃́ pɔ́ sò musuɛ.
Wasuli sa'onɔɔ pɔ́ kã̀ pɔ́ gbãlɛawa soo. Wàli kátɛu à tɛ́kũ. Sa'onɔɔ sɔ̃, gbɛ̃́ pɔ́ aa gbãlɛaoɔ mɛ́ aali só.
Tó gbɛ̃́ gbãlɛa sáaukpa sa'onɔɔ sò, wàli ade bɔ a gbɛ̃́ɔ guu. Nɔ̀ɔpiá Dii pɔ́ɛ.
Tó gbɛ̃́ kã̀ pɔ́ gbãlɛawa, gbɛ̃nazĩn gbãlɛa ge nɔ̀ɔ ge pɔpãle pɔ́ dɛ tɛ̃ ũn nò, ɔ̃ à sáaukpa sa'onɔɔ sò, wàli ade bɔ a gbɛ̃́ɔ guu.
Dii ò Mɔiziɛ à mɛ̀,
aà yã́ɛ bee o Isailiɔnɛ. Ásuli zu ge sã ge ble nísi sóo.
Àli pɔgɛ ge pɔ́ pɔ́ wài tàitai nísi mɔaokɛ, ãma ásuli sóo.
Tó gbɛ̃́ pɔtuo pɔ́ wì sa'oò Diiwa, wì a kĩni kátɛu à tɛ́kũ nísi sò, wàli ade bɔ a gbɛ̃́ɔ guu.
Gu pɔ́ áɔ kuu píi, ásuli bã ge nɔ̀ɔ kòlokpasai sóo.
Tó gbɛ̃́ kpàa ge pɔ́ kòlokpasai sò, wàli ade bɔ a gbɛ̃́ɔ guu.
Dii ò Mɔiziɛ à mɛ̀,
aà yã́ɛ bee o Isailiɔnɛ. Tó gbɛ̃́ mɔ̀ Diiɛ ń sáaukpa sa'obɔo, aàli a sa'obɔpi pɔ́ɛ beeɔ kpa Diiwa.
Aàli mɔ́ ń a nísi pɔ́ wì ka Diiɛ tɛ́u à tɛ́kũo ń azĩa ɔo ń a kùlao, i a kulapi mɔ Diiɛ.
Sa'ona i a nísi kpasa sa'okĩiwa, kulapi iɔ dɛ Aalona ń a nɛ́ɔ pɔ́ ũ.
Àli sáaukpa sa'obɔ ɔplaa gbá go ado sa'ona pɔ́ ũ.
Aalona bui pɔ́ sɔ̃̀ Diizi ń sa'obɔpi auo ń a nísio mɛ́ aliɔ a gbápi vĩ a baa ũ.
Isailiɔ sáaukpa sa'obɔɔ guu, kùla pɔ́ wì mɔ Diiɛ ń a gbá pɔ́ wì bɔ adoao ɔ̃ Dii dìlɛ wàli kpá Aalona ń a nɛ́ɔwa an asea ũ. Isailiɔ líɔ kpámá gɔɔpii.
Baa pɔ́ Aalona ń a nɛ́ɔ ì e sa pɔ́ wì a pɔ́ nísika Diiɛ tɛ́u à tɛ́kũ guun we. Bee ɔ̃ Dii kpàmá gɔɔ pɔ́ à ń dílɛ a gbàgbanaɔ ũ.
Gɔɔ pɔ́ wà nísikàmá, Dii dìlɛ Isailiɔnɛ aaliɔ bee kpámá gɔɔpiiɛ an asea ũ e an buiwa.
Sa pɔ́ wì a pɔ́ kátɛu à tɛ́kũ obɔ yãdilɛaɔn we ń pɔ́wɛn gbao ń duun awakpabɔo ń tàae fĩabobɔo ń daazĩu sa'obɔo ń sáaukpa sa'obɔo.
Dii yã́pi dà Mɔiziɛ Sinai gbɛ musuɛ gɔɔ pɔ́ a dìlɛ Isailiɔnɛ aa mɔ sa'oiwa Sinai guwaiwaiu.
Dii ò Mɔiziɛ à mɛ̀:
Aalona sɛ́ ń a nɛ́ɔ ń sa'on pɔkasaɔ ń nísi pɔ́ wì pɔ́ dilɛò à gɔ̃ ma pɔ́ ũo ń duun awakpazuo ń sãsakao mɛ̀n plaɔ ń gbí pɔ́ kàa kauo,
ní Isailiɔ kãaa píi kpaaũkpɛ kpɛɛlɛ.
Mɔizĩkɛ̀ lá Dii òɛwa, à ń kãaa kpaaũkpɛ kpɛɛlɛ.
Ɔ̃ Mɔizi ò bílaɛ: Yã́ pɔ́ Dii dìlɛ wà kɛn kɛ.
À mɔ̀ ń Aalonao ń a nɛ́ɔ, ɔ̃ à ń zu'ò.
À ulatao dà Aalonaɛ, à asana lɛ̀ɛlɛ dɔ̀a, ɔ̃ à ulatao dàɛ̀ ń sa'o'ulao, ɔ̃ à sa'o'ulapi asana dɔ̀ɛ̀ a pi.
À bɔ̀ɔloonnɔɛ lòoɛ̀, ɔ̃ à Uliũ ń Tumiũo kà bɔ̀ɔpiu.
À tuludìɛ̀, ɔ̃ à vua pɛpɛɛna pɔ́ ì aà dilɛ Dii pɔ́ ũ nà tulupi aɛwa, lá Dii dìlɛɛ̀wa.
Ɔ̃ Mɔizi nísi pɔ́ wì pɔ́ dilɛò à gɔ̃ Dii pɔ́ ũ sɛ̀ a mà zwã̀akpɛwa ń pɔ́ pɔ́ kúuɔ píi, aa gɔ̃̀ Dii pɔ́ ũ.
Ɔ̃ à nísi fã̀fã sa'okĩiwa gɛ̃n sopla, a màma sa'okĩipiwa ń a pɔ́ɔ píi ń dàao ń a dibɔo, aa gɔ̃̀ Dii pɔ́ ũ.
Ɔ̃ à nísipi kà Aalona miwa, à gɔ̃̀ Dii pɔ́ ũ.
Ɔ̃ à mɔ̀ ń Aalona nɛ́ɔ, à ulatao dàdanɛ́, à asanadɔ̀dɔnɛ́ ń pi, à fùa gbã̀a kpàkpanɛ́, lá Dii dìlɛɛ̀wa.
Ɔ̃ à mɔ̀ ń duun awakpazupio, Aalona ń a nɛ́ɔ ɔnàna a miwa.
Ɔ̃ Mɔizi zupi kòlokpa, à a au sɛ màma sa'okĩi kɔ́baɔwa ń a ɔtonao à lìai, à gbãbɔ̀ɛ̀. Ɔ̃ à au pɔ́ gɔ̃̀ ɛ̀lɛ sa'okĩipi gbázĩwa. Màa à gbãbɔ̀ɛ̀, à gɔ̃̀ Dii pɔ́ ũ.
Ɔ̃ à zupi guupɔ nísiɔ sɛ̀lɛ píi ń a pɔa nísio ń a gòleɔ ń gòlepi nísiɔ, a kpàsa sa'okĩiwa.
Ɔ̃ à zuswanapi kàtɛu à tɛkũ̀ bòo kpɛ lá Dii dìlɛɛ̀wa, a báa ń a nɔ̀ɔo ń a gbɔ̃o píi.
Ɔ̃ à mɔ̀ ń sãsakaopiɔ doo sa pɔ́ wì a pɔ́ kátɛu à tɛ́kũ obɔ ũ. Aalona ń a nɛ́ɔ ɔnàna a miwa,
ɔ̃ Mɔizi a kòlokpa, à a au fã̀fã sa'okĩiwa à lìai.
Ɔ̃ à sãpi gòaagoaa, à a mi ń a guɔ ń a nísio kpàsa.
À a guupɔɔ ń a koeɔ pìpi, ɔ̃ à sãpi kpàsa sa'okĩiwa píi sa pɔ́ wì a pɔ́ kátɛu à tɛ́kũ, a gĩ ìɔ na Diiɛ ũ, lá Dii dìlɛ Mɔizipiɛwa.
Ɔ̃ à mɔ̀ ń sãsakao pãleo an daazĩu sa'obɔ ũ. Aalona ń a nɛ́ɔ ɔnàna a miwa,
ɔ̃ Mɔizi a kòlokpa, à a au sɛ̀ a mà Aalona ɔplaa swã́lɛbawa ń aà ɔplaa ɔnɛmio ń aà ɔplaa gbánɛmio.
Ɔ̃ à mɔ̀ ń Aalona nɛ́ɔ, à aupi màma ń ɔplaa swã́lɛbaɔwa ń ń ɔplaa ɔnɛmiɔ ń ń ɔplaa gbánɛmiɔ. Ɔ̃ à aupi lɛ̀ sa'okĩiwa à lìai.
Ɔ̃ à sãpi nísi nàaa, a vlã́ nísi ń a sálanao ń a pɔa nísio ń a gòleɔ ń gòlepi nísiɔ ń a ɔplaa gbáo.
Ɔ̃ à kàa boolo sɛ̀ mɛ̀ndo kàa gbí pɔ́ ìɔ ku Dii aɛ guu ń kàa nísideo mɛ̀ndo ń kàawanao mɛ̀ndo, a kà nísipiɔ ń ɔplaa gbápiola.
À apii nà Aalona ń a nɛ́ɔnɛ ń ɔzĩ, ɔ̃ aa mɔ̀ Diiɛ sa pɔ́ wì a pɔ́ mɔɛ̀ ũ.
Ɔ̃ Mɔizi pɔ́piɔ sì ń ɔzĩ, a kpàsa sa'okĩipiwa sa pɔ́ wì a pɔ́ kátɛu à tɛ́kũ musu an daazĩu sa'oa ũ. Pɔ́ pɔ́ wì ka Diiɛ tɛ́u à tɛ́kũ, a tɛ́kũa gĩ ìɔ naɛ̀n we.
Mɔizi sãsakaopi kùla sɛ̀ lɔ, a mɔ̀ Diiɛ sa pɔ́ wì a pɔ́ mɔɛ̀ ũ, lá Dii dìlɛɛ̀wa. Kulapi mɛ́ Mɔizi baa ũ.
Ɔ̃ Mɔizi nísi pɔ́ wì pɔ́ dilɛò à gɔ̃ Dii pɔ́ ũ dã̀ ń au pɔ́ kálɛ sa'okĩio, a fã̀fã Aalona ń a nɛ́ɔwa ń ń pɔkasaɔ. Màa a tò Aalona ń a nɛ́ɔ ń ń pɔkasaɔ gɔ̃̀ Dii pɔ́ ũ.
Ɔ̃ Mɔizi ò Aalonaɛ ń a nɛ́ɔ: À nɔ̀ɔɛ bee fùukɛ kpaaũkpɛ kpɛɛlɛ, í só we ń á daazĩu kàa gba pɔ́ kú gbí guuɔ, lá Dii dìlɛwa à mɛ̀ ámɛ á só.
Í nɔ̀ɔ ń kàa pɔ́ gɔ̃̀o kátɛu à tɛ́kũ.
Ásu go kpaaũkpɛ kpɛɛlɛo e gɔɔ sopla e á daazĩu gɔɔ lɛ́ gɛ kaò, asa waɔ á daazĩu zĩpi kɛ e gɔɔ soplaɛ.
Dii mɛ́ yã́ pɔ́ kɛ̀ gbãpi dìlɛ kɛ́ à á duuna kɛ̃́wá yã́i.
Àɔ ku kpaaũkpɛ kpɛɛlɛ fãanɛ ń gwãasĩnao e gɔɔ sopla, íɔ zĩ pɔ́ Diipi dàɛ́ kɛ, kɛ́ ásu gagao yã́i, asa màa a dìlɛmɛɛ.
Ɔ̃ Aalona ń a nɛ́ɔ yã́ pɔ́ Dii dà Mɔiziɛ a ònɛ́ kɛ̀ píi.
A gɔɔ swaaɔ̃de zĩ́ Mɔizi Aalona ń a nɛ́ɔ sìsi ń Isailiɔ gbɛ̃zɔ̃ɔɔ.
Ɔ̃ a ò Aalonaɛ: Zugaaena sãasai sɛ́ n duun awakpabɔ ũ ń sãsakao sãasaio sa pɔ́ wì a pɔ́ kátɛu à tɛ́kũ obɔ ũ, ní sa'oò Diiwa.
Ní o Isailiɔnɛ aa blesana sɛ duun awakpabɔ ũ ń zugaae wɛ̃dona sãasaio ń sã wɛ̃dona sãasaio sa pɔ́ wì a pɔ́ kátɛu à tɛ́kũ obɔɔ ũ,
ń zuo ń sãsakaoo sáaukpa sa'obɔɔ ũ, aa sa'oò Diiwa ń pɔ́wɛn gba pɔ́ yãalɛa ń nísioo, asa Dii a bɔ mɔ́má gbãɛ.
Wà pɔ́ pɔ́ Mɔizi òpiɔ sɛ̀ mɔ̀ò kpaaũkpɛ kpɛɛlɛ, ɔ̃ gbɛ̃́pii mɔ̀ sĩ̀ Dii aɛ.
Ɔ̃ Mɔizi mɛ̀: Yã́ pɔ́ Dii dìlɛ kɛ́ à aà gawi en kɛ.
Ɔ̃ a ò Aalonaɛ: Sɔ̃ sa'okĩii, ní sa'o ń duun awakpabɔo, ní sa pɔ́ wì a pɔ́ kátɛu à tɛ́kũ o, ǹ n duuna ń n nɛ́ɔ pɔ́o kɛ̃́wá, ní sa'o ń bíla pɔ́ɔ, ǹ ń duuna kɛ̃́má lá Dii òwa.
Ɔ̃ Aalona sɔ̃̀ sa'okĩii, à zugaaena kòlokpa a duun awakpabɔ ũ.
Aà nɛ́ɔ mɔ̀ɛ̀ ń a auo, à ɔtona zɔ̃̀wà, a màma sa'okĩi kɔ́baɔwa, ɔ̃ à au kĩni ɛ̀lɛ sa'okĩipi gbázĩwa.
À zupi nísi ń a gòleɔ ń a pɔa nísio kpàsa sa'okĩipiwa, lá Dii dìlɛ Mɔiziɛwa.
À a nɔ̀ɔ ń a báao kpàsa bòo kpɛ à tɛkũ̀.
À sa pɔ́ wì a pɔ́ kátɛu à tɛ́kũ ò, ɔ̃ aà nɛ́ɔ a au kpàwà, a lɛ̀ sa'okĩipiwa à lìai.
Aa sãpi guɔ kpàwà dodo ń a mio, ɔ̃ a kpàsa sa'okĩiwa.
À a guupɔɔ pìpi ń a koeɔ, a kpàsa sa'okĩiwa a kĩni pɔ́ kálɛa musu.
Ɔ̃ Aalona mɔ̀ ń bíla sa'obɔɔ. À ń duun awakpable sɛ̀ à a kòlokpa, ɔ̃ a kɛ̀ò lá a kɛ̀ ń duun awakpabɔ sɛ̃́iaowa.
À mɔ̀ ń ń sa pɔ́ wì a pɔ́ kátɛu à tɛ́kũ obɔo, ɔ̃ à sa'òò lá Dii dìlɛwa.
À mɔ̀ ń pɔ́wɛn gbao, a dã̀ ɔkũ do, ɔ̃ a kpàsa sa'okĩiwa, sa kɔɔ oa pɔ́ bàasi.
À bíla sáaukpazu ń sãsakaoo kòlokpa. Aà nɛ́ɔ a au kpàwà, ɔ̃ a lɛ̀ sa'okĩiwa à lìai.
Zu ń sãpio nísiɔ, an vlã́ nísi ń a sálanaɔ ń a gòleɔ ń a pɔa nísiɔ
ɔ̃ aa kàlɛ nɔ̀ɔpiɔ kulaɔwa, ɔ̃ Aalona kpàsa ń a nísipiɔ sa'okĩiwa.
À a kulapiɔ ń ɔplaa gbáo mɔ̀ Diiɛ sa pɔ́ wì a pɔ́ mɔɛ̀ ũ lá Dii dìlɛ Mɔiziɛwa.
Ɔ̃ Aalona ɔdɔ̀ńla musu, à samaa'ònɛ́. Kɛ́ à sa'ò ń duun awakpabɔo màa ń sa pɔ́ wì a pɔ́ kátɛu à tɛ́kũ obɔo ń sáaukpapɔo, ɔ̃ à pìla sa'okĩipiwa.
Ɔ̃ Mɔizi ń Aalonao gɛ̃̀ kpaaũkpɛu. Kɛ́ aa bɔ̀, aa samaa'ò bílaɛ, ɔ̃ Dii gawi bɔ̀ gupuau gbɛ̃́pii wáa.
Tɛ́ bɔ̀ Dii kĩ́i à kũ̀ sa pɔ́ wàlɛ a pɔ́ kátɛu à tɛ́kũ ń nísipiɔwa sa'okĩi. Kɛ́ gbɛ̃́pii è màa, aa gulakɛ̀, ɔ̃ aa mipɛ̀lɛ.
Aalona nɛ́ɔ Nadabu ń Abiuo ń tɛ́sibɔɔ sɛ̀, aa tɛkàu aa tulaletikàa, ɔ̃ aa mɔ̀ Dii aɛ ń tɛ́ zĩ̀lo pɔ́ i dilɛnɛ́oo.
Ɔ̃ tɛ́ bɔ̀ Dii kĩ́i à ń dɛdɛ, aa gàga Dii aɛ we.
Ɔ̃ Mɔizi ò Aalonaɛ: Yã́ pɔ́ Dii òn we à mɛ̀, á tó gbɛ̃́ pɔ́ sɔ̃̀aziɔ dɔ̃ kɛ́ a kua adoa, i tɔbɔ gbɛ̃́pii wáa. Ɔ̃ Aalona nílɛ.
Mɔizi Aalona desɛ̃ Uziɛli nɛ́ɔ Misaɛli ń Ɛlɛzafão sìsi, ɔ̃ a ònɛ́: À sɔ̃ kãi. À á gbɛ̃́ɔ gɛ sɛ́lɛ zwã̀akpɛ kpɛɛlɛ, í bɔò bòo kpɛ.
Ɔ̃ aa mɔ̀ gɛpiɔ sɛ̀lɛ ń ń ulataoɔ, aa bɔ̀ńnɔ bòo kpɛ lá Mɔizi òwa.
Ɔ̃ Mɔizi ò Aalonaɛ ń aà nɛ́ɔ Ɛleazaa ń Itamaao: Ásu to ĩ́ana á mikã páo. Ásu à á ulaɔ ga kɛ̃́kɛ̃o. Tó á kɛ̀ màa, á gagaɛ, Dii pɔ i pa gbɛ̃́piizi. Á gbɛ̃́ Isailiɔ mɛ́ aa gbɛ̃́ pɔ́ Dii tò tɛkũ̀mápiɔ ɔ́ɔlɔ.
Ásu go kpaaũkpɛ kpɛɛlɛao, kɛ́ ásu gagao yã́i, asa Dii nísi pɔ́ tò a gɔ̃ aà pɔ́ ũ kú á mɛwaɛ. Ɔ̃ aa kɛ̀ lá Mɔizi òwa.
Ɔ̃ Dii ò Aalonaɛ:
Mpi ń n nɛ́ɔ, tó álɛ gɛ̃ kpaaũkpɛu, ásuli vɛ̃ɛ ge í gbãa mio, kɛ́ ásu gagao yã́i. Yãdilɛapi aɔ ku gɔɔpii e á buiwaɛ.
Àli pɔ́ pɔ́ dɛ ma pɔ́ ũ dɔ̃kɔ̃ɛ ń pɔ́ pɔ́ dɛ ma pɔ́ ũoo. Àli pɔ́ gbãlɛa dɔ̃kɔ̃ɛ ń pɔ́ gbãlɛsaio.
Àli yãdilɛa pɔ́ má dà Mɔiziɛ a ò dada Isailiɔnɛ píi.
Mɔizi ò Aalonaɛ ń aà nɛ́ pɔ́ gɔ̃̀ɔ Ɛleazaa ń Itamaao à mɛ̀: Àli pɔ́wɛn gba pɔ́ wì ka Diiɛ tɛ́u kĩni ble sa'okĩi saɛ. Ásuli ɛsɛ káu à kɛ pɛ̃ɛ ũo, asa blɛpi adoaɛ.
Àli ble gu pɔ́ wa dìlɛ a zɛ́iu, asa á baan we sa pɔ́ wì a pɔ́ nísika Diiɛ tɛ́u à tɛ́kũ guu. Màa Dii dìlɛmɛɛ.
Mpi ń n nɛgɔ̃ɛɔ ń n nɛnɔɛɔ àli a kùla pɔ́ wì mɔ Diiɛ ń a gbá pɔ́ wì bɔ adoao so gu pɔ́ wa dìlɛ a zɛ́iu, asa á baan we Isailiɔ sáaukpa sa'oa guu.
Aali mɔ́ ń a gbápio ń a kùlao ń a nísi pɔ́ wì ka Diiɛ tɛ́uo, í mɔ Diiɛ. Mpi ń n nɛ́ɔ á baan we gɔɔpii lá Dii dìlɛwa.
Mɔizi duun awakpable yãgbɛ̀amá. À mɔ lè à tɛkũ̀ kɔ̀, ɔ̃ Mɔizi pɔ pà Ɛleazaa ń Itamaaozi à mɛ̀:
Bɔ́yãi i duun awakpabɔ nɔ̀ɔpi so zwã̀akpɛ uao ni? Dii blɛɛ. A kpàwáɛ kɛ́ à gbɛ̃́pii duuna kɛ̃omáɛ, í síńnɔ.
Lá wi gɛ́ ń a auo Dii kúkĩio, à kũ̀ à a nɔ̀ɔ so uaɛ, lá má òwa.
Ɔ̃ Aalona ò Mɔiziɛ: Gwa, aa mɔ̀ Diiɛ gbã ń ń duun awakpabɔo ń ń sa pɔ́ wì a pɔ́ kátɛu à tɛ́kũo, ɔ̃ yã́ ma le gbã. Tó má sò yãa, a kɛ Diiɛ nae?
Kɛ́ Mɔizi yã́pi mà, ɔ̃ a sì.
Dii ò Mɔiziɛ ń Aalonao à mɛ̀,
aa yã́ɛ bee o Isailiɔnɛ: Sɛ̃̀a nɔ̀bɔ pɔ́ áli sóɔn kɛ:
Àli nɔ̀ɔ pɔ́ a swɛ paaa pla mɛ́ ì pɔbɔ a kòlou à ɛa só só.
Nɔ̀bɔeɔ ku, aaì pɔbɔ ń kòlou aa ɛa só, kási an swɛ paaa plao, ásuli sóo. Yiongo ì pɔbɔ a kòlou à ɛa só, a swɛ vĩ sɔ̃o. À tɛ̃́.
Ɛ̃n'ui'uina ì pɔbɔ a kòlou à ɛa só, a swɛ vĩo. À tɛ̃́.
Kífɛ̃nɛna ì pɔbɔ a kòlou à ɛa só, a swɛ vĩo. À tɛ̃́.
Sàwa swɛ vĩ paaa pla, kási ìli pɔbɔ a kòlou à ɛ̀a sòo. À tɛ̃́.
À nɔ̀ɔpiɔ tɛ̃́, ásuli sóo, ásu ɔkã a gɛwa seo.
Ílɛpɔ pɔ́ kú ísiau ge swaiɔ, a pɔ́ pɔ́ áli sóɔn kɛ: Tó a ka ń tɛɛo vĩ, àli só.
Ílɛpɔ pɔ́ ka ń tɛɛo vĩo, pɔ́ pɔ́ kú yɔ̃̀ɛyɔ̃ɛɔ ge pɔ́ pɔ́ kú dodoɔn nò, aaɔ dɛɛ́ pɔ́ giaɔ ũ.
Lá pɔ́ giaɔnɛ, ásuli sóo. Àli saka a gɛu.
Ílɛpɔ pɔ́ ka ń tɛɛo vĩo líɔ dɛɛ́ pɔ́ giaɔ ũ.
Bã pɔ́ áli sakauɔn kɛ: Ásuli sóo, pɔ́ gianaɔnɛ. Yãamusu, kúu, bãso,
baɛ, zabã, bleaaɔ,
gbagbaaɔ,
koohũhũna, taataa, yaabɛɛɔ,
kooɔ, kpɔbɔ'ilɛna, bãyakpa,
fana, gáu, tɛɛpili,
wàaliana, yaapunaɔ, wɛlɛmbã ń sasio.
Kɔ̀ɔ gã̀sĩadeɔ líɔ dɛɛ́ pɔ́ gianaɔ ũ,
ãma àli a gbalade pɔ́ ì vĩvĩɔ só.
A pɔ́ pɔ́ áli sóɔn kɛ: Kwaɔ, vĩikɛɛnaɔ, plɛkasonaɔ ń kwa keleɔ.
Kɔ̀ɔ gã̀sĩade pãleɔ líɔ dɛɛ́ pɔ́ gianaɔ ũ.
Pɔ́piɔ to à gbãlɛɛ. Gbɛ̃́ pɔ́ ɔkã̀ a gɛwa aɔ gbãlɛaɛ e oosi.
Gbɛ̃́ pɔ́ a gɛ sɛ̀ lí a pɔ́ɔ pí, kási a gi àɔ gbãlɛaɛ e oosi.
À nɔ̀ɔ pɔ́ a swɛ paaao, ge ìli pɔbɔ a kòlou à ɛ̀a sòoɔ tɛ̃ píi. Gbɛ̃́ pɔ́ ɔkã̀wà gbãlɛ̀n we.
À pɔ́ ɔmideɔ tɛ̃́. Gbɛ̃́ pɔ́ ɔkã̀ a gɛwa aliɔ gbãlɛaɛ e oosi.
Gbɛ̃́ pɔ́ a gɛ sɛ̀ lí a pɔ́ɔ pípi, kási a gi àɔ gbãlɛaɛ e oosi. Pɔ́piɔ líɔ dɛɛ́ tɛ̃ ũ.
Pɔkelena pɔ́ ì táa'o tɔɔlɛwaɛ beeɔ líɔ dɛɛ́ tɛ̃ ũ: Ɛ̃na, zɔ̃,
kaso, zɔ̃galatɛ̃, nɛwoona, lɔ̀lɔ ń kíkpaoo.
Pɔkelenapiɔ líɔ dɛɛ́ pɔ́ gbãlɛaɔ ũ. Tó pɔ́piɔ gà, mɛ́ gbɛ̃́ ɔkã̀wà, aɔ gbãlɛaɛ e oosi.
Tó pɔ́piɔ gà, mɛ́ à lɛ̀lɛ dà pɔ́a, pɔ́pi aɔ gbãlɛaɛ, lí pɔ́ ge zwãa ge báa ge sakili ge zĩkɛbɔen nò. Wàli da íu, kási aɔ gbãlɛaɛ e oosi. Bee gbɛa i gɔ̃ gbãlɛsai.
Tó pɔ́ kelenapiɔ do gɛ lɛ̀lɛ dà gĩ̀ oou, pɔ́ pɔ́ kú a guuɔ gbãlɛ̀, wàli oopi wí.
Tó oopi í kɔ̀lɛ kà pɔblea ge imiau, à gbãlɛ̀n we.
Pɔ́ pɔ́ pɔgɛpiɔ do lɛ̀lɛ dàa gbãlɛ̀ɛ. Tó blɛkɛbɔ ge kĩnaɛ, àli gboo, asa à gbãlɛ̀ɛ, mɛ́ aɔ gbãlɛaɛ́ɛ.
Tó nibɔna ge lɔ̀ɔɛ sɔ̃, a gbãlɛo, sema gbɛ̃́ pɔ́ ɔkã̀ pɔgɛpiwa.
Tó a gɛ lɛ̀lɛ dà pɔbuia, a gbãlɛo.
Tó pɔ́wɛna pɔ́ wa kà ílɛɛ sɔ̃, aɔ gbãlɛaɛ́ɛ.
Tó nɔ̀ɔ pɔ́ wì sóɔ do gà, gbɛ̃́ pɔ́ ɔkã̀wà aɔ gbãlɛaɛ e oosi.
Gbɛ̃́ pɔ́ pɔgɛpi sò ge à pɔgɛpi sɛ̀ lí a pɔ́ɔ pí, kási aɔ gbãlɛaɛ e oosi.
Pɔ́taa'onkuawa á pɔ́ gianaɛ, ásuli sóo,
pɔ́ pɔ́ ì táa'o a gbɛɛ ge gbá síiɔ̃wa ge pɔ́ pɔ́ gbá vĩ dasin nò. Ásuli sóo, pɔ́ gianaɔnɛ.
Ásu to à gɔ̃ pɔ́ gianaɔ ũ pɔ́piɔ yã́ musuo. Ásu to à gbãlɛ ń yã́io. Ásu to aa á gbãlɛo,
asa Dii á Luan ma ũ. Àɔ ázĩa kũa ma gbɛ̃́ɔ ũ, á kua iɔ adoa, asa ma kua adoaɛ. Ásu to àli gbãlɛ pɔ́taa'onkuawapiɔ yã́ musuo.
Ma Dii ma á bɔ́lɛ Egipi, kɛ́ màɔ dɛ á Lua ũ. Á kua líɔ adoa, asa ma kua adoaɛ.
Yã́ pɔ́ má dìlɛ nɔ̀bɔɔ ń bãɔ ń ílɛpɔ bɛ̃́ɛɔ ń pɔ́taa'onkuawaɔ musun we.
Àliɔ pɔ́ gbãlɛaɔ dɔ̃kɔ̃ɛ ń pɔ́ gbãlɛsaiɔ. Àliɔ pɔ́ pɔ́ wì soɔ dɔ̃kɔ̃ɛ ń pɔ́ pɔ́ wìli sóoɔ.
Dii ò Mɔiziɛ à mɛ̀,
aà yã́ɛ bee o Isailiɔnɛ: Tó nɔɛ nɛ'ì gɔ̃ɛ ũ, aɔ gbãlɛa e gɔɔ soplaɛ, lá ìɔ ku a ɔkũgɔɔwawa.
A gɔɔ swaaɔ̃de zĩ́ wìli tɔ̃zɔ̃ nɛ́piɛ,
nɔɛpi i ɛa zɔ̃lɛ lɔ e gɔɔ baakwi ń àaɔ̃o a au gbãbɔa yã́i. Asuli ɔkã Dii pɔewao, mɛ́ asuli gɛ́ zwã̀akpɛ uao e a gbãbɔgɔɔpi gɛ paò.
Tó nɔɛ a ì sɔ̃, aɔ gbãlɛa e ãsɔ̃a plaɛ, lá ìɔ ku a ɔkũgɔɔwawa, i ɛa zɔ̃lɛ lɔ e gɔɔ bàaɔ̃ ń sooloo e a au gbãsĩ wolo.
Tó aà nɛgɔ̃ɛ ge nɔɛ ia gbãbɔgɔɔ pà, aàli gɛ́ sa'ona lei kpaaũkpɛ kpɛɛlɛ ń sã wɛ̃donao sa pɔ́ wì a pɔ́ kátɛu à tɛ́kũ obɔ ũ ń felenao ge felenguulu nɛ́ bɔlɔ duun awakpabɔ ũ.
Sa'onapi lí sa'ooɛ̀ Diiwa, i aà duuna kɛ̃wà, nɔɛpi aubɔawà gbãsĩ i wolowà. Yã́ pɔ́ wa dìlɛ nɛ'ina musun we.
Tó aà gbãa i ka aà sã luo, aàli mɔ́ ń felenao mɛ̀n pla ge felenguulu nɛ́ bɔlɔ mɛ̀n pla, ado iɔ dɛ sa pɔ́ wì a pɔ́ kátɛu à tɛ́kũ obɔ ũ, ado sɔ̃ duun awakpabɔ. Sa'ona lí aà duuna kɛ̃wà, nɔɛpi i gɔ̃ gbãlɛsai.
Dii yã'ò Mɔiziɛ ń Aalonao à mɛ̀:
Tó gbɛ̃́ gue lɛ́ ká ge àlɛ bɔkɛ ge àlɛ puakũ, mɛ́ a dɛ gyã pɔ́ ì lińzi ũ, wàli gɛaànɔ sa'ona Aalona ge aà nɛ́ɔ do kĩ́i.
Sa'onapi i wɛ́tɛ gyã pɔ́ kú ade mɛwai. Tó gupi kã́ puakũ̀, mɛ́ a ɛ zuuua, gyã pɔ́ ì lińzin we, sa'ona lí ade dilɛ gbãlɛa.
Tó mɛbaa puakũ̀, mɛ́ a ɛ zuuuao, mɛ́ a kã́ i puakũo, sa'onapi lí zɛ́kaka adelɛ e gɔɔ sopla,
a gɔɔ sopladepi zĩ́ i wɛ́tɛi. Tó a è gyãpi ku a gbɛu, í zɔ̃ɔkũo, sa'ona lí ɛa zɛ́kaka adelɛ e gɔɔ sopla lɔ,
a gɔɔ sopladepi zĩ́ i ɛa wɛ́tɛi lɔ. Tó gyãpi lào, i kã́fĩo, aàli ade dilɛ gbãlɛsai. Gyã bɛ̃̀ɛ no. Ade lí a pɔkasaɔ pí, i gɔ̃ gbãlɛsai.
Tó gyãpi sù kã̀fĩ ade azĩa ɔlɔa sa'onaɛ gbɛaɛ, aàli ɛa gɛ́ azĩa ɔlɔiɛ̀ lɔ,
sa'ona i wɛ́tɛi. Tó gyãpi kã̀fĩɛ, aàli aà dilɛ gbãlɛa. Gyã pɔ́ ì lińziɛ.
Tó gbɛ̃́ gyã pɔ́ ì lińzi vĩ, wàli gɛaànɔ sa'ona kĩ́i,
i wɛ́tɛi. Tó gu kaapi puakũ̀, mɛ́ a kã́ pù, mɛ́ à pìa tɛ̃́nsuii,
gyã pɔ́ ì lińzi mɛ́ zĩ́na dìlɛ we kɔ̀, sa'ona lí ade dilɛ gbãlɛa. Asuli zɛ́kaka adelɛo, asa á ade dɔ̃ gbãlɛa kɔ̀.
Tó gyã lì gbɛ̃́ mɛa, mɛ́ sa'ona è à lì aà mɛa píi sɛa za aà minanguo e à gɛ̀ pɛ̀ aà kɛ̀sɛkpɛawa,
aàli wɛ́tɛi. Tó gyãpi lì ade mɛa píiɛ, aàli ade dilɛ gbãlɛsai. Lá aà mɛ dàkɔ̃i píi, a gbãsĩ vĩo.
Zĩ́ pɔ́ wà sù è a pia tɛ̃́nsuii, a gbãlɛan we.
Tó sa'ona bɔ̀ tɛ̃api è, aàli ade dilɛ gbãlɛa. Bɔ̀ tɛ̃api aɔ gbãlɛaɛ, gyã pɔ́ ì lińziɛ.
Tó bɔ̀ tɛ̃api sù lìlɛ, à puakũ̀, ade lí gɛ́ sa'ona kĩ́i,
sa'onapi i wɛ́tɛi. Tó bɔpi puakũ̀, aàli ade dilɛ gbãlɛsai, iɔ gbãlɛsai.
Tó gbɛ̃́ bɔ vĩ, mɛ́ à làa,
ɔ̃ a gbɛa à kɛ̀ púuu ge àlɛ tɛkɛ gɛ̃̀nɛgɛ̃nɛ, ade lí gɛ́ à azĩa ɔlɔ sa'onaɛ,
i wɛ́tɛi. Tó a è a ɛ zuuua, mɛ́ a kã́ puakũ̀, sa'ona lí ade dilɛ gbãlɛa. Gyã pɔ́ ì lińzi mɛ́ bɔ̀wà bɔ̀ gbɛu we.
Tó sa'ona wɛtɛ̀i a è a dáamavĩ, kã́ pua ku weo, mɛ́ a ɛ zuuuao, sa'onapi lí zɛ́kaka adelɛ e gɔɔ sopla.
Tó a è àlɛ kã́fĩɛ sɔ̃, aàli ade dilɛ gbãlɛa. Gyã pɔ́ ì lińziɛ.
Tó gu tɛkɛapi ku a gbɛu, i kã́fĩo, bɔpi gbɛɛ, sa'ona lí ade dilɛ gbãlɛsai.
Tó gbɛ̃́ tɛkũ̀, ɔ̃ a bɔ puakũ̀ guei ge à kɛ̀ gɛ̃̀nɛgɛ̃nɛ,
sa'ona lí wɛ́tɛi. Tó a è a kã́ puakũ̀, ge a ɛ zuuua, gyã pɔ́ ì lińzi mɛ́ dàalɛ tɛbɔpiu we, sa'ona lí ade dilɛ gbãlɛa, asa gyã pɔ́ ì lińziɛ.
Tó sa'ona wɛtɛ̀i a è a dáamavĩ, mɛ́ a kã́ pua vĩo, mɛ́ a ɛ zuuuao, sa'onapi lí zɛ́kaka adelɛ e gɔɔ sopla,
a gɔɔ sopladepi zĩ́ i wɛ́tɛi. Tó à kã̀fĩ, sa'ona lí ade dilɛ gbãlɛa, asa gyã pɔ́ ì lińziɛ.
Tó bɔ̀ puapi ku a gbɛu, mɛ́ i kã́fĩo, a dáamavĩ, tɛbɔɛ, sa'ona lí ade dilɛ gbãlɛsai, asa tɛbɔ gbɛɛ.
Tó gɔ̃ɛ ge nɔɛ bɔ vĩ a mikãu ge a lɛtãwa,
sa'ona lí wɛ́tɛi. Tó a è bɔpi zuuua, mɛ́ a kã́ kɛ̀ tɛ̃́n'ũa'ũannɔ, sa'onapi lí ade dilɛ gbãlɛa. Ũaɛ, mi ge lɛtã gyã pɔ́ ì lińziɛ.
Tó sa'ona wɛtɛ̀i mɛ́ a è ṹapi zuuuao, mɛ́ kã́ sia ku weo, sa'onapi lí zɛ́kaka adelɛ e gɔɔ sopla,
i ɛa wɛ́tɛ bɔpizi a gɔɔ sopladepizĩ. Tó a è ṹapi i kã́fĩo, mɛ́ kã́ tɛ̃a ṹa'ũana ku weo, mɛ́ a zuuuao,
wàli miboɛ̀, ãma wasuli gu pɔ́ ṹapi kuu boo, sa'ona lí zɛ́kaka adelɛ e gɔɔ sopla,
a gɔɔ sopladepi zĩ́ i wɛ́tɛ ṹapizi. Tó a è ṹapi i kã́fĩo, mɛ́ a zuuuao, sa'onapi lí ade dilɛ gbãlɛsai. Ade lí a pɔkasaɔ pí, iɔ ku gbãlɛsai.
Tó ṹapi sù kã̀fĩ aà dilɛa gbãlɛsai gbɛaɛ sɔ̃,
sa'ona lí wɛ́tɛi. Tó ṹapi kã̀fĩ, sa'ona suli kã́ tɛ̃a tàasika lɔo, asa ade gbãlɛaɛ.
Tó ṹapi kɛ̀ɛ̀ doũ, mɛ́ à kã́ sia bɔ̀lɛ, ṹapi làa, ade gbãlɛao, sa'ona i aà dilɛ gbãlɛsai.
Tó pɔ́ puaɔ bɔ̀bɔ gɔ̃ɛ ge nɔɛ mɛwa bàebae,
sa'ona lí wɛ́tɛi. Tó pɔ́ pua fàuluuɛ, debu mɛ́ bɔ̀ aà mɛwa we, ade gbãlɛao.
Tó gɔ̃ɛ mikã wòlo, migbaadeɛ, a gbãlɛao.
Tó aà mi'aɛ kã́ mɛ́ wòlo, mi'aɛgbaadeɛ, a gbãlɛao.
Tó bɔ pua bɔ̀ aà migbaa ge aà mi'aɛgbaawa, gyã pɔ́ ì lińzi mɛ́ bɔ̀ we,
sa'ona lí wɛ́tɛi. Tó bɔpi kaa dɛ púuu lán gyã pɔ́ ì lińziwa,
gɔ̃ɛpi gyã pɔ́ ì lińzi vĩɛ. À gbãlɛ̀ɛ, sa'ona lí ade dilɛ gbãlɛa bɔ pɔ́ kú aà miwa yã́i.
Tó gbɛ̃́ gyã pɔ́ ì lińzi vĩ màa, aàliɔ pɔkasa kɛ̃́kɛ̃a daa, i a mikã tó da pã, aàli ɔku a lɛ́wa, i mɛ: Gbãlɛa! Gbãlɛa!
Gɔɔ pɔ́ àlɛ gyãpi kɛ píi, aɔ gbãlɛaɛ. Gbɛ̃́ gbãlɛaɛ, aɔ ku bòo kpɛ adoɛ.
Tó pɔkasa pɔ́ wa tã̀ ń sãkão ge ń buao fù kpà,
ge pɔ́lɛ ge báa ge báa pɔ́,
tó a fukpaapi kɛ̀ búunnɔ ge tɛ̃́ɛɛ, wàli ɔlɔ sa'onaɛ,
i wɛ́tɛi, i zɛ́kaka pɔ́pilɛ e gɔɔ sopla,
i ɛa wɛ́tɛi a gɔɔ sopladezĩ. Tó a fukpaapi kã̀fĩɛ, fù pãsĩɛ. Pɔ́pi gbãlɛ̀ɛ, zĩ pɔ́ wì kɛò píin lò.
Aàli pɔ́ pɔ́ fù kpàpi kátɛu à tɛ́kũ, asa fù pãsĩɛ.
Tó sa'ona wɛtɛ̀i a è pɔ́pi fukpaapi i kã́fĩo,
aàli o wà pɔ́ pɔ́ fù kpàpi pípi, i ɛa zɛ́kakaɛ̀ lɔ e gɔɔ sopla,
i ɛa wɛ́tɛ pɔ́ pɔ́ wa pìpipizi lɔ. Tó a è fukpaapi i lilɛo, baa tó i kã́fĩo, pɔ́pi gbãlɛ̀ɛ. Àli kátɛu à tɛ́kũ, tó pɔ́pi aɛ ge a kpɛ mɛ́ fukpaan lò.
Tó sa'ona wɛtɛ̀i a è fukpaapi lào pɔ́pi pípia gbɛa, aàli gu pɔ́ fù kpàpi golɛ.
Tó pɔ́pi ɛ̀a lɛ́ fù kpa lɔ àlɛ lia, aàli pɔ́pi kátɛu à tɛ́kũ.
Pɔ́ pɔ́ wa pìpi a fukpaa làa sɔ̃, wàli pípi a gɛ̃n plaade, i gɔ̃ gbãlɛsai.
Pɔ́ pɔ́ wa tã̀ ń sãkão ge ń buao yãdilɛan we, pɔkasa ń pɔ́lɛo ge báa pɔ́ɔ píi, kɛ́ wà e dilɛ gbãlɛsai ge gbãlɛa.
Dii ò Mɔiziɛ à mɛ̀:
Mɛbaagyãde pɔ́ wà mɔ̀ò sa'onaɛ gbãbɔa yãdilɛan kɛ:
Sa'ona lí bɔ bòo kpɛ à gɛ́ wɛ́tɛi gbɛ̃́pizi. Tó a è à gbã̀gbã ń a gyãpio,
aàli o wà mɔɛ̀ ń bã pɔ́ dɛ tɛ̃ ũo bɛ̃́ɛɔ mɛ̀n pla ń sɛdɛ lío ń wɔ̃ɔtɛ̃nao ń ése ṹao.
Sa'ona lí o wà bãpiɔ do dɔ oo pɔ́ wà í bàalɛa kàu musu, wi a kòlokpa,
i bã pɔ́ bɛ̃́ɛ sɛ́ ń sɛdɛ lío ń wɔ̃ɔtɛ̃nao ń ése ṹao, i apii málɛ bã pɔ́ wà a kòlokpa ípi musu au guu,
i fã́ gbɛ̃́ pɔ́ álɛ aà mɛbaagyã gbãbɔɛ̀wà gɛ̃n sopla, i gbãbɔɛ̀, i bã bɛ̃́ɛpi gbaɛ sɛ̃u.
Gbɛ̃́ pɔ́ wàlɛ gbãbɔɛ̀ lí a pɔkasaɔ pí, i a kã́ɔ wa píi, i zu'o, i gɔ̃ gbãlɛsai. Bee gbɛa i gɛ̃ bòou, i gɔɔ sopla kɛ gĩa, i gbasa gɛ̃ a kpɛ́u.
A gɔɔ soplade zĩ́ aàli a kã́ wa píi, aà mikã, aà lɛkãna, aà wɛ́kpammizĩ, kã́ pɔ́ kú aà mɛwa píi lé. Aàli a pɔkasaɔ pí, i zu'o, i gɔ̃ gbãlɛsai.
A gɔɔ swaaɔ̃de zĩ́ aàli mɔ́ ń sãsa nɛ́ bɔlɔ sãasaiɔ mɛ̀n pla ń sãda sãasai wɛ̃donao mɛ̀ndo ń pɔ́wɛntio kiloo soolo yãalɛa ń nísi litili kĩnio.
Sa'ona pɔ́ lɛ́ gbãbɔ gbɛ̃́piɛ lí mɔ́ ń gbɛ̃́pio Diiɛ kpaaũkpɛ kpɛɛlɛ ń aà gbapiɔ.
Sa'ona lí sãsa sɛ mɛ̀ndo, i sa pɔ́ wì a pɔ́ mɔ Diiɛ oò tàae fĩabobɔ ũ ń nísi litili kĩnipio.
Aàli sãpi kòlokpa gu pɔ́ a kua adoa, wì duun awakpabɔ ń sa pɔ́ wì a pɔ́ kátɛu à tɛ́kũ obɔo kòlokpau. Tàae fĩabobɔpiá sa'ona pɔ́ɛ lán duun awakpabɔwa. Dii pɔ́ɛ.
Sa'ona lí tàae fĩabobɔpi au sɛ́ à máma gbɛ̃́ pɔ́ àlɛ gbãbɔɛ̀ ɔplaa swã́lɛbawa ń aà ɔplaa ɔnɛmio ń aà ɔplaa gbánɛmio,
i nísi litili kĩnipi dã à ka a ɔzɛɛu,
i a ɔplaa ɔnɛzɔblena zɔ̃ nísi pɔ́ kú a ɔzɛɛupiwa, i nísipi fã́fã Dii aɛ gɛ̃n sopla ń a ɔtonapio.
Aàli nísi kĩni pɔ́ gɔ̃̀ a ɔzɛɛu máma aà ɔplaa swã́lɛbawa ń aà ɔplaa ɔnɛmio ń aà ɔplaa gbánɛmio tàae fĩabobɔ au pɔ́ á màwà musu.
Sa'ona lí nísi kĩni pɔ́ gɔ̃̀ a ɔu máma aà miwa, i aà tàae kɛ̃owà Dii aɛ.
Sa'ona lí sa'o ń duun awakpabɔo, i gbɛ̃́ pɔ́ àlɛ gbãbɔɛ̀ duuna kɛ̃owà. Bee gbɛa i sa pɔ́ wì a pɔ́ kátɛu à tɛ́kũ obɔ kòlokpa,
i sa'oò sa'okĩiwa ń pɔ́wɛn gbao, i aà duuna kɛ̃owà, i gɔ̃ gbãlɛsai.
Tó taasideɛ mɛ́ i ka à pɔ́piɔ kpao, aàli sãsa sɛ mɛ̀ndo tàae fĩabobɔ ũ, wi pɔ́pi mɔ Diiɛ ń pɔ́wɛntio kiloo pla yãalɛa ń nísio aà duunakɛ̃awà yã́i. Aàli nísi litili kĩni sɛ́ lɔ
ń felenao mɛ̀n pla ge felenguulu nɛ́ bɔlɔɔ mɛ̀n pla aà gbãa lɛ́u, ado iɔ dɛ duun awakpabɔ ũ, ado sɔ̃ sa pɔ́ wì a pɔ́ kátɛu à tɛ́kũ obɔ ũ.
Aàli mɔò sa'onaɛ Dii aɛ kpaaũkpɛ kpɛɛlɛ a gɔɔ swaaɔ̃de zĩ́ a gbãbɔaɛ yã́i.
Sa'ona lí tàae fĩabosã sɛ́ ń nísipio, i pɔ́piɔ mɔ Diiɛ,
i sãpi kòlokpa tàae fĩabobɔ ũ, i a au dã máma gbɛ̃́ pɔ́ àlɛ gbãbɔɛ̀ ɔplaa swã́lɛbawa ń aà ɔplaa ɔnɛmio ń aà ɔplaa gbánɛmio,
i nísipi dã ka a ɔzɛɛu,
i fã́fã Dii aɛ gɛ̃n sopla ń a ɔplaa ɔnɛzɔblenao,
i nísi pɔ́ kú a ɔu máma aà ɔplaa swã́lɛbawa ń aà ɔplaa ɔnɛmio ń aà ɔplaa gbánɛmio gu pɔ́ à tàae fĩabobɔ au màmawàu.
Aàli nísi kĩni pɔ́ gɔ̃̀ a ɔu máma aà miwa aà tàae kɛ̃awà Dii aɛ yã́i.
Aàli sa'o ń felenapiɔ doo
duun awakpabɔ ũ, i sa pɔ́ wì a pɔ́ kátɛu à tɛ́kũ o ń adoo ń pɔ́wɛntio, i aà duuna kɛ̃owà Dii aɛ.
Yã́ pɔ́ wa dìlɛ gbɛ̃́ pɔ́ mɛbaagyã vĩ, mɛ́ aà gbãa i ka à pɔ́ pɔ́ wì gbãbɔòɔ kpá píion we.
Dii yã'ò Mɔiziɛ ń Aalonao à mɛ̀:
Tó a gɛ̃ Kanaa bùsu pɔ́ málɛ kpáwá á pɔ́ ũ guu, mɛ́ má tò kpɛ́ fù kpà á bùsuu we,
kpɛde lí gɛ́ o sa'onaɛ pɔ́ pɔ́ dɛ lán fuwa ku a kpɛ́u.
E sa'ona àɔ gɛ́ gɛ̃i kpɛ́piu wɛ́tɛi fupizi, aàli o wà bɔlɛ ń pɔ́ pɔ́ kúuɔ, kɛ́ pɔ́piɔ su gbãlɛo yã́i, ili gbasa gɛ̃ à wɛ́tɛ kpɛ́pizi,
ili a fukpaapi gwagwa. Tó a è fupi kpɛ́ gĩ sɔ̀ à zùu, à kɛ̀ búunnɔ ge tɛ̃́ɛɛ,
aàli bɔ kpɛ́piu, i a gbata e gɔɔ sopla.
A gɔɔ soplade zĩ́ aàli ɛa su, i wɛ́tɛi. Tó fupi lì kpɛ́pi gĩaɛ,
aàli o wà gĩpi gbɛ pɔ́ fù kpàɔ bɔlɛ wà gɛ kɔ́lɛ bɛ'aɛ.
Aàli tó wà kpɛ́ guu gĩɔ wa wà liai, wi gɛ bùsu pɔ́ wa wàpi kɔ́lɛ bɛ'aɛ.
Wi gbɛ̀ pãleɔ sɛ́lɛ, wi káka gbɛpiɔ gbɛu, wi kpɛ́pi gĩyɔɔ ń bùsu pãleo.
Gbɛpiɔ bɔlɛa ń kpɛ́pi waaa ń a yɔɔao gbɛa, tó kpɛ́pi ɛ̀a fù kpà à lìa,
sa'ona lí ɛa gɛ̃ wɛ́tɛi. Tó fupi kã̀fĩ kpɛ́piuɛ, fù pãsĩɛ, kpɛ́pi gbãlɛ̀n we.
Wàli kpɛ́pi gboo, wi bɔlɛ ń a gbɛɔ ń a líɔ ń bùsu pɔ́ wa yɔ̀ɔoɔ, wi kɔ́lɛ bɛ'aɛ.
Gɔɔ pɔ́ kpɛ́pi gbataa, tó gbɛ̃e sù gɛ̃̀u, ade aɔ gbãlɛaɛ e oosi.
Tó gbɛ̃e ì kpɛ́piu ge à pɔblèu, aàli a pɔkasaɔ pí.
Kpɛ́pi yɔɔa gbɛa tó sa'ona mɔ̀ wɛtɛ̀i, mɛ́ a è i fù kpa lɔo, aàli gbãbɔ kpɛ́piɛ, asa fukpaapi làaɛ.
Aàli bã sɛ mɛ̀n pla ń sɛdɛ lío ń wɔ̃ɔtɛ̃nao ń ése ṹao, kɛ́ aà gbãbɔò kpɛ́piɛ,
i bãpiɔ do dɔ gĩ̀ oo pɔ́ wà í bàalɛa kàula, i a kòlokpa,
i sɛdɛ lí ń ése ṹao ń wɔ̃ɔtɛ̃nao ń bã bɛ̃́ɛpio sɛ́ málɛ bã pɔ́ à a kòlokpa au guu ń ípio, i fã́fã kpɛ́piwa gɛ̃n sopla.
Aàli gbãbɔ kpɛ́piɛ ń bãpi auo ń ípio ń bã bɛ̃́ɛo ń sɛdɛ lío ń ése ṹao ń wɔ̃ɔtɛ̃nao,
i bã bɛ̃́ɛpi gbaɛ wɛ̃́nkpɛ sɛ̃sao. Màa a gbãbɔ kpɛ́piɛ, i gɔ̃ gbãlɛsai.
Mɛbaagyã ge ṹa yãdilɛaɔn we
ń fu pɔ́ ì kpa pɔkasawao ń kpɛ́ guupɔo
ń gukaao ń bɔo ń mɛbaa puakũao,
kɛ́ wà e pɔ́ kua gbãlɛsai ge gbãlɛa gɔɔ dɔ̃. A yãdilɛaɔn we.
Dii yã'ò Mɔiziɛ ń Aalonao à mɛ̀:
À yã'o Isailiɔnɛ à mɛ, tó gbɛ̃́ gɔ̃ɛkɛbɔ lɛ́ ibɔlɛ, ípi ìɔ gbãlɛaɛ.
Aà gɔ̃ɛkɛbɔ lɛ́ ibɔlɛ ge à kàn lò, ade gbãlɛ̀n we. Lá aà gbãlɛa aɔ dɛn kɛ:
Wúlɛbɔ pɔ́ kɛ̃nude wùlɛwà gbãlɛ̀ɛ. Pɔ́ pɔ́ à zɔ̃̀lɛwà píi gbãlɛ̀ɛ.
Gbɛ̃́ pɔ́ ɔkã̀ aà wúlɛbɔwa lí a pɔkasaɔ pí, i zu'o, kási aɔ gbãlɛa e oosiɛ.
Gbɛ̃́ pɔ́ zɔ̃̀lɛ pɔ́ pɔ́ kɛ̃nude zɔ̃̀lɛwàwa lí a pɔkasaɔ pí, i zu'o, kási aɔ gbãlɛa e oosiɛ.
Gbɛ̃́ pɔ́ ɔkã̀ kɛ̃nude mɛwa lí a pɔkasaɔ pí, i zu'o, kási aɔ gbãlɛa e oosiɛ.
Tó kɛ̃nude lɛ́'ikà gbɛ̃́ pɔ́ gbãlɛaowa, ade lí a pɔkasaɔ pí, i zu'o, kási aɔ gbãlɛa e oosiɛ.
Tó kɛ̃nude dì pɔ́ kpɛ, pɔ́ pɔ́ à zɔ̃̀lɛwà gbãlɛ̀ɛ.
Gbɛ̃́ pɔ́ ɔkã̀ pɔ́ pɔ́ kú aà zíɛɔwa, aɔ gbãlɛaɛ e oosi. Tó gbɛ̃́ pɔ́piɔ sɛ̀, aàli a pɔkasaɔ pí, i zu'o, kási aɔ gbãlɛa e oosiɛ.
Tó kɛ̃nude i ɔpio, mɛ́ à ɔkã̀ gbɛ̃́wa, gbɛ̃́ pɔ́ ɔkã̀wàpi lí a pɔkasaɔ pí, i zu'o, kási aɔ gbãlɛa e oosiɛ.
Wàli gĩ̀ oo pɔ́ kɛ̃nude ɔkã̀wà wíwi. Tó pɔ́ pɔ́ wa kɛ̀ ń líoɛ, wàli pípi.
Tó kɛ̃nude kɛ̃nu làa, aàli gɔɔ sopla kɛ gĩa a gbãbɔa yã́i, i a pɔkasaɔ pí, i zu'o ń í bàalɛao, i gɔ̃ gbãlɛsai.
A gɔɔ swaaɔ̃de zĩ́ aàli felena sɛ́ mɛ̀n pla ge felenguulu nɛ́ bɔlɔɔ mɛ̀n pla, i gɛò Dii kĩ́i kpaaũkpɛ kpɛɛlɛ, i kpa sa'onawa.
Sa'onapi lí sa'o ń bãpiɔ doo duun awakpabɔ ũ, ado sɔ̃ sa pɔ́ wì a pɔ́ kátɛu à tɛ́kũ obɔ ũ, i aà duuna kɛ̃owà Dii aɛ aà kɛ̃nu pɔ́ tò à gbãlɛ̀ yã́ musu.
Tó gbɛ̃́ azĩa è, aàli zu'o wásawasa, kási aɔ gbãlɛa e oosiɛ.
Pɔkasa ge báa pɔ́ ípi kàwà, aàli pí, kási pɔ́pi aɔ gbãlɛa e oosiɛ.
Tó gɔ̃ɛ wùlɛ ń nɔɛo mɛ́ à azĩa è, aali zu'o, kási aɔ gbãlɛa e oosiɛ.
Tó nɔɛ ɔkũ̀, au pɔ́ ìɔ bɔwà mɛ́ ì to aàɔ gbãlɛa e gɔɔ sopla. Gbɛ̃́ pɔ́ ɔkã̀ nɔɛpiwa, aɔ gbãlɛaɛ e oosi.
Aà gbãlɛgɔɔ pɔ́ pɔ́ à wùlɛwà ge pɔ́ pɔ́ à zɔ̃̀lɛwà píi gbãlɛ̀ɛ.
Tó gbɛ̃́ ɔkã̀ aà wúlɛbɔwa, aàli a pɔkasaɔ pí, i zu'o, kási aɔ gbãlɛa e oosiɛ.
Tó gbɛ̃́ ɔkã̀ pɔ́ pɔ́ à zɔ̃̀lɛwàwa, ade lí a pɔkasaɔ pí, i zu'o, kási aɔ gbãlɛa e oosiɛ.
Tó gbɛ̃́ ɔkã̀ aà wúlɛbɔwa ge pɔ́ pɔ́ à zɔ̃̀lɛwàn lò, ade aɔ gbãlɛa e oosiɛ.
Tó gɔ̃ɛ wùlɛaànɔ, à gbãlɛ̀n we, iɔ gbãlɛa màa e gɔɔ sopla. Wúlɛbɔ pɔ́ gɔ̃ɛpi wùlɛwà píi gbãlɛ̀ɛ.
Tó au lɛ́ bɔ nɔɛwa à gɔɔplakɛ̀, mɛ́ aà ɔkũgɔɔn sɔ̃o ge a gɛ̃gɛ̃a dɛ aà ɔkũgɔɔ lɛ́a, aɔ gbãlɛa aubɔawàpi gɔɔ, lá ìɔ gbãlɛa a ɔkũgɔɔwawaɛ.
Wúlɛbɔ pɔ́ à wùlɛwà gɔɔ pɔ́ au lɛ́ bɔwà aɔ gbãlɛaɛ, lán wúlɛbɔ pɔ́ à wùlɛwà a ɔkũgɔɔwawa, mɛ́ pɔ́ pɔ́ à zɔ̃̀lɛwà aɔ gbãlɛaɛ, lá a dɛ aà ɔkũgɔɔwawa.
Gbɛ̃́ pɔ́ ɔkã̀ pɔ́piɔwà gbãlɛ̀n we. Aàli a pɔkasaɔ pí, i zu'o, kási aɔ gbãlɛa e oosiɛ.
Tó aubɔawà làa, a kɛ gɔɔ sopla gĩaɛ, i gɔ̃ gbãlɛsai.
A gɔɔ swaaɔ̃de zĩ́ aàli felena sɛ́ mɛ̀n pla ge felenguulu nɛ́ bɔlɔɔ mɛ̀n pla, i gɛò sa'onaɛ kpaaũkpɛ kpɛɛlɛ.
Sa'ona lí sa'o ń bãpiɔ doo duun awakpabɔ ũ, ado sɔ̃ sa pɔ́ wì a pɔ́ kátɛu à tɛ́kũ obɔ ũ, i aà duuna kɛ̃owà Dii aɛ au pɔ́ bɔ̀wà a tò à gbãlɛ̀ yã́ musu.
Màa á da Isailiɔnɛ aa kɛ̃ gbãsĩwa, kɛ́ aasu ma kúkĩi pɔ́ kú ń guu gbãlɛ, aa gaga ń gbãlɛapi yã́ musuo yã́i.
Yãdilɛa kɛ̃nude ń gbɛ̃́ pɔ́ gbãlɛ̀ azĩa ea yã́ musuɔnɛn we
ń nɔɛ pɔ́ ɔkũao ń gɔ̃ɛ ge nɔɛ kɛ̃nudeo ń gɔ̃ɛ pɔ́ wùlɛ ń nɔɛ gbãlɛaoo.
Aalona nɛgɔ̃ɛ gbɛ̃ɔn pla pɔ́ aa gɛ̃̀ Diizi aa gàgaɔ, an gagaa gbɛa Dii ò Mɔiziɛ:
O ń vĩ̀i Aalonaɛ asuliɔ zwãa pɔ́ daa ma kúkĩi baa vĩ gɔɔpiio. Asuliɔ mɔmɔ duunkɛ̃makĩi pɔ́ kú kpagoloa aɛo, kɛ́ asu gao yã́i, asa mi bɔ mɔ́má tɛlu guu duunkɛ̃makĩipi musuɛ.
Lá Aalona ali kɛ à gbasa gɛ̃ ma kúkĩin kɛ: Aàli mɔ́ ń gáaeo duun awakpabɔ ũ ń sãsakaoo sa pɔ́ wì a pɔ́ kátɛu à tɛ́kũ obɔ ũ.
Aàli bàabaa sòolo gese ye, i a sa'onkɛ ulatao da, i bàabaa asana lɛ̀ɛlɛ dɔ, i bàabaa tulu di. Ali zu'oɛ, ili gbasa sa'onkɛ pɔ́piɔ da.
Aàli blesan mɛ̀n pla si Isaili pɔ́ kã̀aaɔwa duuna awakpabɔɔ ũ ń sãsakaoo mɛ̀ndo sa pɔ́ wì a pɔ́ kátɛu à tɛ́kũ obɔ ũ.
Aalona lí sa'o ń gáaepio, i api ń a bɛdeɔ duuna kɛ̃omá gĩa,
i blè mɛ̀n plapiɔ sɛ kpakɔ̃i ma aɛ kpaaũkpɛ kpɛɛlɛ,
i pɔ́ pɔ́ aɔ dɛ ma pɔ́ ũ ń pɔ́ pɔ́ a gɛ̃zɛa ń gbɛ̃́ɔ duunao dɔ̃akɔ̃ɛ gbɛa ń gbɛo.
Aalona lí mɔ́ ń ble pɔ́ gbɛ sɛ̀ ma pɔ́ ũo, i sa'oò duun awakpabɔ ũ.
Ble pɔ́ gbɛ sɛ̀ à gɛ̃zɛa ń duunaoɛ, Aalona lí sɛ́ zɛ ma aɛ bɛ̃́ɛ, i gbaɛ sɛ̃u, kɛ́ aà gɛ̃zɛa ń gbɛ̃́ɔ duunao duunakɛ̃ama yã́i.
Tó Aalona mɔ̀ ń azĩa duun awakpazupio, aàli a kòlokpa, i api ń a bɛdeɔ duuna kɛ̃omá.
Aàli tɛyɔ̃ dã sa'okĩi ma aɛ tɛ́sibɔ pai, i tulaleti dã ɔkũ pla pai, i zwãa pɔ́ daa baa vĩò,
i tulaletipi ka tɛ́piu ma aɛ we, a súɛlɛ i kúlɛ duunkɛ̃makĩi pɔ́ kú ikoyã kpagoloawa, kɛ́ ásu gao yã́i.
Aàli bɔ gɛ́ zupi au dã, i mɔ fã duunkɛ̃makĩi aɛwa ń ɔnɛzɔblenao, i fã́fã duunkɛ̃makĩipi aɛ gɛ̃n sopla.
Aàli gbɛ̃́ɔ duun awakpable kòlokpa, i zwãa pɔ́ daa baa vĩ ń a auo, i kɛò lá a kɛ̀ ń zù auowa. Aàli aupi fã́fã duunkɛ̃makĩiwa ń a aɛo.
Màa ali gbãbɔ ma kúkĩiɛ Isailiɔ gbãsĩ ń ń tàaeɔ ń ń duunao yã́i píi, i kɛ màa lɔ kpaaũkpɛ pɔ́ kú ń bòo gbãlɛauɛ.
Tó à gɛ̃̀ ma kúkĩi api ń a bɛdeɔ ń Isailiɔ píi duuna kɛ̃́imá e aà gɛ bɔò, gbɛ̃e su àɔ ku kpaaũkpɛpiuo,
i ɛa bɔ kpɛɛlɛ sa'okĩi, i gbãbɔɛ̀, i zù au ń blè auo dã, i máma sa'okĩipi kɔ́baɔwa à liai,
i aupi fã́fãwà ń ɔnɛzɔblenao gɛ̃n sopla, i gbãbɔɛ̀ Isailiɔ gbãsĩ yã́i, i sa'okĩipi kɛkɛmɛɛ.
Tó Aalona gbãbɔ̀ ma kúkĩiɛ ń kpaaũkpɛo ń sa'okĩio a làa, aali mɔ́ ń blè bɛ̃́ɛo,
i a ɔɔ na blepi miwa, i Isailiɔ dàa vãiɔ ń ń tàaeɔ ń ń duunao o píi, i di blepiɛ, i na gɔ̃ɛ pɔ́ wa dìlɛ aà gɛ gbaɛ sɛ̃uɛ a ɔzĩ,
gɔ̃ɛpi i gɛ gbaɛ sɛ̃u, blepi iɔ ń dàa vãipiɔ sɛa lákpɛu we.
Aalona lí ɛa gɛ̃ kpaaũkpɛpiu, ili bàabaa pɔkasa pɔ́ á dà à gɛ̃̀ò ma kúkĩipiɔ bɔlɛ kálɛ we,
i zu'o gu pɔ́ a kua adoau, i azĩa pɔkasaɔ da, i bɔ gɛ́ sa pɔ́ wì a pɔ́ kátɛu à tɛ́kũ o ń azĩa pɔ́o ń gbɛ̃́ɔ pɔ́o, i api ń gbɛ̃́ɔ duuna kɛ̃omá,
i duun awakpabɔ nísi kpasa sa'okĩiwa.
Gbɛ̃́ pɔ́ ble pɔ́ gɛ̃̀zɛa ń gbɛ̃́ɔ duunao gbàɛ lí a pɔkasaɔ pí, i zu'o, ili gbasa su bòou.
Zu ń blè duun awakpabɔ pɔ́ wà gɛ̀ ń ń auo ma kúkĩi duunakɛ̃ama yã́iɔ sɔ̃, wàli bɔò bòo kpɛ ń ń báaɔ ń ń nɔ̀ɔɔ ń ń guupɔɔ, wi kátɛu à tɛ́kũ.
Gbɛ̃́ pɔ́ pɔ́piɔ kàtɛu lí a pɔkasaɔ pí, i zu'o, ili gbasa su bòou.
Yãdilɛaɛ beeá gɔɔpii yã́ɛ. Mɔ soplade gɔɔ kwide zĩ́ àli lɛye. Ásuli zĩe kɛo, bele ge bɔ̀mɔ pɔ́ kú á guun lò,
asa zĩbeezĩ ɔ̃ wali á duuna kɛ̃́wá píi, wi gbãbɔɛ́, í gɔ̃mɛɛ gbãlɛsai.
Gɔɔpi i gɔ̃ɛ́ kã́mabogɔɔ ũ, íli lɛyewà. Yãdilɛapiá gɔɔpii yã́ɛ.
Sa'ona pɔ́ wa dìlɛ sa'onkia ũ wà zĩpi dàɛ̀ aà mae gbɛu mɛ́ ali bàabaa sa'on pɔkasaɔ da,
i gbãbɔ ma kúkĩiɛ ń kpaaũkpɛo ń sa'okĩio, i sa'onaɔ ń gbɛ̃́piio duuna kɛ̃́má.
Yãdilɛapiá gɔɔpii yã́ɛ. Wɛ̃̀ do guu aàli Isailiɔ duuna kɛ̃́má píi gɛ̃n do. Ɔ̃ wa kɛ̀ lá Dii ò Mɔiziɛwa.
Dii yã'ò Mɔiziɛ à mɛ̀:
O Aalonaɛ ń a nɛ́ɔ ń Isailiɔ píi ǹ mɛ, yã́ pɔ́ má dìlɛn kɛ:
Tó Isaili zu ge sã ge ble dɛ̀ bòou ge wɛ̃́nkpɛ,
i mɔò kpaaũkpɛ kpɛɛlɛ sa'oioao, wali ade dilɛ aukɔlɛna ũ. Aukɔlɛnaɛ, wali ade bɔ a gbɛ̃́ɔ guu.
Isailiɔ su sa'o guei lɔo, sema aa mɔmɛɛ ń ń sa'obɔɔ kpaaũkpɛ kpɛɛlɛ, aai kpa sa'onawa, i sáaukpa sa'ooa,
i a au lɛ́ ma gbagbakĩiwa kpaaũkpɛ kpɛɛlɛ, i a nísi kpasa, a gĩ i kɛmɛɛ na.
Aasu sa'o tã́aɔwa aa gbãsĩkɛńnɔ lɔo. Bee aɔ dɛnɛ́ yãdilɛa ũ e ń buiwaɛ.
Onɛ́, tó gbɛ̃́ sa pɔ́ wì a pɔ́ kátɛu à tɛ́kũ ge sa pãle ò, bele ge bɔ̀mɔ pɔ́ kú á guun nò,
mɛ́ i mɔò kpaaũkpɛ kpɛɛlɛ sa'oioao, wali ade bɔ a gbɛ̃́ɔ guu.
Tó gbɛ̃́ nɔ̀ɔ kòlokpasai sò, bele ge bɔ̀mɔ pɔ́ kú á guun nò, má fɛlɛaànɔɛ, mí ade bɔ a gbɛ̃́ɔ guu mà dɛ,
asa pɔ́ wɛ̃ni ku a au guuɛ, ɔ̃ má kpàwá àli á duuna kɛ̃owá sa'okĩiwa. Au mɛ́ ì duunakɛ̃má wɛ̃ni pɔ́ kú a guu yã́i.
Ayãmɛto málɛ o Isailiɔnɛ, á gbɛ̃e su nɔ̀ɔ kòlokpasai sóo, baa bɔ̀mɔ pɔ́ kú á guu.
Tó Isaili ge bɔ̀mɔ pɔ́ kú á guu toekà, tó à nɔ̀ɔ ge bã pɔ́ wì so dɛ̀, aàli a kòlokpa à a au kɔ́lɛ, i bùsukawà,
kɛ́ au mɛ́ pɔ́ wɛ̃ni ũ yã́i. Má ò Isailiɔnɛ aasu nɔ̀ɔ kòlokpasai sóo, kɛ́ au dɛ pɔ́ wɛ̃ni ũ yã́i. Gbɛ̃́ pɔ́ sò, wali ade bɔ a gbɛ̃́ɔ guu.
Pɔ́ pɔ́ gà ń azĩao ge pɔ́ pɔ́ wài dɛ, tó bele ge bɔ̀mɔ dɔ̃o, mɛ́ a sò, aà a pɔkasaɔ pí, i zu'o, kási aɔ gbãlɛa e oosiɛ.
Tó i a pɔ́ɔpio, mɛ́ i zu'oo, a yã́ a wi aà musuɛ.
Dii yã'ò Mɔiziɛ à mɛ̀:
O Isailiɔnɛ ǹ mɛ, mámɛmaa Dii á Lua.
Ásuli yã́ pɔ́ wì kɛ Egipi bùsu pɔ́ á kúu yãa ge Kanaa bùsu pɔ́ málɛ gɛ́uánɔ kɛo. Ásuli ń kɛa kɛo.
Àliɔ yã́ pɔ́ má dìlɛɔ kɛ, àliɔ ma ikoyãɔ kũa, íɔ tɛi. Mámɛmaa Dii á Lua.
Àliɔ ma yã́ pɔ́ má dìlɛɔ kũa. Gbɛ̃́ pɔ́ kũa mɛ́ aɔ ku a sabai.
Gɔ̃ɛe su sɔ̃ a daɛ fɛ̃̀ɛɛzi à aà dã̀akpao. Mámɛmaa Dii.
Ńsu ǹ n da dã̀akpa ǹ n mae kpɛbɔo. Ń daɛ, ńsu ǹ aà dã̀akpao.
Ńsu ǹ n mae na dã̀akpa ǹ n mae kpɛbɔo.
Ńsu ǹ n dãe dã̀akpao, n mae nɛ́ ge n da nɛ́n nò, wà aà ì n bɛ ge ua pãlen nò.
Ńsu ǹ n tɔũna dã̀akpa ǹ nzĩa kpɛbɔo.
Ńsu ǹ n mae na nɛnɔɛ pɔ́ a ì dã̀akpao. N dãeɛ.
Ńsu ǹ n mae dãe dã̀akpao. N mae daɛ fɛ̃̀ɛɛɛ.
Ńsu ǹ n da vĩ̀i ge aà dãuna dã̀akpao. N da daɛ fɛ̃̀ɛɛɛ.
Ńsu ǹ n mae vĩ̀i ge aà dãuna nɔ dã̀akpa ǹ n mae vĩ̀i ge dãunapi kpɛbɔo. N mae naɛ.
Ńsu ǹ n nɛ́ na dã̀akpao. N nɛ́ naɛ. Ńsu ǹ aà dã̀akpao.
Ńsu ǹ n vĩ̀i ge ń dãuna na dã̀akpa ǹ n vĩ̀i ge dãuna kpɛbɔo.
Ńsu nɔɛ dã̀akpa ń a nɛ́o an pla ḿpiio. Ńsu ǹ aà tɔũna dã̀akpao. Aà daɛ fɛ̃̀ɛɛɛ. Dàa vãiɛ.
Ńsu ǹ n nɔ vĩ̀i ge aà dãuna sɛ́ nɔ ũ, aà gɔ̃ aà gɔ̃a ũ gɔɔ pɔ́ a bɛ̃́ɛo.
Tó nɔɛ ɔkũa, ńsu ǹ aà dã̀akpao.
Ńsu to pɛ á kãaa ń n gbɛ̃́dee nɔo ǹ gbãsĩkɛaànɔo.
Ńsu sa'o ń n nɛ́o Mɔlɔkuwa ǹ gbaɛ tɛ́u ǹ ma tɔ́ ɔ̃̀ɔkpao. Mámɛmaa Dii.
Ńsu wúlɛ ń n gɔ̃ɛ deeo lá wì wúlɛ ń nɔɛowao. Dàa vãiɛ.
Ńsu ku nɔ̀ɔwa ǹ gbãlɛòo. Nɔɛ su azĩa kpa nɔ̀ɔwa à kpáwa'owao. Yã́ fuangbaaɛ.
Ásu gbãsĩkɛ yã́ beeɔ musuo, asa màa bui pɔ́ málɛ ń yáɛ́ɔ gbãsĩkɛ̀.
An bùsu gbãlɛ̀ lɔ se, ɔ̃ málɛ yã́kpalɛkɛńnɔ. An bùsupi lɛ́ a gbɛ̃́ɔ yá ń dàa vãipi yã́i.
Àɔ yã́ pɔ́ má dìlɛɔ kũa. Ásu dàa vãipiɔ kee kɛo, bele ge bɔ̀mɔ pɔ́ kú á guun nò.
Gbɛ̃́ pɔ́ kú bùsupi guu á ãaɔ dàa vãi beeɔ kɛ̀ píiɛ, ɔ̃ bùsupi gbãlɛ̀.
Ápiɔ sɔ̃, tó á tò bùsupi gbãlɛ̀, a á yá, lá à bui pɔ́ kú á ãaɔ yàwao lé?
Tó gbɛ̃́ dàa vãipiɔ doe kɛ̀, wa ade bɔ a gbɛ̃́ɔ guu.
Àliɔ ma yã́piɔ kũa. Ásuli sĩni zɛ́ vãi pɔ́ wa bɔ̀ á ãae sɛo. Ásuli tó à gbãlɛ a yã́ musuo. Mámɛmaa Dii á Lua.
Dii ò Mɔiziɛ
aà o Isailiɔnɛ píi aà mɛ: Á kua líɔ adoa, asa ma Dii á Lua ma kua adoaɛ.
Á baade lí misiilɛ a da ń a deoɛ. Àli kã́mabogɔɔ pɔ́ má dìlɛ yãda. Mámɛmaa Dii á Lua.
Ásu ɛa su tã́aɔwao. Ásuli mɔkasa á dii ũo. Mámɛmaa Dii á Lua.
Tó álɛ sáaukpa sa'oa, àli o a zɛ́wa, mí sí.
Àli sa'onɔɔ so a ogɔɔ ge a gu sìa dɔa, í a pɔ́ pɔ́ gɔ̃̀ a gɔɔ àaɔ̃de zĩ́ kátɛu à tɛ́kũ.
Tó gbɛ̃e su sò a gɔɔ àaɔ̃de zĩ́ sɔ̃, pɔ́pi gbãlɛ̀n we, má sí lɔo.
Gbɛ̃́ pɔ́ sò, a yã́ ali wí ade musuɛ, asa a tò ma pɔ́ gbãlɛ̀ɛ. Wàli ade bɔ a gbɛ̃́ɔ guu.
Tó a á pɔ́ɔ kɛ̀kɛ á bùsuu, ásuli kɛkɛ e á bú lɛ́wao, mɛ́ ásuli a kɔ̃nwɛo.
Ásuli á vɛ̃ɛ kɛkɛ gɛ̃n plao, mɛ́ ásuli a bɛ pɔ́ kwɛ̀ zĩ́lɛ sɛ́lɛo. Àli tó taasideɔnɛ ń bɔ̀mɔɔ. Mámɛmaa Dii á Lua.
Ásuli kpã́i'oo. Ásuli ɛɛtoo. Ásuli mɔafilikɛ á gbɛ̃́deeɛo.
Mámɛmaa Dii á Lua. Ásuli ɛɛto à mɛ á simanɔ à ma tɔ́ ɔ̃̀ɔkpao.
Ásuli á gbɛ̃́dee ble ge à aà pɔ́ síwào. Ásuliɔ á zĩkɛna asea kũa e gu dɔo.
Ásuli swãdona kao. Ásuli pɔ́ dilɛ vĩaɛ zɛ́u aà kpaao. Àliɔ ma vĩa vĩ. Mámɛmaa Dii.
Ásuli yã́gɔ̃gɔ̃ koleao. Ásuli zɛ ń wɛ̃nadeo a wɛ̃nadekɛ yã́io, ge tɔde a tɔdekɛ yã́io. Àli yã́gɔ̃gɔ̃ gbɛ̃́ɔnɛ a zɛ́wa.
Ásuliɔ bɛ ń gbɛ̃peo á gbɛ̃́ɔ guuo. Ásuli á gbɛ̃́dee ga wɛɛlɛ à yãdɔwào. Mámɛmaa Dii.
Ásuliɔ za á Isaili deeguo. Àli á gbɛ̃́dee gba laai, kɛ́ aà duuna su wí á musuo yã́i.
Ásuli tɔsi á Isaili deewao, ásuliɔ yã́kũaaànɔo. Àliɔ ye á gbɛ̃́deezi lá ázĩa wɛ̃niwa. Mámɛmaa Dii.
Àliɔ ma ikoyãɔ kũa. Ásuli pɔtuo bui dodoa kpakɔ̃a aa kpáwa'okɔ̃wao. Ásuli pɔbui dodoa tɔ̃ bú doũ guuo. Ásuli pɔkasa pɔ́ wà a pɔ́lɛ tã̀ ń bà bui dodoao dao.
Tó gɔ̃ɛ wùlɛ ń zɔ̀ wɛ̃́ndiana pɔ́ dɛ gbɛ̃pãle nɔkpama ũo, mɛ́ i aà bo à gɔ̃̀ wɛ̃́ɛ ũ gĩao, wàli ń swã́gaga. Wasuli ń dɛdɛo, kɛ́ nɔɛpi i gɔ̃ wɛ̃́ɛ ũ yãao yã́i.
Gɔ̃ɛpi lí mɔmɛɛ kpaaũkpɛ kpɛɛlɛ ń sãsakaoo a tàae fĩabobɔ ũ.
Sa'ona lí duuna pɔ́ a kɛ̀ kɛ̃wà ma aɛ, mí sùuukɛaànɔ.
Tó a gɛ̃ á bùsuu, mɛ́ a li bɛdee bà, àli a bɛ dilɛ tɛ̃ ũ gĩa. Lípi bɛ líɔ dɛɛ́ tɛ̃ ũ e wɛ̃̀ àaɔ̃, ásuli bleo.
A wɛ̃̀ síiɔ̃de a bɛ líɔ dɛ ma pɔ́ ũ píi, í ma sáaukpaò.
A wɛ̃̀ sɔode íli a bɛ ble sa. Beewa lípi nɛ'iaɛ́ aɔ kã́fĩ. Mámɛmaa Dii á Lua.
Ásuli nɔ̀ɔ kòlokpasai sóo. Ásuli màsokɛo. Ásuli pɔdamáo.
Ásuli mizɔ̃io. Ásuli á lɛkãna kã́ kpaaĩo.
Ásuli á mɛ líli gɛ yã́ musuo. Ásuli wɛ̃̀sã li ge à sɔti zɔ̃o. Mámɛmaa Dii.
Ásuli á nɛnɔɛ ɔ̃̀ɔkpa aà gɔ̃ káalua ũo, kɛ́ bùsudeɔ su zɛ ń káaluakaao, dàa vãi i kɔ̃́ á bùsuuo yã́i.
Àli kã́mabogɔɔ pɔ́ má dìlɛɔ yãda. Àliɔ ma kúkĩi vĩa vĩ. Mámɛmaa Dii.
Ásuli yãma gɛ̀sisinaɔwao, mɛ́ ásuli tã́adeɔ kĩ́i wɛɛlɛ, an gbãsĩ i liázio. Mámɛmaa Dii á Lua.
Àli fɛlɛ zɛ mikãpuadeɛ, àli zɔ̃ɔkɛ dɔ̃ gbɛ̃zɔ̃ɔɔnɛ, íɔ ma vĩa vĩ. Mámɛmaa Dii á Lua.
Tó bɔ̀mɔ kúánɔ á bùsuu, ásuli gbãamɔɛ̀o.
Àli bɔ̀mɔ pɔ́ kú á guu dilɛ lán belewa. Àliɔ yeaàzi lá ázĩa wɛ̃niwa, asa bɔ̀mɔɔn á ũ Egipi bùsuu yãa. Mámɛmaa Dii á Lua.
Àɔ kú ń yãkɛa a zɛ́wao pɔ́yɔ̃a guu, pɔ́ gbã̀a ge a gbia ge a zɔ̃ɔn lò.
À tó á pɔ́gbiayɔ̃bɔɔ ń á zaaɔ aaɔ kú wásawasa. Mámɛmaa Dii á Lua pɔ́ á bɔ́lɛ Egipi.
Àliɔ ma ikoyãɔ ń ma yãdilɛaɔ kũa píi, íɔ zĩkɛwà. Mámɛmaa Dii.
Dii ò Mɔiziɛ
aà o Isailiɔnɛ: Tó Isailie ge bɔ̀mɔ pɔ́ kú á guue a nɛ́ kpà Mɔlɔkuwa, wali ade dɛ. Bùsudeɔ lí aà pápa ń gbɛo aa dɛ.
Máli fɛlɛ ń gbɛ̃́pioɛ, mí aà bɔ a gbɛ̃́ɔ guu, asa à a nɛ́ kpà Mɔlɔkuwa, à ma kúkĩi gbãlɛ̀ à ma tɔ́ pɔ́ a kua adoa ɔ̃̀ɔkpàɛ.
Tó gbɛ̃́pi a nɛ́ kpà tã́a Mɔlɔkuwa, tó á Isailiɔ a wɛkpà á vĩ̀a, i aà dɛo,
má fɛlɛ ń gbɛ̃́pio ń aà bɛdeɔ ń gbɛ̃́ pɔ́ aa gbãsĩkɛ̀aànɔ Mɔlɔku yã́ musuɔ píiɛ, mí ń bɔlɛ ń gbɛ̃́ɔ guu mà ń dɛdɛ.
Gbɛ̃́ pɔ́ yãmà gɛ̀sisinaɔ ge tã́adeɔwa à gbãsĩkɛ̀ńnɔ sɔ̃, má fɛlɛ ń adeoɛ, mí aà bɔ aà gbɛ̃́ɔ guu mà dɛ.
À tó á kua àɔ adoa gbãsĩsai, asa Dii á Luan ma ũ.
Àliɔ ma ikoyãɔ kũa, íɔ zĩkɛwà. Ma Dii ma á dílɛ adoaɛ.
Tó gbɛ̃́ a de ge a da kà, wà ade dɛ. Lá à a de ge a da kà, à azĩa dɛ̀ɛ.
Tó gbɛ̃́ wùlɛ ń gbɛ̃pãle nɔo, wàli ń dɛ ḿpla ḿpii.
Tó gbɛ̃́ wùlɛ ń a mae nɔo à a mae kpɛbɔ̀ɛ, wàli ń dɛ ḿpla ḿpii. Aa ńzĩa dɛ̀ɛ.
Tó gbɛ̃́ wùlɛ ń a nɛ́ nao, wàli ń dɛ ḿpii. Aa yãdɔɔsai kɛ̀ɛ, aa ńzĩa dɛ̀ɛ.
Tó gɔ̃ɛ wùlɛ ń a gɔ̃ɛ deeo lán nɔɛwa, an pla ḿpii aa dàa bɛ̃̀ɛ kɛ̀, wàli ń dɛdɛ. Aa ńzĩa dɛ̀dɛɛ.
Tó gbɛ̃́ nɔsɛ̀ mɛ́ à ɛ̀a à aà da nàwà lɔ, dàa vãiɛ. Wàli ń kpasa ḿpii aa tɛ́kũ, kɛ́ dàa vãie su àɔ kú á guuo yã́i.
Tó gɔ̃ɛ kù pɔtuowa, wàli ade dɛ, wi nɔ̀ɔpi dɛ lɔ.
Tó nɔɛ tò pɔtuo kpáwa'òwa, wàli ń dɛdɛ, kɛ́ aa ńzĩa dɛ̀dɛɛ nɔɔ.
Tó gɔ̃ɛ a dãe sɛ̀, aà de nɛ́ ge aà da nɛ́n lò, mɛ́ aa kɔ̃ dɔ̃̀, ásooɛ. Wàli ń bɔ ń gbɛ̃́ɔ guu wà ń dɛdɛ. Lá à a dãe dã̀akpà, à azĩa dɛ̀ɛ.
Tó gbɛ̃́ wùlɛ ń nɔɛ pɔ́ ɔkũao, à kã̀ aà aubɔkĩiwa. Wàli ń bɔ ń gbɛ̃́ɔ guu, wà ń dɛdɛ ḿpla ḿpii.
Ásuli á da vĩ̀i ge aà dãuna dã̀akpao ge á dasɛ̃, asa daɛ fɛ̃̀ɛɛ kpɛbɔan we. An tàae a wi ń musuɛ.
Tó gbɛ̃́ wùlɛ ń a mae vĩ̀i ge aà dãuna nɔo, à a mae vĩ̀i ge aà dãuna kpɛbɔ̀n we. An tàae a wi ń musuɛ, aai ga fĩi.
Tó gbɛ̃́ a vĩ̀i ge a dãuna nɔ sɛ̀, wíyãɛ. À a vĩ̀i ge a dãuna kpɛbɔ̀ɛ. Aa gɔ̃ fĩiɛ.
Àliɔ ma ikoyãɔ ń ma yãdilɛaɔ kũa, íɔ zĩkɛwà, kɛ́ bùsu pɔ́ málɛ gɛ́uánɔ à zɔ̃lɛu su á yáo yã́i.
Ásu bui pɔ́ málɛ ń yáɛ́ɔ ɔlɛsɛo. Aa yã́piɔ kɛ̀ píiɛ, ɔ̃ má ye ń gĩyãio.
Má òɛ́, ámɛ á gɔ̃ ń bùsu pɔ́ vĩ ń zɔ́'io diupi vĩ. Má kpáwá á pɔ́ ũɛ. Mámɛ má Dii á Lua, ma á dílɛ adoa ń buipãleɔɛ.
Àliɔ nɔ̀ɔ ń bã pɔ́ áli sóɔ ń pɔ́ pɔ́ áli sóoɔ dɔ̃kɔ̃ɛ. À suli tó à gbãlɛ nɔ̀ɔ ge bã ge pɔ́taa'onkuawa pɔ́ má dìlɛɛ́ tɛ̃ ũɔ yã́ musuo.
Àli tó á kua àɔ adoa mɛɛ, asa ma Dii ma kua adoaɛ. Ma á dílɛ adoa ń buipãleɔ, kɛ́ àɔ dɛ ma gbɛ̃́ɔ ũɛ.
Tó gɔ̃ɛ ge nɔɛ kú á guu gɛ̀sisina ge tã́ade ũ, wàli ade pápa ń gbɛo wà dɛ. À azĩa dɛ̀ɛ.
Dii ò Mɔiziɛ aà yã'o Aalona nɛ́ sa'onaɔnɛ aà mɛ: Sa'onae suli tó à gbãlɛ a gbɛ̃́ pɔ́ gà yã́ musuo,
mɛ́ i kɛ aà daɛ fɛ̃̀ɛɛ bàasio, aà da, aà de, aà nɛ́, aà vĩ̀i, aà dãuna
ge aà dãe nɛ́na pɔ́ kú a gbáa, i zãkɛ yãao.
Baa tó uabeleɛ, asu to à gbãlɛ a bɛdeɔ yã́ musuo.
Aasuli tó gɛ̃ táa'o ń miwao. Aasuli ń lɛkãna kpaaĩo. Aasuli ń mɛ lílio.
An kua líɔ adoa mapi ń Luaɛ. Aasuli ma tɔ́ ɔ̃̀ɔkpao. An kua líɔ adoa, asa mámɛmaa Dii ń Lua. Aali sa pɔ́ wì a pɔ́ nísikatɛu à tɛ́kũ oa ma blɛ ũ.
Kɛ́ an kua líɔ adoa mapi ń Luaɛ yã́i, aasuli nɔɛ pɔ́ káaluakà a ɔ̃̀ɔkpà sɛo ge nɔɛ pɔ́ wa yà.
Isailiɔ, àli ń dilɛa ńdoakɛ dɔ̃nɛ́, asa aamɛ aaì mɔ blɛ kpái mapi á Luawa. Àli ń dilɛa ńdoakɛpi dɔ̃, asa ma Dii ma gbɛ̃́ pɔ́ ma á dílɛ ádoa, ma kua adoaɛ.
Tó sa'on nɛnɔɛ azĩa ɔ̃̀ɔkpà ń káaluakaao à a mae kpɛbɔ̀ɛ̀, wàli aà kpasa aà tɛ́kũ.
Gbɛ̃́ pɔ́ wà nísikà aà miwa à gɔ̃̀ sa'onkia ũ, wà aà dàzĩu aà kɛ ń zĩpi pɔkasaɔ daa, asuli tó ĩ́ana a mikã páo. Asuli a ula ga kɛ̃o.
Asuli sɔ̃ gɛio. Asuli tó à gbãlɛ baa a de ge a da gɛ yã́ musuo.
Asuli bɔ ma kúkĩi gɛ yã́io, kɛ́ asu ma kúkĩi ɔ̃̀ɔkpao yã́i, asa ma nísi pɔ́ wa kàwà tò à gɔ̃̀ ma pɔ́ ũɛ. Mámɛmaa Dii.
Nɔɛ lɛ́so ɔ̃ àli sɛ́ nɔ ũ.
Asuli gyaa ge nɔɛ pɔ́ wa yà sɛo ge nɔɛ pɔ́ káaluakà a ɔ̃̀ɔkpà, sema aà bui nɔɛ lɛ́so,
kɛ́ asu a bui ɔ̃̀ɔkpao yã́i. Mámɛ má Dii pɔ́ ma aà dìlɛ adoa ũ.
Dii ò Mɔiziɛ
aà o Aalonaɛ: E n buiwa n bui pɔ́ su sãa vĩ suli sɔ̃mazi blɛ kpáiao.
Gbɛ̃́ pɔ́ sãae vĩ suli sɔ̃mazio, vĩ̀a ge ɛɛ ge gbɛ̃́ pɔ́ aà oa dɔ̀ɔ vĩo ge a gue kɛ̃́sãakɔ̃i
ge gbɛ̃́ pɔ́ a gbá ge a ɔ kũdɔa,
ge kɔ̃́ɔde ge gbɛ̃́ pɔ́ a gue imia ge gbɛ̃́ pɔ́ a wɛ́ diua ge kásande ge sɛ́ɛde ge gbɛ̃́ pɔ́ a lɛ wia.
Sa'ona Aalona bui pɔ́ sãae vĩ suli sɔ̃mazi à sa pɔ́ wì a pɔ́ nísikatɛu à tɛ́kũ oao. Sãadeɛ, asuli sɔ̃mazi blɛ kpáiao.
Ali fɔ̃ ma blɛ ble, sa'onɔɔ ń pɔ́ pɔ́ wa ma gbaɔ píi,
ãma asuli sɔ̃ zwãa pɔ́ wa kpàmaziio ge ma gbagbakĩi, asa sãadeɛ. Asuli ma kúkĩi ɔ̃̀ɔkpao. Mámɛ má Dii pɔ́ ń dílɛ ńdoa ũ.
Ɔ̃ Mɔizi yã́pi ò Aalonaɛ ń aà nɛ́ɔ ń Isailiɔ píi.
Dii ò Mɔiziɛ à mɛ̀:
O Aalonaɛ ń aà nɛ́ɔ, aaliɔ ńzĩa kũa dɔ̃ pɔ́ pɔ́ Isailiɔ lɛ́ ma gbaɔ yã́ musu, kɛ́ aasu ma tɔ́ pɔ́ a kua adoa ɔ̃̀ɔkpao yã́i. Mámɛmaa Dii.
Onɛ́, e an buiwa tó an gbɛ̃e gbãlɛ̀ mɛ́ à sɔ̃̀ pɔ́ pɔ́ Isailiɔ sa'òoai, wàli ade kɛ̃a. Mámɛmaa Dii.
Tó Aalona buie mɛbaagyã ge kɛ̃nu vĩ, asuli sa'oblɛ bleo e aà gbãsĩ gɛ̀ wòlowà. Tó gbɛ̃́ ɔkã̀ pɔ́ pɔ́ gbãlɛa gɛ yã́ musuwa, ge à azĩa è, à gbãlɛ̀n we.
Màaɛ lɔ, tó à ɔkã̀ pɔ́ kelena pɔ́ ì táa'o tɔɔlɛwa ge gbɛ̃́ gbãlɛa ge gbãsĩ píi lé.
Gbɛ̃́ pɔ́ ɔkã̀ pɔ́ bee taawa, aliɔ gbãlɛaɛ e oosi. Asuli sa'oblɛ bleo, mɛ́ i kɛ à zu'ò bàasio.
Tó ĩatɛ̃ gɛ̃̀ kpɛ́u, mɛ́ à zúpi ò, ɔ̃ aà gbãsĩ a láa, i gbasa sa'oblɛ ble sa, asa aà pɔbleaɛ.
Asuli pɔgɛ ge pɔ́ pɔ́ wài dɛ so à gbãlɛo. Mámɛmaa Dii.
Sa'onaɔ líɔ ma yãdilɛnɛpiɔ kũa, kɛ́ aasu dɔ́ɛ ń ma blɛo, an duuna wi ń musu aa gao yã́i. Mámɛ má Dii pɔ́ ń dílɛ ńdoa ũ.
Gbɛ̃́ pɔ́ dɛ sa'ona ua gbɛ̃́ ũo suli sa'oblɛ bleo, baa gbɛ̃́ pɔ́ pìla sa'ona bɛ ge aà zĩkɛna.
Tó sa'ona zɔ lù ge tó wà zɔpi ì aà bɛɛ, a zɛvĩ à blɛpi ble.
Tó sa'ona nɛnɔɛ zãkɛ̀ ń gbɛ̃́ pɔ́ dɛ sa'ona ũoo, nɔɛpi zɛvĩ à sa'onaɔ blɛ ble lɔo.
Tó sa'ona nɛnɔɛ gɔ̃̀ gyaa ũ ge wà aà yà zadɔ̃ i nɛ'io, mɛ́ à ɛ̀a sù a mae bɛ lá aà wɛ̃́ndiagɔɔwa, a a mae blɛ blea zɛ́ vĩ. Nibɔe suli bleo.
Tó gbɛ̃́ zã̀zã à sa'oblɛ blè, aàli a fĩabo sa'onaɛ, i a ɔ̃a sɔode nawà.
Sa'onaɔ suli tó sa'oblɛ pɔ́ Isailiɔ kã̀aakãaa Diiɛ gbãlɛo.
Tó aa tò gbɛ̃́ pɔ́ a blea zɛ́ vĩo blè, aa yã'ìɛ̀ɛ. Mámɛ má Dii pɔ́ ń dílɛ ńdoa ũ.
Dii ò Mɔiziɛ à mɛ̀:
O Aalonaɛ ń aà nɛ́ɔ ń Isailiɔ píi, Isaili bui ge bɔ̀mɔ pɔ́ kú á guun lò, tó á gbɛ̃e mɔ̀mɛɛ ń sa pɔ́ wì a pɔ́ kátɛu à tɛ́kũ obɔo lɛ́gbãdɔa ge gban lò,
tó a ye mà siɛ, sema aàli mɔ́ ń pɔ sà sãasaio, zu ge sã ge ble.
Ásuli mɔmɛɛ ń pɔ́ sãadeoo, asa má sio.
Tó gbɛ̃́ mɔ̀ sáaukpa sa'oia ń zuo ge sã ge ble lɛ́gbãdɔa ge gban lò, tó a sãa vĩo, má sí.
Ayãmɛto ásuli sa'oa ń pɔ́ vĩ̀aoo ge a kɔ̃̀ɔkũa ge a pɔ́ pɔ́ wà a kaikɛ̀ ge a bɔde ge a yìade ge a sɛ́ɛde. Ásuli sa pɔ́ wì a pɔ́ nísikatɛu ma gbagbakĩiwa à tɛ́kũ oòo.
Á zɛvĩ à ma gba zu ge sã kɔ̃̀ɔ ge a giana. Tó álɛ lɛ́gbã dɔoaɛ sɔ̃, má sio.
Ásuli sa'oa ń pɔ́ pɔ́ wà a lɛba bɔ̀lɛoo ge pɔ́ pɔ́ wà a lɛ wì ge a taia ge a paaa. Ásuli bee kɛ á bùsuuo,
mɛ́ ásuli pɔtuo bee taa sí bui zĩ̀loe kĩ́i à sa'oò mapi á Luawa blɛ ũo. A sãa vĩɛ, a ɔ̃̀ɔkpaaɛ. Má sio.
Dii ò Mɔiziɛ:
Tó zu ge sã ge ble nɛ'ì, nɛ́pi a kɛ a dawa gɔɔ soplaɛ. Sɛa za a gɔɔ swaaɔ̃de zĩ́ áli fɔ̃ sa pɔ́ wì a pɔ́ nísikatɛu à tɛ́kũ ooa.
Ásuli zu ge sã kòlokpa ń a nɛ́o gɔɔ doũ zĩ́o.
Tó álɛ sáaukpa sa'oa, àli o a zɛ́wa, mí sí.
Àli a nɔ̀ɔ so zĩbeezĩ, ásuli a kee to gu dɔwào. Mámɛmaa Dii.
Àliɔ ma yãdilɛaɔ kũa à zĩkɛwà. Mámɛmaa Dii.
Ásuli ma tɔ́ ɔ̃̀ɔkpao, a adoaɛ. Á Isailiɔ lí dɔ̃ kɛ́ ma kua adoa. Mámɛ má Dii pɔ́ á dílɛ ádoa ũ.
Ma á bɔ́lɛ Egipi, kɛ́ màɔ dɛ á Lua ũɛ. Mámɛmaa Dii.
Dii ò Mɔiziɛ
aà o Isailiɔnɛ: Dikpɛ pɔ́ má dìlɛɔn kɛ: Àli ma dikpɛ pɔ́ wàli gbɛ̃́ɔ kãaamɛɛɛ beeɔ kpàwakɛ.
Àli zĩkɛ gɔɔ soolo, a gɔɔ soplade í kã́mabo kãaaamɛɛ yã́i. Ásuli zĩe kɛo. Kã́mabogɔɔzĩpiá Dii pɔ́ɛ gu pɔ́ á kúu píi.
Dikpɛ pɔ́ Dii dìlɛɔn kɛ: Àli a kpàwakɛ a gɔɔwa, í kɔ̃ kãaamɛɛ.
Mɔ sɛ̃́ia gɔɔ gɛ̃o mɛ̀ndosaide zĩ́ oosiɛlɛ àli Gɛ̃amusu dikpɛkɛmɛɛ.
Mɔpi gɔɔ gɛ̃ode zĩ́ àli Kàaso dikpɛkɛ, íɔ kàa pɔ́ wi a sɛ'ɛsɛ káuo so e gɔɔ sopla.
Dikpɛpi gɔɔ sɛ̃́ia zĩ́ àli kɔ̃ kãaamɛɛ. Ásuli zĩ gbãae kɛo.
Àliɔ sa pɔ́ wì a pɔ́ nísi kátɛu à tɛ́kũ oa e gɔɔ sopla, a gɔɔ sopladepi zĩ́ í kɔ̃ kãaamɛɛ. Ásuli zĩ gbãae kɛ zĩbeezĩo.
Dii ò Mɔiziɛ
aà o Isailiɔnɛ: Tó a gɛ̃ bùsu pɔ́ málɛ kpáwáu, mɛ́ a á buapɔ́ káauɔ kɛ̀kɛ, àli a bàaa ye mɔò sa'onaɛ.
Tó kã́mabogɔɔzĩ gu dɔ̀, sa'onapi lí pɔ́ bàaapi mɔmɛɛ, mí síánɔ.
Gɔɔ doũpi zĩ́ aàli sa pɔ́ wì a pɔ́ kátɛu à tɛ́kũ oa ń sã wɛ̃dona sãasaio
ń a pɔ́wɛntio kiloo síiɔ̃ yãalɛa ń nísio pɔ́ pɔ́ wì kátɛu à tɛ́kũ a gĩ ì kɛmɛɛ na ũ, i vɛ̃ɛ ɛ́lɛwà litili do.
Ásuli pɔ́wɛn dafu blɛ bleo, a pɛ̃ɛ ge a kpasaa e gɔɔ pɔ́ a mɔ mapi á Luaɛ ń pɔ́ káau bàaapio. Yã́piɔá yãdilɛaɛ́ɛ e á buiwa gu pɔ́ á kúu píi.
Kã́mabogɔɔ pɔ́ a mɔ ń pɔ́ bàaapio gbɛa, àli ãsɔ̃a dɔdɔ e sopla.
Àli gɔɔdɔdɔ blakwi e kã́mabogɔɔ soplade gu dɔ, í gbasa mɔmɛɛ ń pɔ́wɛn dafuo.
Àli pɛ̃ɛkɛ mɛ̀n plapla ua ń uao ń pɛ̃ɛtio litili plapla ń a sɛ'ɛsɛo. Á buapɔ́ káau ɔ̃ áli pɔ́piɔ kɛò, í mɔomɛɛ.
Íli mɔ́ ń pɛ̃ɛpiɔ ń sã wɛ̃dona sãasaiɔ mɛ̀n sopla ń gáaenao mɛ̀ndo ń sãsakaoɔ mɛ̀n pla, í sa pɔ́ wì a pɔ́ kátɛu à tɛ́kũ ooa ń a pɔ́wɛntio ń a vɛ̃ɛo pɔ́ pɔ́ wì kátɛu a gĩ ì kɛmɛɛ na ũ.
Íli sa'o ń blesanao mɛ̀ndo duun awakpabɔ ũ ń sã wɛ̃donaɔ mɛ̀n pla sáaukpasa ũ.
Sa'ona lí sãpiɔ mɔmɛɛ ń buapɔ́ káauɔ pɛ̃ɛpio. Sa'oblɛpiá ma pɔ́ɛ, sa'onapi mɛ́ ali ble.
Gɔɔ doũpi zĩ́ àli kɔ̃kãaa kpàwakɛ. Ásuli zĩ gbãae kɛo. Yã́piɔá yãdilɛaɛ́ɛ e á buiwa gu pɔ́ á kúu píi.
Tó álɛ pɔkɛkɛ á bùsuu, ásuli kɛkɛ e á bú lɛ́wao, mɛ́ ásuli a kɔ̃nwɛo. Àli tó taasideɔnɛ ń bɔ̀mɔɔ. Mámɛmaa Dii á Lua.
Dii ò Mɔiziɛ
aà o Isailiɔnɛ: Mɔ soplade gɔɔ sɛ̃́ia zĩ́ àli kã́mabo, í kã̀aepɛ à kãaamɛɛ, ma yã́ i dɔágu.
Ásuli zĩ gbãae kɛo, í sa pɔ́ wì a pɔ́ nísi kátɛu à tɛ́kũ oa.
Dii ò Mɔiziɛ:
Mɔ sopladepi gɔɔ kwide zĩ́ líɔ dɛ Duunkɛ̃magɔɔ ũ. Àli kɔ̃ kãaamɛɛ, í lɛye, í sa pɔ́ wì a pɔ́ nísi kátɛu à tɛ́kũ oa.
Ásuli zĩe kɛ zĩbeezĩo, asa Duunkɛ̃magɔɔɛ, zĩ́ pɔ́ wì á duuna kɛ̃́wá ma Dii á Lua aɛɛ.
Wà gbɛ̃́ pɔ́ i lɛye zĩbeezĩo bɔ a gbɛ̃́ɔ guu.
Má gbɛ̃́ pɔ́ zĩe kɛ̀ zĩbeezĩ bɔ a gbɛ̃́ɔ guu mà dɛɛ.
Ásuli zĩe kɛ zĩbeezĩo. Yã́piá yãdilɛaɛ́ɛ e á buiwa gu pɔ́ á kúu píi.
Àliɔ dɛɛ́ kã́mabogɔɔzĩ ũ, í lɛyeu, íɔ kã́mabo sɛa za mɔpi gɔɔ kɛ̃okwide zĩ́ oosi e a gu sìa dɔa oosi.
Dii ò Mɔiziɛ
aà o Isailiɔnɛ: Mɔ sopladepi gɔɔ gɛ̃ode zĩ́ àli Lákpɛdɔa dikpɛkɛmɛɛ gɔɔ sopla.
A gɔɔ sɛ̃́ia zĩ́ àli kɔ̃ kãaamɛɛ. Ásuli zĩ gbãae kɛo.
Àliɔ sa pɔ́ wì a pɔ́ nísi kátɛu à tɛ́kũ oa e gɔɔ sopla, a gɔɔ swaaɔ̃de zĩ́ í kɔ̃ kãaamɛɛ, í sa pɔ́ wì a pɔ́ nísi kátɛu à tɛ́kũ oa. Ásuli zĩ gbãae kɛo, kɔ̃kãaa midɛgɔɔɛ.
Dikpɛ pɔ́ má dìlɛɔn we. Àli a kpàwakɛ, í kɔ̃ kãaamɛɛ, í sa'oa lá gu lɛ́ dɔ lá má dìlɛwa, sa pɔ́ wì a pɔ́ kátɛu à tɛ́kũ ń pɔ́wɛntio ń sa'obɔ pãleɔ ń vɛ̃ɛo.
Àli sapiɔ oa kã́mabogɔɔ pɔ́ pɔ́ má dìlɛ bàasi, á gbaɔ ń á lɛ́gbãdɔa pɔ́ɔ ń á pɔeã pɔ́ɔ bàasi.
Sɛa za mɔ soplade gɔɔ gɛ̃ode zĩ́ á bùsu pɔ́ɔ kɛkɛa gbɛa àli dikpɛpi kɛmɛɛ e gɔɔ sopla. A gɔɔ sɛ̃́ia zĩ́ ń a gɔɔ swaaɔ̃de zĩ́o líɔ dɛɛ́ kã́mabogɔɔ ũ.
A gɔɔ sɛ̃́ia zĩ́ àli libɛ maaɔ sɛ́ ń daminalaɔ ń ligɔ̃n ladeɔ ń swagbalagɔ̃naɔ, íɔ pɔnakɛ mapi Dii á Lua aɛ e gɔɔ sopla.
Wɛ̃ ń wɛ̃o mɔ soplade guu àliɔ dikpɛpi kɛmɛɛ e gɔɔ sopla. Yã́piá yãdilɛaɛ́ɛ e á buiwa.
Á Isailiɔ líɔ ku lákpɛ pɔ́ á dɔɔ guu e gɔɔ sopla,
kɛ́ á buiɔ e dɔ̃ má tò an deziɔ ì lákpɛɔ guu ma ń bɔlɛa Egipi bùsuu gbɛa. Mámɛmaa Dii á Lua.
Ɔ̃ Mɔizi dikpɛ pɔ́ Dii dìlɛpiɔ yã'ònɛ́.
Dii ò Mɔiziɛ:
O Isailiɔnɛ aa mɔnɛ ń nísi wásawasao filiaɔ nabɔ ũ, kɛ́ aaɔ naa gɔɔpii.
Aalona mɛ́ ali filiapi kɛkɛ kpaaũkpɛu ma aɛ zwãa pɔ́ kpaa ikoyã kpagoloi saɛ za oosi e gu gɛ lí dɔò gɔɔpii. Yã́piá yãdilɛaɛ́ɛ e á buiwa.
Aàliɔ filia pɔ́ kú vua dauwaɔ kɛkɛ ma aɛ gɔɔpii.
Níli pɛ̃ɛti sɛ́ ǹ pɛ̃ɛkɛò mɛ̀n kuɛpla, pɛ̃ɛ mɛ̀ndo tí kiloo síiɔ̃siiɔ̃.
Níli pɛ̃ɛpiɔ kálɛ ma aɛ vua táabũnuwa mɛ̀n soolosoolo dɔ̀ɔ pla.
Níli tulaleti zálala fã́fãwà dɔ̀ɔdɔɔ, ní kámɛɛ tɛ́u pɛ̃ɛ gbɛu á yãdɔamagu yã́i.
Kã́mabogɔɔ ń kã́mabogɔɔo píi waliɔ kálɛ dɔ̀ɔdɔɔ ma aɛ Isailiɔ pɔ́ ũ ma bàakuańnɔ gɔɔpii yã́i.
Pɛ̃ɛpi líɔ dɛ Aalona ń a nɛ́ɔ pɔ́ ũ, aali só gu pɔ́ wa dìlɛ a zɛ́iu, asa ma pɔ́ɛ a zɛ́i. Aliɔ dɛ ń baa ũ sa pɔ́ wì a pɔ́ nísi kátɛu à tɛ́kũ oaa guu.
Gɔ̃ɛe ku, aà da á Isailiɛ, aà mae sɔ̃ Egipiɛ. Kɛ́ à gɛ̃̀ Isailiɔ bòou, ɔ̃ sòle ń daa ń Isailieo.
Ɔ̃ gɔ̃ɛ pɔ́ aà da á Isailiɛpi Dii tɔbɛ̃ɛsì à dɔ̀ɛaànɔ, ɔ̃ wà gɛ̀aànɔ Mɔizi kĩ́i. Aà dapi tɔ́n Selomi, Dibeli nɛ́ɛ, Dã buiɛ.
Ɔ̃ wà aà dàkpɛu gĩa e wà ma Dii lɛ́u lá wa sɛaànɔ.
Ɔ̃ Dii ò Mɔiziɛ:
Bɔ ń gbɛ̃́ pɔ́ dɔ̀ɛmanɔpio bòo kpɛ, gbɛ̃́ pɔ́ aa yã́pi mà aà lɛ́uɔ i ɔnana aà miwa gĩa, wi gbasa aà pápa ń gbɛo wà dɛ.
Ní o Isailiɔnɛ, tó gbɛ̃́ dɔ̀ɛmanɔ, à yã'ì azĩaɛɛ.
Wàli gbɛ̃́ pɔ́ ma tɔbɛ̃ɛsì pápa ń gbɛo wà dɛ. Bɔ̀mɔ ge belen lò, tó à ma tɔbɛ̃ɛsì, à gàn we.
Tó gbɛ̃́ gbɛ̃dɛ̀, wàli ade dɛ.
Tó gbɛ̃́ gbɛ̃́ pɔtuo dɛ̀, aàli a gɛ̃ɛ kpá.
Tó gbɛ̃́ ĩakpà a gbɛ̃́deezi, wà ĩa doũpi kpaaàzi sɔ̃.
Tó gbɛ̃́ gbɛ̃́ wá ɛ̀, wa ade wá ɛ́ sɔ̃. Tó wɛ́ a wì, wa aà pɔ́ wí sɔ̃. Tó swaa a ɛ̀, wa aà pɔ́ ɛ́ sɔ̃. Wàli kɛɛ̀ lá a kɛ̀nɛ́wa.
Tó gbɛ̃́ gbɛ̃́ pɔtuo dɛ̀, a a gɛ̃ɛ kpaɛ. Gbɛ̃́ pɔ́ gbɛ̃dɛ̀ sɔ̃, wa aà dɛɛ.
Bɔ̀mɔ ge belen lò, yãdilɛa doũpiɛ. Mámɛmaa Dii á Lua.
Mɔizi yã́pi ònɛ́, ɔ̃ aa bɔ̀ ń gbɛ̃́ pɔ́ dɔ̀ɛ ń Diiopio bòo kpɛ, aa aà pàpa ń gbɛo aa dɛ̀. Màa aa kɛ̀ lá Dii ò Mɔiziɛwa.
Dii ò Mɔiziɛ Sinai gbɛ musu
aà o Isailiɔnɛ aà mɛ: Tó a gɛ̃ bùsu pɔ́ málɛ kpáwá guu, àli tó bùsupi ĩ́ampamɛɛ.
Àli pɔ́tɔ̃ á bua e wɛ̃̀ soolo, àli á vɛ̃ɛliɔ midãɛ, í á pɔ́ɔ kɛkɛ,
a wɛ̃̀ soplade íli tó bùsupi ĩ́ampamɛɛ. Ásuli pɔ́tɔ̃ á bua wɛ̃piuo, mɛ́ ásuli á vɛ̃ɛliɔ midãɛo.
Ásuli á bua pɔzãɔ kɛkɛ à a kákĩi kɛo. Ásuli á vɛ̃ɛligɔ̃na pɔ́ kɛ̀ yàayaaɔ kɔ́ zɔ̃zɔ̃o. Tɔɔlɛ gbaa ĩ́ampaa wɛ̃ɛ.
Pɔzã pɔ́ bɔ̀lɛ tɔɔlɛ ĩ́ampaa guuɔ líɔ dɛɛ́ á blɛ ũ, ápiɔ ń á zɔ̀blenaɔ ń á gbɛ̀winaɔ ń nibɔ pɔ́ dɛ bɔ̀mɔ ũ á guuɔ
ń á pɔtuoɔ ń sɛ̃̀anɔbɔɔ. Pɔzãpiɔ líɔ dɛ á pɔblea ũ.
Àliɔ ĩ́ampaa wɛ̃piɔ dɔdɔ wɛ̃̀ soplapla lɛɛ sopla, à kɛ̀ píi wɛ̃̀ blakwi mɛ̀ndosai.
Àli kuupɛ wɛ̃pi mɔ soplade gɔɔ kwide zĩ́ á bùsu gupiiu Duunkɛ̃magɔɔzĩpi.
Íli wɛ̃pi dilɛ ma pɔ́ ũ, í gɔ̃a wɛ̃́ɛɔ ũ kpàwakɛ á bùsu gbɛ̃́ pɔ́ kú weɔnɛ píi. Iɔ dɛɛ́ gɔ̃a wɛ̃́ɛɔ ũ wɛ̃ ũ, á baade i su azĩa bùsuu a bui kĩ́i.
Wɛ̃̀ blakwide líɔ dɛɛ́ gɔ̃a wɛ̃́ɛɔ ũ wɛ̃ ũ. Ásuli pɔ́tɔ̃o. Ásuli pɔzã kɛkɛo. Ásuli vɛ̃ɛ ligɔ̃na pɔ́ kɛ̀ yàayaaɔ kɔ́ zɔ̃zɔ̃o,
asa gɔ̃a wɛ̃́ɛɔ ũ wɛ̃ɛ. Ìɔ adoaɛ́, í pɔbɔlɛnzĩaɛɔ ble.
Gɔ̃a wɛ̃́ɛɔ ũ wɛ̃pi guu á baade lí su a tɔɔlɛwa.
Tó álɛ á bú yia ge álɛ lúkɔ̃wa, ásuli ɔ̃nɔkɛkɔ̃ɛo.
Àli wɛ̃ pɔ́ gɔ̃̀ sɛa za gɔ̃a wɛ̃́ɛɔ ũ wɛ̃wa da wɛ̃naoa guu, í lú. Búde sɔ̃ ìli wɛ̃ pɔ́ gɔ̃̀ wà pɔkɛkɛ da wɛ̃naoa guu, i gbasa yía.
A ɔ̃a lí kã́fĩ wɛ̃ pɔ́ gɔ̃̀ dasilɛu. Tó wɛ̃ pɔ́ gɔ̃̀ bílao, a ɔ̃a lí lao, asa pɔkɛkɛa wɛ̃naoa ɔ̃ wàlɛ yiawà.
Ásuli ɔ̃nɔkɛkɔ̃ɛo. Àliɔ ma vĩa vĩ. Mámɛmaa Dii á Lua.
Àli zĩkɛ ma ikoyãɔwa, íɔ ma yãdilɛaɔ kũa, íɔ kú á bùsuu dɔdɔa.
Bùsupi ali blɛkɛɛ́, à mɔ́wáɛ, íɔ ku a guu dɔdɔa.
Á mɛ, tó wi pɔ́tɔ̃ wa pɔ́ kɛ̀kɛo, bɔ́ wá ble wɛ̃̀ sopladepi guui?
Mámɛ máli báaadaágu a wɛ̃̀ soolodepi guu, tɔɔlɛ i blɛkɛɛ́ wɛ̃̀ àaɔ̃ pɔ́ ũ.
A wɛ̃̀ swaaɔ̃de guu íli pɔ́tɔ̃, mɛ́ áli pɔ́wɛn zi ble e a gɛ pɛò a wɛ̃̀ kɛ̃okwi pɔkɛkɛawaɛ.
Wasuli tɔɔlɛ yía, i gɔ̃ we e gɔɔpiio, asa bùsupiá ma pɔ́ɛ, mɛ́ á dɛmɛɛ a guu bɔ̀mɔɔ ń nibɔɔ ũɛ.
Bùsu pɔ́ á kũa á pɔ́ ũ guu píi àli tó wà a tɔɔlɛ tɔ̀ɔmabo.
Tó á gbɛ̃e gɔ̃̀ taaside ũ, mɛ́ à a tɔɔlɛ kĩni yìa, aà daɛ fɛ̃̀ɛɛ lí mɔ́ pɔ́ pɔ́ a yìapi tɔ̀ɔmabo.
Tó gbɛ̃́ daɛ fɛ̃̀ɛɛ vĩ aà a tɔ̀ɔmabo sɔ̃o, mɛ́ à gbãa è à kà à a tɔ̀ɔmabo,
aà wɛ̃ pɔ́ gɛ̃̀ sɛa za gɔɔ pɔ́ á yìa nao, i wɛ̃ pɔ́ gɔ̃̀ fĩabo gbɛ̃́ pɔ́ á yìawàɛ, i a pɔ́ sí.
Tó aà gbãa i ka aà fĩaboɛ̀ sɔ̃o, tɔɔlɛpi lí gɔ̃ a lunaɛ a ɔzĩ e gɔ̃a wɛ̃́ɛɔ ũ wɛ̃u. Wɛ̃piu ɔ̃ a lunapi a sɔaaɛ̀, i a pɔ́ sí.
Tó gbɛ̃́ kpɛ́ yìa wɛ̃́lɛ bĩ́ideu, e wɛ̃̀ do àɔ gɛ́ kũaai, aɔ a boa zɛ́ vĩ. Gɔɔ bee ɔ̃ a a boa zɛ́ vĩ.
Tó i a tɔ̀ɔmaboo e wɛ̃̀ dopi gɛ̀ kũ̀aaò, kpɛ́pi a gɔ̃ a lunaɛɛ ń a buiɔ e gɔɔpii. Wàli sɔaaɛ̀ baa gɔ̃a wɛ̃́ɛɔ ũ wɛ̃uo.
Wàli kpɛ́ pɔ́ kú zɔ̃ɛwia bĩ́isaide guu dilɛ lán bugbɛwaɛ. A tɔ̀ɔmaboa zɛ́ kú, mɛ́ wàli sɔaanɛ́ gɔ̃a wɛ̃́ɛɔ ũ wɛ̃uɛ.
Levii buiɔ ń kpɛ́ pɔ́ kú ń wɛ̃́lɛ guuɔ tɔ̀ɔmaboa zɛ́ vĩ gɔɔpiiɛ.
Levii buiɔ wɛ̃́lɛ kpɛ́ pɔ́ aa yìa tɔ̀ɔmaboa zɛ́ kú, mɛ́ wàli sɔaanɛ́ gɔ̃a wɛ̃́ɛɔ ũ wɛ̃uɛ, asa Levii buiɔ wɛ̃́lɛ kpɛ́ɔ dɛ kpaalɛ pɔ́ aa sɛ̀ Isailiɔ guu ũɛ.
Aasuli ń wɛ̃́lɛ dã́dãkɛkĩiɔ yíao, asa an baan we e gɔɔpii.
Tó taasi á gbɛ̃e kũ̀, mɛ́ a fɔ̃ azĩa gwa lɔo, àliɔ aà kũa lán bɔ̀mɔ ge nibɔwa, kɛ́ aà e àɔ kú á guu yã́i.
Ásuli ɔ'idiaɛ̀o, ásuli a í gbaɛ̀o. Àliɔ ma vĩa vĩ, kɛ́ á gbɛ̃́pi e àɔ kú á guu yã́i.
Ásuli ɔ̃a sɛ̃aɛ̀ à a igbao. Ásuli blɛ yíawà à ài wɛɛlɛ a guuo.
Mámɛmaa Dii á Lua. Ma á bɔ́lɛ Egipi, kɛ́ mà Kanaa bùsu kpáwáɛ, míɔ dɛ á Lua ũ.
Tó taasi á gbɛ̃e kũ̀ mɛ́ à azĩa yìawá, ásuli zɔzĩdaɛ̀o.
A gɔ̃ á guu lán gbɛ̀wina ge nibɔwaɛ, iɔ zĩkɛɛ́ e gɔ̃a wɛ̃́ɛɔ ũ wɛ̃u.
Aàpi ń a nɛ́ɔ aai gbasa bɔ á bɛ, aai tá ń buiɔ kĩ́i tɔɔlɛ pɔ́ an deziɔ sɛ̀ kpaalɛ ũ guu.
Lá á gbɛ̃́ pɔ́ ma á bɔ́lɛ Egipi bùsuuɔ á dɛ ma zɔ̀blenaɔ ũ, i kũ wà á yía zɔɔ ũ lɔo.
Ásuli gbãablemáo. Àliɔ ma vĩa vĩ.
Bui pɔ́ liaaáziɔ gɔ̃ɛɔ ń ń nɔɛɔ ɔ̃ áliɔ ń vĩ zɔɔ ũ. Ampiɔ ɔ̃ áli ń lúlu zɔɔ ũ.
Áli fɔ̃ nibɔ pɔ́ kú á guuɔ lu lɔ ń nɛ́ pɔ́ aa i á bùsuuɔ, aai gɔ̃ á àizɛɛɔ ũ,
aai gɔ̃ á nɛ́ɔnɛ túbi ũ, aaiɔ zɔbleɛ́ e ń wɛ̃ni lɛ́u, ãma ásuli wɛ́tɛ̃amɔ á gbɛ̃́ Isailiɔnɛo.
Tó bɔ̀mɔ ge nibɔ pɔ́ kú á guu ɔ lɛ́ a kpɛ le, mɛ́ taasi sù á gbɛ̃e kũ̀, mɛ́ à azĩa yìa bɔ̀mɔpiwa ge aà buie,
aà boa zɛ́ kú. Aà daɛe a fɔ̃ à aà bo,
aà maee ge aà mae nɛ́e ge aà daɛ fɛ̃̀ɛɛe. Tó aà ɔ nìniɛ sɔ̃, aà azĩa bo.
Aàpi ń a lunao lí wɛ̃ nao sɛa za aàzĩa yíagɔɔ e gɔ̃a wɛ̃́ɛɔ ũ wɛ̃u, aà yía ɔ̃a iɔ doũ ń gɔɔ bee gbɛwizĩ ɔ̃ao.
Tó wɛ̃ pɔ́ gɔ̃̀ e gɔ̃a wɛ̃́ɛɔ ũ wɛ̃ àɔ gɛ́ kái dasi, aà boa ɔ̃a aɔ zɔ̃ɔɛ.
Tó wɛ̃ pɔ́ gɔ̃̀ bíla sɔ̃o, aà nao, i fĩabo màa.
I gɔ̃ a diiɛ gbɛ̀wina ũ wɛ̃ ń wɛ̃o. Ásuli tó aà dii wɛ́tɛ̃amɔɛ̀o.
Baa tó aà boa i zɛkɛ màao, aàpi ń a nɛ́ɔ gɔ̃ wɛ̃́ɛɔ ũ gɔ̃a wɛ̃́ɛɔ ũ wɛ̃uɛ,
asa Isailiɔ mɛ́ ma zɔ̀blena pɔ́ ma ń bɔ́lɛ Egipi bùsuuɔ ũ. Mámɛmaa Dii á Lua.
Ásuli pɔe kɛ tã́a ũo. Ásuli gbɛ'ã ge à pɛ́lɛ á bùsuu à kúlɛɛ̀o, asa mámɛmaa Dii á Lua.
Àliɔ kã́mabogɔɔ pɔ́ má dìlɛɔ yãda, íli ma kúkĩi dilɛ gbia. Mámɛmaa Dii.
Tó á tɛ́ ma ikoyãɔi mɛ́ á ma yãdilɛaɔ kũa, álɛ zĩkɛwà,
máli tó lou ma á bùsuu a gɔɔwaɛ, tɔɔlɛ ali blɛkɛɛ́, líɔ i nɛ'iɛ́.
Áɔ pɔ́wɛmbɔzĩkɛɛ e à gɛ pɛò vɛ̃ɛkɔzɔ̃zɔ̃gɔɔwa, vɛ̃ɛkɔzɔ̃zɔ̃a sɔ̃, e à gɛ pɛò pɔ́tɔ̃gɔɔwa. Áli pɔble à kã́, íɔ kú á bùsuu dɔdɔa.
Má tó àɔ ku aafia á bùsuu. Á wúlɛ mɛ́ yãe a to vĩa á kũo. Má wàiɔ midɛ á bùsuu mɛ́ zĩ a gɛ̃ weo.
Á pɛ́lɛ á ibɛɛɔziɛ, í ń dɛdɛ ń fɛ̃ndao.
Á gbɛ̃ɔn sɔoɔ a ń gbɛ̃ɔn basɔoɔ yá, mɛ́ á gbɛ̃ɔn basɔoɔ a ń gbɛ̃ɔn ɔ̀aasɔsɔo lɛɛ kwiɔ (10.000) yá, í ń dɛdɛ ń fɛ̃ndao.
Má á wɛgwa, mí tó à nɛ'i à kã́fĩ, ma bàakuaánɔ iɔ gɛ́.
Áliɔ blɛble e a zi bɔ, í a zipi kɔ́lɛ a dafu káua yã́i.
Ma kúkĩi aɔ kú á guu, mɛ́ ma nisĩna a gíázio.
Máɔ bɛbɛ á guu á Lua ũɛ, íɔ dɛ ma gbɛ̃́ɔ ũ.
Mámɛmaa Dii á Lua. Mámɛ ma á bɔ́lɛ Egipi, kɛ́ ásu àɔ dɛ ń zɔɔ ũ lɔo yã́i. Ma zuu pɔ́ aa dàɛ́ kɛ̀ kɛ́lɛkɛlɛ, ɔ̃ a gɔ̃ bɛ ń mio daa ía.
Tó i ma yãdilɛaɔ ma, álɛ zĩkɛwà píio,
tó a gi ma ikoyãɔi, mɛ́ á nisĩna ye ma yãdilɛnɛio, tó álɛ ma ɔtondɔkĩi gwao, mɛ́ a ma bàakuaánɔ yãdilɛaɛ́ gbòo,
àɔ dɔ̃ lá má kɛɛ́n kɛ: Má tó gili gɛ̃águ, mí tɔɔn vãi káágu ń sionao, á wɛ́ iɔ wo, á yɛ̃̀ɛɛ i láa. Á pɔ́tɔ̃ pãɛ, asa á ibɛɛɔ mɛ́ aa ble.
Má fɛlɛánɔ, á ibɛɛɔ i á fu, á zangudepiɔ iɔ gbãablewá. Baa tó gbɛ̃e lɛ́ á yáo, áli tílɛɛ.
Bee gbɛa tó i ma yãmao, má ɛa mà á swã́gagaɛ lɔ gɛ̃n sopla á duuna yã́i.
Má á wala gbãa kɔ'ɛ. Luabɛ i gɔ̃ɛ́ gii mɔ̀sɛsai lán mɔsiwa, á tɔɔlɛ i gbãakũ lán mɔgotɛ̃wa.
Á á gbãa kɔ́lɛ pãɛ, asa tɔɔlɛ a blɛkɛɛ́o, mɛ́ líɔ nɛ'iɛ́o.
Tó a gi lɛ́ swã́gbãakɛmanɔ, mɛ́ i ma yãmao, má á swã́gagaa kã́fĩ lɔ lɛɛ soplaɛ e á duuna lɛ́wa.
Má wàiɔ gbaɛwá, aai to à gɔ̃ nɛ́sai, aai á pɔtuoɔ dɛdɛ, í lao, á zɛ́e a sɛa kɛ lɔo.
Tó á wɛ́ i kɛ̃ yã́piɔ musuo, mɛ́ a gi lɛ́ swã́gbãakɛmanɔ,
mámɛ má fɛlɛánɔ mazĩa sa, mí ĩadawá gɛ̃n sopla á duuna yã́i.
Má tó wà mɔ lɛ́lɛwá ń zĩo, kɛ́ a ma bàakuaánɔ yã́ gbòo yã́i. Tó a si á wɛ̃́lɛɔ guu, má gagyãkaáguɛ, mí á na á ibɛɛɔnɛ ń ɔzĩ.
Má tó á blɛ láa, nɔɛ gbɛ̃ɔn kwiɔ mɛ́ aali pɛ̃ɛkɛɛ́ kĩna doũwa, aai kpáwá tãmitãmi, a pɔe bɔwá sɔ̃o.
Tó i ma yãma yã́piɔ musuo, mɛ́ a gi lɛ́ swã́gbãakɛmanɔ,
má ɛa fɛlɛánɔ ń pɔfɛ̃aoɛ, mí á swã́gaga gɛ̃n sopla á duuna yã́i.
Nɔanapi a to à á nɛgɔ̃ɛɔ ń á nɛnɔɛɔ só.
Má gulɛsĩ pɔ́ á bòɔ daaaĩ, mí á tulaletikatɛakĩiɔ gboo, mí á gɛɔ ká á diiɔ gɛɔla. Ma nisĩna aɔ ye á yã́io.
Má tó á wɛ̃́lɛɔ gɔ̃ bɛziaɔ ũɛ, mí á sa'okĩiɔ dúuzɔ̃. Á sa'oa pɔ́ tɛ́kũa gĩ a kamagu lɔo.
Má á bùsu dɛɛ, a yã́ i di á ibɛɛ pɔ́ kú weɔwa.
Má a fɛ̃nda woɛ, mí á yáò mà á fãaa buiɔ guu. Á bùsu i gɔ̃ gii, á wɛ̃́lɛɔ i gɔ̃ bɛziaɔ ũ.
Gɔɔ pɔ́ á kú á ibɛɛɔ bùsuu mɛ́ á bùsu gɔ̃̀ da gii, á bùsu a ĩ́ampa sa. Bùsupi á ĩ́ampa, a ĩ́ampaa lɛ́ i ká.
Gɔɔ pɔ́ á kú we, ĩ́ana pɔ́ a giɛ̀ à pa ĩ́ampaa wɛ̃ guu, gɔɔ pɔ́ a gɔ̃ da yàaa a ĩ́anapi pa sa.
Á gbɛ̃́ kɔ̃naɔ sɔ̃, má tó aa sɔ̃̀deedeekɛ ń ibɛɛɔ bùsuu. Baa ĩ́ana lásɛa kɔ̃fĩ a to aa tílɛ, aai tílɛ lán fɛ̃nda wàlɛ ń yáòwa. Aa kpagua, baa kɛ́ gbɛ̃e lɛ́ ń yáo.
Aa kwɛ kákɔ̃a lán fɛ̃nda wà ń kwɛ́òwa. Aa fɔ̃ zɛ gí ń ibɛɛɔ aɛo.
Màa á midɛ buiɔ guu. Á ibɛɛɔ bùsu a á mɔ́mɔ.
Á gbɛ̃́ kɔ̃napiɔ i ibaba ń ibɛɛɔ bùsuu ampiɔ ń ń deziɔ yãvãiɔ yã́i.
Tó á buipiɔ ń yãvãiɔ ń ń deziɔ pɔ́ɔ dɔ̃̀, an náaisaiyã pɔ́ aa kɛ̀mɛɛ ń swã́gbãa pɔ́ aa kɛ̀manɔpio,
ɔ̃ ma fɛlɛńnɔ, ma ń kpá ń ibɛɛɔ bùsuu, tó aa ń nɔ̀sɛvãipi tò mɛ́ aa ńzĩa bùsa, tó an yãvãi go ń gbɛ̃a lɛ́ kà,
ma bàa kua ń Yakɔbuo ń Izaakio ń Ablahaũo yã́ a dɔmagu ń bùsu pɔ́ má kpàmá yã́o.
Bùsu pɔ́ aa tò we aɔ da gii ń kpɛ, i ĩ́ampa a ĩ́ampaa wɛ̃u. An yãvãi go a ń gbɛ̃ɛ, asa aa gì ma yãdilɛaɔiɛ, an nisĩna ye ma ikoyãio.
Ń beeo gɔɔ pɔ́ aa kú ń ibɛɛɔ bùsuu, má ń midɛo. Má gíńzi mà a bàakuańnɔ yã́ gbooo, asa mámɛmaa Dii an Lua.
Ma bàa kua ń ń dezi pɔ́ ma ń bɔ́lɛ Egipi buiɔ wáa kɛ́ màɔ dɛ ń Lua ũ yã́ dɔmagu, mí ń bɔ. Mámɛmaa Dii.
Ikoyã ń yãdilɛa pɔ́ Dii ò Mɔiziɛ Sinai gbɛ musu a dà Isailiɔnɛɔn we.
Dii ò Mɔiziɛ,
ɔ̃ a ò Isailiɔnɛ à mɛ̀: Tó gbɛ̃́ lɛkɛ̀ Diiwa à mɛ̀, á aà gba gbɛ̃nazĩna, aà bo'ɔ̃an kɛ:
Sɛa za wɛ̃̀ bao e à gɛ̀ pɛ̀ wɛ̃̀ bàaɔ̃wa, tó gɔ̃ɛɛ, kpaaũkpɛ ã́nusu ɔwatɛ̃ blakwiɛ,
nɔɛ sɔ̃ baakwi.
Sɛa za wɛ̃̀ sɔo e à gɛ̀ pɛ̀ wɛ̃̀ baowa, tó nɛgɔ̃ɛɛ, ã́nusu ɔwatɛ̃ baoɛ, nɛnɔɛ sɔ̃ kwi.
Sɛa za mɔ do e à gɛ̀ pɛ̀ wɛ̃̀ sɔowa, tó nɛgɔ̃ɛnaɛ, ã́nusu ɔwatɛ̃ sɔoɛ, nɛnɔɛna sɔ̃ àaɔ̃.
Tó gɔ̃ɛ dɛ wɛ̃̀ bàaɔ̃la, ã́nusu ɔwatɛ̃ gɛ̃oɛ, nɔɛ sɔ̃ kwi.
Tó taasideɛ, mɛ́ aà gbãa i ka màao, aàli gɛ́ sa'ona le, sa'ona lí a bo'ɔ̃a dilɛ lá lɛgbɛ̃na a fɔ̃wa.
Tó pɔtuo pɔ́ wì sa'oò Diiwaɛ sɔ̃, pɔ́ pɔ́ wà aà gbà ali gɔ̃ aà pɔ́ ũɛ.
Wasuli lilɛo. Wasuli a maa lɛũkpakɛ ń a vãioo, ge a vãi ń a maaoo. Tó wà pɔtuo lɛũkpakɛ̀, a pla píi a gɔ̃ Dii pɔ́ ũɛ.
Tó pɔtuo pɔ́ wìli sa'oò Diiwaoɛ sɔ̃, wàli gɛò sa'ona kĩ́i,
sa'ona i a taa gwa, tó a maa ge a vãiɛ. Lá sa'ona dìlɛ, màa a ɔ̃a aɔ dɛ.
Tó pɔde ye bo, aàli a ɔ̃a sɔode nawà.
Tó gbɛ̃́ Dii gbà a kpɛ́, sa'ona lí a taa gwa, tó a maa ge a vãiɛ. Lá sa'ona dìlɛ, màa a ɔ̃a aɔ dɛ.
Tó kpɛde ye à a kpɛ́ sí, aàli a ɔ̃a sɔode nawà, kpɛ́pi i ɛa gɔ̃ aà pɔ́ ũ.
Tó gbɛ̃́ Dii gbà tɔɔlɛ pɔ́ á sɛ̀ kpaalɛ guu kĩni, a ɔ̃a líɔ doũ ń pɔ́wɛna pɔ́ a mɔ búpiwa ɔ̃ao. Pɔ́wɛna koko do ɔ̃a kà ã́nusu ɔwatɛ̃ sɔo.
Tó gɔ̃a wɛ̃́ɛɔ ũ wɛ̃ ɔ̃ à Dii gbàu sɔ̃, a ɔ̃a a gi àɔ ku a lɛgbɛuɛ.
Tó gɔ̃a wɛ̃́ɛɔ ũ wɛ̃ gɛ̃̀, sa'ona lí a ɔ̃a dilɛ wɛ̃ pɔ́ gɔ̃̀ e gɔ̃a wɛ̃́ɛɔ ũ wɛ̃̀ sìa lɛ́u, i a ɔ̃a lao màa.
Tó búde ye a bú sí, aàli a ɔ̃a sɔode nawà, i gɔ̃ aà pɔ́ ũ.
Tó i búpi boo, ge tó a yìa gbɛ̃pãlewaɛ, a boa zɛ́ kú lɔo.
Tó wàlɛ pɔ́ sɔaasɔaanɛ́ gɔ̃a wɛ̃́ɛɔ ũ wɛ̃u, buapi a gɔ̃ Dii pɔ́ ũɛ, lán pɔ́ pɔ́ wà Dii gbà ń a mìbaowaɛ, tɔɔlɛpi i gɔ̃ sa'onaɔnɛ.
Tó gbɛ̃́ Dii gbà tɔɔlɛ pɔ́ á lù, mɛ́ tɔɔlɛ pɔ́ a sɛ̀ kpaalɛ guu no,
sa'ona lí a ɔ̃a dilɛ wɛ̃ pɔ́ gɔ̃̀ e gɔ̃a wɛ̃́ɛɔ ũ wɛ̃̀ dasilɛu, gbɛ̃́pi i tɔɔlɛpi bo zĩbeezĩ gɔ̃̀ɔ, ɔ̃api i gɔ̃ Dii pɔ́ ũ.
Gɔ̃a wɛ̃́ɛɔ ũ wɛ̃ ɔ̃ wàli buapi sɔaa a yìana pɔ́ tɔɔlɛpi vĩ yãaɛ.
Lá wà ã́nusu lɛ́ dìlɛ kpaaũkpɛu, màa sa'onaɔ lí pɔ́ ɔ̃a dilɛ. Ãnusu do galaũ baoɛ.
Pɔtuo nɛ́ sɛ̃́iaɔá Dii pɔ́ɛ kɔ̀. Gbɛ̃e suli aà gbao zu ge sãn lò, asa Dii pɔ́ɛ.
Tó pɔtuo pɔ́ wìli sa'oòo nɛ́ sɛ̃́iaɛ sɔ̃, aàli bo lá sa'ona dìlɛ lɛ́u, i a ɔ̃a sɔode nawà. Tó i boo, wàli yía ɔ̃a pɔ́ sa'ona dìlɛ lɛ́u.
Pɔ́ pɔ́ gbɛ̃́ vĩ à Dii gbà ń a mìbao, gbɛ̃nazĩna ge pɔtuo ge tɔɔlɛ pɔ́ dɛ a buiɔ pɔ́ ũn lò, asuli yíao, asu bo sɔ̃o. Pɔ́ pɔ́ wà Dii gbà ń a mìbao á pɔ́ pɔ́ wìli booɛ.
Baa gbɛ̃nazĩna pɔ́ wà Dii gbà ń a mìbao, wà fɔ̃ boo, sema wà ade dɛ.
Bua pɔ́ɔ kwide líɔ dɛ Dii pɔ́ ũ, pɔ́wɛna ge libɛɔn lò. Aliɔ dɛ Dii pɔ́ ũɛ.
Tó gbɛ̃́ ye a pɔ́ kwidepiɔ bo, aàli a ɔ̃a sɔode nawà.
Pɔtuo kwide á Dii pɔ́ɛ. Tó wa nào, a kwideɔ líɔ dɛ aà pɔ́ ũ.
Wasuli a maa ge a vãi boo, mɛ́ wasuli a kee lɛũkpakɛo. Tó wà a lɛũkpakɛ̀, a pla píi gɔ̃̀ Dii pɔ́ ũɛ, mɛ́ wa fɔ̃ a kee boo.
Yã́ pɔ́ Dii dà Mɔiziɛ Sinai gbɛ musu a dìlɛ Isailiɔnɛn we.
Isailiɔ bɔa Egipi wɛ̃̀ plaade, a mɔ plaade gɔɔ sɛ̃́ia zĩ́, Dii yã'ò Mɔiziɛ kpaaũkpɛu Sinai guwaiwaiu à mɛ̀:
À Isailiɔ naokɛ daɛdaɛ ualɛ ń ualɛo, ní gɔ̃ɛɔ tɔ́ dalau píi.
Mpi ń Aalonao à Isaili gɔ̃ɛ pɔ́ kà wɛ̃̀ bao ge aa dɛaɔ kãaa, í gbɛ̃́ pɔ́ kà zĩkaapiɔ nao gã ń gão.
À gbɛ̃́ pɔ́ dɛ uabele ũɔ sɛ bui ń buio guu dodo aa dɔálɛ.
Gbɛ̃́ pɔ́ aaɔ kúánɔpiɔ tɔ́n kɛ: Lubɛni buiɔ guu Sedeu nɛ́ Ɛlizuu.
Simɛɔ buiɔ guu Zulisadai nɛ́ Selumiɛ.
Yuda buiɔ guu Aminadabu nɛ́ Naasɔ̃.
Isakaa buiɔ guu Zuaa nɛ́ Nɛtanɛli.
Zabulɔni buiɔ guu Heloni nɛ́ Ɛliabu.
Yosɛfu nɛ́ Ɛflaiũ buiɔ guu Amihudu nɛ́ Ɛlisama. Yosɛfu nɛ́ Manase buiɔ guu Pedazuu nɛ́ Gamaliɛli.
Bɛ̃yãmɛɛ buiɔ guu Gidoni nɛ́ Abidã.
Dã buiɔ guu Amisadai nɛ́ Ahiɛzɛɛ.
Asɛɛ buiɔ guu Ɔkɛlana nɛ́ Pagiɛli.
Gada buiɔ guu Deuɛli nɛ́ Ɛliasafa.
Nɛfatali buiɔ guu Enana nɛ́ Ahila.
Gbɛ̃́ pɔ́ wà ń sɛ́ gbɛ̃́ɔ guu ń deziɔ buiɔ kía ũɔn we. Aamɛ Isaili bui dɔaanaɔ ũ.
Mɔizi ń Aalonao gbɛ̃́ pɔ́ Dii ń tɔ́ dɔ̀dɔpiɔ sɛ̀,
ɔ̃ aa gbɛ̃́ɔ kã̀aa píi mɔ plaade gɔɔ sɛ̃́iazĩ. Aa gbɛ̃́ pɔ́ kà wɛ̃̀ bao ge aa dɛaɔ tɔ́ dàlau píi daɛdaɛ ualɛ ń ualɛo.
Mɔizi ń nao Sinai guwaiwaiu lá Dii dìlɛɛwa.
Wà gɔ̃ɛ pɔ́ kà wɛ̃̀ bao ge aa dɛaɔ nào, ɔ̃ wà gbɛ̃́ pɔ́ kà zĩkaapiɔ tɔ́ dàlau dodo baade iawa daɛdaɛ ualɛ ń ualɛo.
Isaili nɛgɔ̃ɛ sɛ̃́ia Lubɛni buiɔ guu, gbɛ̃́ pɔ́ kà zĩkaaɔ gbɛ̃ɔn ɔ̀aasɔsɔo lɛɛ bla ń sooloo ń ɔ̀aa pla ń basɔooɛ (46.500).
Simɛɔ buiɔ guu gbɛ̃ɔn ɔ̀aasɔsɔo lɛɛ bàaɔ̃ mɛ̀ndosai ń ɔ̀aa do ń basɔooɛ (59.300).
<range>
Gada buiɔ guu gbɛ̃ɔn ɔ̀aasɔsɔo lɛɛ blasɔo ń ɔ̀aa àaɔ̃ ń blakwioɛ (45.650).
<range>
Yuda buiɔ guu gbɛ̃ɔn ɔ̀aasɔsɔo lɛɛ bàaɔ̃kwi ń síiɔ̃o ń ɔ̀aa àaɔ̃oɛ (74.600).
<range>
Isakaa buiɔ guu gbɛ̃ɔn ɔ̀aasɔsɔo lɛɛ blakwi ń síiɔ̃o ń ɔ̀aa plaoɛ (54.400).
<range>
Zabulɔni buiɔ guu gbɛ̃ɔn ɔ̀aasɔsɔo lɛɛ blakwi ń soplao ń ɔ̀aa plaoɛ (57.400).
<range>
Yosɛfu nɛ́ Ɛflaiũ buiɔ guu gbɛ̃ɔn ɔ̀aasɔsɔo lɛɛ bla ń ɔ̀aa pla ń basɔooɛ (40.500).
<range>
Yosɛfu nɛ́ Manase buiɔ guu gbɛ̃ɔn ɔ̀aasɔsɔo lɛɛ baakwi ń plao ń ɔ̀aa dooɛ (32.200).
<range>
Bɛ̃yãmɛɛ buiɔ guu gbɛ̃ɔn ɔ̀aasɔsɔo lɛɛ baakwi ń sɔoo ń ɔ̀aa plaoɛ (35.400).
<range>
Dã buiɔ guu gbɛ̃ɔn ɔ̀aasɔsɔo lɛɛ bàaɔ̃ ń plao ń ɔ̀aa àaɔ̃ ń basɔooɛ (62.700).
<range>
Asɛɛ buiɔ guu gbɛ̃ɔn ɔ̀aasɔsɔo lɛɛ bla ń mɛ̀ndoo ń ɔ̀aa pla ń basɔooɛ (41.500).
<range>
Nɛfatali buiɔ guu gbɛ̃ɔn ɔ̀aasɔsɔo lɛɛ blakwi ń àaɔ̃o ń ɔ̀aa plaoɛ (53.400).
<range>
Gbɛ̃́ pɔ́ Mɔizi ń Aalonao ń Isailiɔ kía gbɛ̃ɔn kuɛplaɔ ń naoɔn we. Wà kíapiɔ sɛ̀ bui ń buio guu mɛ̀ndodoɛ.
Kɛ́ aa Isaili gɔ̃ɛ pɔ́ kà wɛ̃̀ bao ge aa dɛaɔ nào ualɛ ń ualɛo, Isaili pɔ́ kà zĩkaapiɔ
gbɛ̃ɔn ɔ̀aasɔsɔo lɛɛ ɔ̀aa àaɔ̃ ń àaɔ̃o ń ɔ̀aa pla ń basoplakwioɛ (603.550).
Wì Levii bui uadeɔ da nao guuo,
asa Dii ò Mɔiziɛ à mɛ̀:
Ńsu Levii buiɔ naoo. Ńsu ǹ ń tɔ́ dalau ń Isaili bui kĩniɔo.
Ikoyã zwã̀akpɛ zĩ na Levii buiɔnɛ ń ɔzĩ ń a pɔkeleɔ ń pɔ́ pɔ́ kú a guuɔ píi. Aamɛ aaliɔ zwã̀akpɛ sɛa ń a pɔkeleɔ píi, aaiɔ dɛ zwã̀akpɛpi zĩkɛnaɔ ũ, aali bòokpa aa liai.
Tó álɛ fɛlɛ, aamɛ aali zwã̀akpɛpi woɛwoɛ. Tó a ka bòokpakĩi, aali ɛa pɛ́ɛpɛɛ. Tó gbɛ̃pãle sɔ̃̀i, à gàɛ.
Isailiɔ lí bòokpakpa gã ń gão, baade ń a dàlapooo.
Levii buiɔ mɛ́ aali bòokpa aa lia ikoyã zwã̀akpɛi, kɛ́ másu pɔkũmabɔbɔ Isailiɔwao yã́i. Ikoyã zwã̀akpɛ gwaa mɛ́ Levii buiɔ zĩ ũ.
Ɔ̃ Isailiɔ kɛ̀ lá Dii ò Mɔiziɛwa.
Dii yã'ò Mɔiziɛ ń Aalonao à mɛ̀:
Isailiɔ baade lí bòokpa a dàlapoo gbáu ń a ua seelao pɛ́lɛa. Aali bòokpa wà lia kpaaũkpɛi kɛ̃awà yɔɔ.
Yuda bui gãliɔ mɛ́ aali bòokpa gukpɛ oi ń ń dàlapooo. An dɔaanan Aminadabu nɛ́ Naasɔ̃ ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ bàaɔ̃kwi ń síiɔ̃o ń ɔ̀aa àaɔ̃oɛ (74.600).
Isakaa bui gãliɔ lí bòokpa ń saɛ. An dɔaanan Zuaa nɛ́ Nɛtanɛli ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ blakwi ń síiɔ̃o ń ɔ̀aa plaoɛ (54.400).
An saɛ Zabulɔni buiɔ. An dɔaanan Heloni nɛ́ Ɛliabu ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ blakwi ń soplao ń ɔ̀aa plaoɛ (57.400).
Ampii an bòo wì mɛ Yuda buiɔ bòo, aa gbɛ̃ɔn ɔ̀aasɔsɔo lɛɛ ɔ̀aa do, gɛ̃o mɛ̀ndosai mɛ́ kuo, ń ɔ̀aa plaoɛ. (186.400) Aamɛ aali dazɛu káau.
Lubɛni bui gãliɔ mɛ́ aali bòokpa gɛɔmidɔkĩi oi ń ń dàlapooo. An dɔaanan Sedeu nɛ́ Ɛlizuu ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ blakwi ń sooloo ń ɔ̀aa pla ń basɔooɛ (46.500).
Simɛɔ buiɔ lí bòokpa ń saɛ. An dɔaanan Zulisadai nɛ́ Selumiɛ ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ bàaɔ̃ mɛ̀ndosai ń ɔ̀aa do ń basɔooɛ (59.300).
An saɛ Gada buiɔ. An dɔaanan Deuɛli nɛ́ Ɛliasafa ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ blasɔo ń ɔ̀aa àaɔ̃ ń blakwioɛ (45.650).
Ampii an bòo wì mɛ Lubɛni buiɔ bòo, aa gbɛ̃ɔn ɔ̀aasɔsɔo lɛɛ basoplakwi ń mɛ̀ndoo ń ɔ̀aa pla ń blakwioɛ (151.450). Aamɛ aali dazɛu plaade ũ.
Levii bui bòodeɔ mɛ́ aali kpaaũkpɛ sɛ aa daò zɛ́u, aaiɔ bɛ guoguo. Lá an bòo kálɛa dɛ, màa aaliɔ bɛ zɛ́u. Baade iɔ ku a ɔi tɛa a dàlapoozi.
Ɛflaiũ bui gãliɔ lí bòokpa bɛ'aɛ oi ń ń dàlapooo. An dɔaanan Amihudu nɛ́ Ɛlisama ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ bla ń ɔ̀aa pla ń basɔooɛ (40.500).
Manase buiɔ líɔ kú ń saɛ. An dɔaanan Pedazuu nɛ́ Gamaliɛli ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ baakwi ń plao ń ɔ̀aa dooɛ (32.200).
An saɛ Bɛ̃yãmɛɛ buiɔ. An dɔaanan Gidoni nɛ́ Abidã ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ baakwi ń sɔoo ń ɔ̀aa plaoɛ (35.400).
Ampii an bòo wì mɛ Ɛflaiũ buiɔ bòo, aa gbɛ̃ɔn ɔ̀aasɔsɔo lɛɛ basɔokwi plasai ń basɔooɛ (108.100). Aamɛ aali dazɛu àaɔ̃de ũ Levii buiɔ gbɛa.
Dã bui gãliɔ mɛ́ aali bòokpa gugbãntoo oi ń ń dàlapooo. An dɔaanan Amisadai nɛ́ Ahiɛzɛɛ ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ bàaɔ̃ ń plao ń ɔ̀aa àaɔ̃ ń basɔooɛ (62.700).
Asɛɛ buiɔ mɛ́ aali bòokpa ń saɛ. An dɔaanan Ɔkɛlana nɛ́ Pagiɛli ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ bla ń mɛ̀ndoo ń ɔ̀aa pla ń basɔooɛ (41.500).
An saɛ Nɛfatali buiɔ. An dɔaanan Enana nɛ́ Ahila ũ.
Aà zĩgɔ̃ɔ gbɛ̃ɔn ɔ̀aasɔsɔo lɛɛ blakwi ń àaɔ̃o ń ɔ̀aa plaoɛ (53.400).
Ampii an bòo wì mɛ Dã buiɔ bòo, aa gbɛ̃ɔn ɔ̀aasɔsɔo lɛɛ basoplakwi ń soplao ń ɔ̀aa àaɔ̃oɛ (157.600). Aali dazɛu gbɛzã ń ń dàlapooo.
Isaili pɔ́ wà ń nao ualɛ ń ualɛoɔn we. An zĩgɔ̃ɔ píi gbɛ̃ɔn ɔ̀aasɔsɔo lɛɛ ɔ̀aa àaɔ̃ ń àaɔ̃o ń basoplakwioɛ (603.550).
Kási wi Levii buiɔ da naopi guu ń ń Isaili deeɔo, lá Dii ò Mɔiziɛwa.
Isailiɔ kɛ̀ lá Dii ò Mɔiziɛwa, aa bòokpà ń ń dàlapooo màa, ɔ̃ aa dàzɛu daɛdaɛ ualɛ ń ualɛo.
Mɔizi ń Aalonao buiɔ yã́n kɛ gɔɔ pɔ́ Dii yã'ò Mɔiziɛ Sinai gbɛ musu.
Aalona nɛgɔ̃ɛɔ tɔ́n kɛ: Aà nɛgɔ̃ɛ sɛ̃́ia Nadabu, Abiu, Ɛleazaa, Itamaa.
Aalona nɛ́ pɔ́ wà ń dílɛ sa'onaɔ ũ wà sa'ozĩ nànɛ́ ń ɔzĩɔ tɔ́n we.
Nadabu ń Abiuo gàga Dii aɛ Sinai guwaiwaiuɛ, kɛ́ aa mɔ̀ aà aɛ ń tɛ́ zĩ̀loo yã́i. Aai nɛ'i yãao, ɔ̃ Ɛleazaa ń Itamaao gɔ̃̀ sa'onaɔ ũ ń mae Aalona gɔɔ.
Dii yã'ò Mɔiziɛ à mɛ̀:
Mɔ́ ń Levii buiɔ, ní ń na Aalonaɛ a ɔzĩ, aali zĩkɛaànɔ.
Aali kpaaũkpɛ kpɛɛlɛ zĩ pɔ́ má dà Aalonaɛ ń Isailiɔ píi kɛ ń zwã̀akpɛpi zĩo lɔ.
Aali laaidɔ kpaaũkpɛ pɔkeleɔwa, aaiɔ zwã̀akpɛpi zĩ pɔ́ má dà Isailiɔnɛ kɛò.
Levii buiɔ na Aalona ń a nɛ́ɔnɛ ń ɔzĩ. Isaili pɔ́ wa kpàwà míɔmiɔɔn we.
Aalona ń a nɛ́ɔ dilɛ ma gbàgbanaɔ ũ. Tó gbɛ̃́ zĩ̀loe sɔ̃̀mazi, à gàɛ.
Dii yã'ò Mɔiziɛ à mɛ̀:
Mámɛ ma Levii buiɔ sɛ̀ Isailiɔ guu Isaili nɛgɔ̃ɛ sɛ̃́iaɔ gbɛu. Levii buipiɔ iɔ dɛ ma pɔ́ ũ,
asa za gɔɔ pɔ́ ma Egipi nɛgɔ̃ɛ sɛ̃́iaɔ dɛ̀dɛ, ma Isaili nɛgɔ̃ɛ sɛ̃́iaɔ ń ń pɔtuo nɛsana sɛ̃́iaɔ dìlɛ ma pɔ́ ũɛ. Mámɛmaa Dii.
Dii yã'ò Mɔiziɛ Sinai guwaiwaiu à mɛ̀:
Levii buiɔ nao daɛdaɛ ualɛ ń ualɛo. An gɔ̃ɛɔ nao píi sɛa za nɛ́ mɔ doɔwa.
Ɔ̃ Mɔizi ń nao lá Dii òɛwa.
Levii nɛ́ɔ tɔ́n kɛ: Geesɔ̃, Kɛata ń Mɛlalio.
Geesɔ̃ nɛ́ɔ tɔ́n kɛ daɛdaɛ: Libeni ń Simɛio.
Kɛata nɛ́ɔ tɔ́n kɛ daɛdaɛ: Amlaũ, Isaa, Hɛblɔ̃ ń Uziɛlio.
Mɛlali nɛ́ɔ tɔ́n kɛ daɛdaɛ: Mali ń Musio. Levii buiɔn we daɛdaɛ ualɛ ń ualɛo.
Libeni buiɔ ń Simɛi buiɔ mɛ́ Geesɔ̃ buiɔ ũ.
Gɔ̃ɛ pɔ́ wà ń nao sɛa za nɛ́ mɔ doɔwaɔ gbɛ̃ɔn ɔ̀aasɔsɔo lɛɛ sopla ń ɔ̀aa pla ń basɔooɛ (7.500).
Geesɔ̃ buipiɔ lí bòokpa zwã̀akpɛpi kpɛ naa bɛ'aɛ oi.
Laɛli nɛ́ Ɛlisafa mɛ́ ń kía ũ.
Geesɔ̃ buiɔ líɔ zwãa ń báa pɔ́ wàli kú kpaaũkpɛaɔ zĩ kɛ ń a kpɛɛlɛ zwãao
ń kaa lɛ́ zwãao ń kaa pɔ́ lia zwã̀akpɛpi ń sa'okĩiozi zwãao ń a baɔ píi.
Amlaũ buiɔ ń Isaa buiɔ ń Hɛblɔ̃ buiɔ ń Uziɛli buiɔ mɛ́ Kɛata buiɔ ũ.
Sɛa za nɛ́ mɔ doɔwa, an gɔ̃ɛɔ gbɛ̃ɔn ɔ̀aasɔsɔo lɛɛ swaaɔ̃ ń ɔ̀aa àaɔ̃oɛ (8.600). Aamɛ aaliɔ zĩkɛ zwã̀akpɛu.
Kɛata buipiɔ mɛ́ aali bòokpa zwã̀akpɛpi saɛ naa gɛɔmidɔkĩi oi.
Uziɛli nɛ́ Ɛlizafã mɛ́ ń kía ũ.
Aaliɔ kpagolo ń táabũnuo ń dauo ń sa'okĩio ń tulaletikatɛakĩio ń zwã̀akpɛ zĩkɛbɔɔ ń suunao zĩ kɛ píi.
Sa'onkia Aalona nɛ́ Ɛleazaa mɛ́ Levii bui kíaɔ dɔaana ũ. Aàpi mɛ́ ì wɛ́tɛ zwã̀akpɛ zĩkɛnaɔzi.
Mali buiɔ ń Musi buiɔ mɛ́ Mɛlali buiɔ ũ.
Kɛ́ wà ń nao sɛa za nɛ́ mɔ doɔwa, an gɔ̃ɛɔ gbɛ̃ɔn ɔ̀aasɔsɔo lɛɛ soolo ń ɔ̀aa dooɛ (6.200).
Abihaili nɛ́ Zuliɛli mɛ́ ń kía ũ. Aali bòokpa zwã̀akpɛ saɛ naa gugbãntoo oi.
Wà Mɛlali buiɔ dìlɛ aaliɔ wɛ́tɛ zwã̀akpɛ lipɛpɛɛɔzi ń a lipɔ̃ɔɔ ń a lipɛlɛɔ ń lipɛlɛpi zɛbɔɔ ń a pɔkeleɔ píi.
Aaliɔ kaa pɔ́ liaa zwã̀akpɛi lipɛlɛɔ ń a zɛbɔɔ ń a kũbɔɔ ń a baɔ zĩ kɛ lɔ.
Mɔizi ń Aalonao ń Aalonapi nɛ́ɔ lí bòokpa kpaaũkpɛ aɛ naa gukpɛ oi. Aamɛ aaliɔ luakukĩi zĩ kɛ Isailiɔnɛ. Tó gbɛ̃́ zĩ̀loe sɔ̃̀i, à gàɛ.
Levii bui pɔ́ Mɔizi ń Aalonao ń nao daɛdaɛ lá Dii òwaɔn we. Sɛa za nɛ́ mɔ doɔwa, aa gbɛ̃ɔn ɔ̀aasɔsɔo lɛɛ bao ń plaoɛ (22.000).
Dii ò Mɔiziɛ à mɛ̀: Isaili nɛgɔ̃ɛ sɛ̃́iaɔ nao píi sɛa za nɛ́ mɔ doɔwa, ní ń tɔ́ dalau.
Bee gbɛa ní Levii buiɔ dilɛ ma pɔ́ ũ Isaili nɛgɔ̃ɛ sɛ̃́iaɔ gbɛu ḿpii, ní Levii buiɔ pɔtuoɔ dilɛ ma pɔ́ ũ Isailiɔ pɔtuo nɛsana sɛ̃́iaɔ gbɛu píi. Mámɛmaa Dii.
Ɔ̃ Mɔizi Isaili nɛgɔ̃ɛ sɛ̃́iaɔ nào lá Dii òɛwa,
sɛa za nɛ́ mɔ doɔwa. Kɛ́ wà ń tɔ́ kà láu píi, an dasi kɛ̀ gbɛ̃ɔn ɔ̀aasɔsɔo lɛɛ bao ń ɔ̀aa do ń bàaɔ̃kwi ń àaɔ̃oɛ (22.273).
Ɔ̃ Dii yã'ò Mɔiziɛ à mɛ̀:
Levii buiɔ dilɛ ma pɔ́ ũ Isaili nɛgɔ̃ɛ sɛ̃́iaɔ gbɛu, ní Levii buiɔ pɔtuoɔ dilɛ ma pɔ́ ũ Isailiɔ pɔtuo nɛsana sɛ̃́iaɔ gbɛu. Mámɛmaa Dii.
Isaili nɛgɔ̃ɛ sɛ̃́iaɔ dasi dɛ Levii buiɔla gbɛ̃ɔn ɔ̀aa do ń bàaɔ̃kwi ń àaɔ̃o. Gbɛ̃́ pɔ́ dìapiɔ boa yã́ musu,
ã́nusu ɔwatɛ̃ sɔ́sɔo símá an baade miwa, lá wà a gbia dìlɛ ma kúkĩiwa, ní kpá Aalona ń a nɛ́ɔwa. Ãnusu do gela baoɛ.
<range>
Ɔ̃ Mɔizi gbɛ̃bo'ɔ̃api sì gbɛ̃́ pɔ́ an dasi dɛ̀ Levii buiɔlapiɔwa.
À ɔ̃asì Isaili nɛgɔ̃ɛ sɛ̃́iapiɔwa ã́nusu ɔwatɛ̃ ɔ̀aa soolo ń baswaaɔ̃sɔoo (1.365), lá wà a gbia dìlɛ luakukĩiwa.
Ɔ̃ a kpà Aalona ń a nɛ́ɔwa lá Dii òɛwa.
Dii yã'ò Mɔiziɛ ń Aalonao à mɛ̀:
Levii nɛ́ Kɛata buiɔ nao daɛdaɛ ualɛ ń ualɛo,
gɔ̃ɛ pɔ́ kà wɛ̃̀ baakwi e blakwi, aaì mɔ zĩkɛi kpaaũkpɛuɔ.
Zĩ pɔ́ Kɛata buipiɔ lí kɛ kpaaũkpɛu á ma pɔ́ɛ ń a mìbao.
Tó wàlɛ fɛlɛ bòou, Aalona lí mɔ́ ń a nɛ́ɔ, aali suuna zwãa polo aa ku ikoyã kpagoloa.
Aali ayo báa kua, aai gbasa zwãa pɔ́ wa kɛ̀ ń pɔ́lɛ búuna tɛ̃ɛtɛ̃ɛo kua. Bee gbɛa aali kpagolo lipɔ̃ɔɔ sɔlɔu.
Aali zwã̀a búuna kú táabũnu pɔ́ kú ma aɛa, aai tapɛlɛntiɔ kálɛwà ń toonaɔ ń imibɔɔ ń lo pɔ́ wì vɛ̃ɛ kauɔ, aai pɛ̃ɛ pɔ́ wìɔ kpaa gɔɔpii kálɛ we lɔ.
Aali zwã̀a tɛ̃a ku pɔ́piɔla, aai ayo báa kua. Bee gbɛa aali táabũnupi lipɔ̃ɔɔ sɔlɔu.
Aali zwã̀a búuna sɛ ku daua ń a filiaɔ ń a dɛbɔɔ ń a túfukabɔɔ ń a nísikabɔɔ,
aai daupi ye ayo báau ń a pɔkelepiɔ píi, aai ye a lipɔ̃ɔɔwa.
Aali zwã̀a búuna kú tulaletikatɛakĩia, aai ayo báa kua. Bee gbɛa aali a lipɔ̃ɔɔ sɔlɔu.
Aali zĩkɛbɔ pɔ́ wàli zĩkɛò ma kúkĩiɔ sɛ́lɛ píi, aai ka zwã̀a búunau, aai ye ayo báau, aai gbasa ye a lipɔ̃ɔɔpiɔwa.
Aali sa'okĩi túfu bɔlɛ, aai zwã̀a gàalulade ku sa'okĩipia,
aai pɔkele pɔ́ wì zĩkɛoɔ ka sa'okĩipia, tɛ́sibɔɔ ń saaɔ ń pɛ́ɛluɔ ń au'ɛlɛbɔɔ ń sa'okĩi pɔkeleɔ píi, aai gbasa ye ayo báau, aai a lipɔ̃ɔɔ sɔlɔu.
Tó Aalona ń a nɛ́ɔ pɔkù ma kpɛ́ pɔ́ɔ ń a pɔkeleɔla píi aa làa, tó wàlɛ fɛlɛ bòou, Kɛata buiɔ lí gbasa mɔ́ pɔ́piɔ sɛ́lɛ. Aasuli ɔkã ma kpɛ́ pɔewao, kɛ́ aasu gagao yã́i. Kɛata buiɔ mɛ́ aaliɔ kpaaũkpɛ pɔ́piɔ sɛa.
Sa'onkia Aalona nɛ́ Ɛleazaa mɛ́ aliɔ wɛ́tɛ filia nísii ń tulaleti gĩnanao ń pɔ́wɛnti pɔ́ wìɔ mɔ ma gbai lá gu lɛ́ dɔo ń nísi pɔ́ wì pɔ́ dilɛò à gɔ̃ ma pɔ́ ũo, ìli wɛ́tɛ zwã̀akpɛi lɔ ń a pɔ́ɔ ń a pɔkeleɔ píi.
Dii yã'ò Mɔiziɛ ń Aalonao à mɛ̀:
Ásu to Kɛata buiɔ midɛ Levii buiɔ guuo.
Tó aa sɔ̃̀ ma kpɛ́ pɔ́piɔzi, Aalona ń a nɛ́ɔ mɛ́ aali dɔaa gɛ̃ zwã̀akpɛu, aai ń baade zĩ́ pɔ́ a kɛ ń aso pɔ́ a sɛo ɔlɔɛ̀, kɛ́ aasu gagao yã́i.
Kɛata buipiɔ suli gɛ̃ wɛ́kpalɛi ma kpɛ́ pɔ́piɔzi gɔɔ pɔ́ wàlɛ zwãa kuao, kɛ́ aasu gagao yã́i.
Dii yã'ò Mɔiziɛ à mɛ̀:
Geesɔ̃ buiɔ nao lɔ daɛdaɛ ualɛ ń ualɛo.
Gɔ̃ɛ pɔ́ kà wɛ̃̀ baakwi e blakwi, aaiɔ mɔ zĩkɛi kpaaũkpɛuɔ ɔ̃ ńyɔ̃ ń nao.
Zĩ pɔ́ Geesɔ̃ buiɔ lí kɛ ń aso pɔ́ aali sɛon kɛ:
Aali kpaaũkpɛzwãaɔ sɛ́ ń zwãa pɔ́ wì kuao ń ayo báa pɔ́ wì kuaɔ ń a kpɛɛlɛ zwãao
ń kaa pɔ́ liaa zwã̀akpɛ ń sa'okĩiozi zwãaɔ ń a lɛ zwãao ń a baɔ ń a pɔkeleɔ píi. Aali zĩ pɔ́ wì kɛoɔ kɛ píi.
Aalona ń a nɛ́ɔ mɛ́ aaɔ dɛ zĩ pɔ́ Geesɔ̃ buiɔ lí kɛ gbɛ̃zɔ̃ɔɔ ũ, asosɛan nò, zĩ pãle kɛan nò. Ampiɔ mɛ́ aali aso pɔ́ aa sɛ ɔlɔnɛ́.
Kpaaũkpɛ zĩ pɔ́ Geesɔ̃ buiɔ líɔ kɛn we. Sa'onkia Aalona nɛ́ Itamaa mɛ́ aliɔ wɛ́tɛ an zĩɔi.
Mɛlali buiɔ nao daɛdaɛ ualɛ ń ualɛo.
Gbɛ̃́ pɔ́ kà wɛ̃̀ baakwi e blakwi, aaiɔ mɔ zĩkɛi kpaaũkpɛuɔ ɔ̃ ńyɔ̃ ń nao.
Kpaaũkpɛ zĩ pɔ́ aaliɔ kɛn kɛ: Aamɛ aaliɔ zwã̀akpɛ lipɛpɛɛɔ sɛa ń a lipɔ̃ɔɔ ń a lipɛlɛɔ ń lipɛlɛpiɔ zɛbɔɔ
ń kaa pɔ́ liaai lipɛlɛɔ ń a zɛbɔɔ ń a kũbɔɔ ń a baɔ ń a pɔkele pɔ́ wì zĩkɛoɔ píi. Àli baade aso pɔ́ a sɛ ɔlɔɛ̀.
Kpaaũkpɛ zĩ pɔ́ Mɛlali buiɔ lí kɛn we. Sa'onkia Aalona nɛ́ Itamaa mɛ́ aliɔ wɛ́tɛ an zĩɔi.
Ɔ̃ Mɔizi ń Aalonao ń Isaili kíaɔ Kɛata buiɔ nào daɛdaɛ ualɛ ń ualɛo,
sɛa gbɛ̃́ pɔ́ kà wɛ̃̀ baakwi e blakwi, aaiɔ mɔ zĩkɛi kpaaũkpɛuɔ.
Aa gbɛ̃ɔn ɔ̀aa kuɛ'aaɔ̃ ń basoplakwioɛ (2.750).
Kɛata bui pɔ́ aaì zĩkɛ kpaaũkpɛuɔ dasilɛn we. Mɔizi ń Aalonao ń nao lá Dii ò Mɔiziɛwa.
Ɔ̃ aa Geesɔ̃ buiɔ nào daɛdaɛ ualɛ ń ualɛo,
sɛa gbɛ̃́ pɔ́ kà wɛ̃̀ baakwi e blakwi, aaiɔ mɔ zĩkɛi kpaaũkpɛuɔ.
Aa gbɛ̃ɔn ɔ̀aa kuɛ'aaɔ̃ ń baakwioɛ (2.630).
Geesɔ̃ bui pɔ́ aaì zĩkɛ kpaaũkpɛuɔ dasilɛn we. Mɔizi ń Aalonao ń nao lá Dii òwa.
Ɔ̃ aa Mɛlali buiɔ nào daɛdaɛ ualɛ ń ualɛo,
sɛa gbɛ̃́ pɔ́ kà wɛ̃̀ baakwi e blakwi, aaiɔ mɔ zĩkɛi kpaaũkpɛuɔ.
Aa gbɛ̃ɔn ɔ̀aa gɛ̃o ń mɛ̀ndooɛ (3.200).
Mɛlali buiɔ dasilɛn we. Mɔizi ń Aalonao ń nao lá Dii ò Mɔiziɛwa.
Màa Mɔizi ń Aalonao ń Isaili kíaɔ Levii buiɔ nào daɛdaɛ ualɛ ń ualɛo,
sɛa gbɛ̃́ pɔ́ kà wɛ̃̀ baakwi e blakwi, aaì mɔ zĩkɛi kpaaũkpɛu aaiɔ a aso sɛaɔ.
Ampii an dasi fɛ̀lɛ ɔ̀aasɔsɔo lɛɛ swaaɔ̃ ń ɔ̀aa àaɔ̃ baosaioɛ (8.580).
Kɛ́ Dii yãdìlɛ Mɔiziɛ, a ò gbɛ̃́ɔnɛ, wà baade zĩ́ ɔ̀lɔɛ̀ ń aso pɔ́ a sɛo. Ɔ̃ wà ń nao màa lá Dii ò Mɔiziɛwa.
Dii yã'ò Mɔiziɛ à mɛ̀:
O Isailiɔnɛ aa kusudeɔ ń kɛ̃nudeɔ ya bòou ń gbɛ̃́ pɔ́ kã̀ gɛwa aa gbãlɛ̀ɔ.
À ń yá à ń kpá bòo kpɛ gɔ̃ɛ ń nɔɛo, kɛ́ aasu Isailiɔ bòo pɔ́ má kú a guu gbãlɛo yã́i.
Ɔ̃ Isailiɔ kɛ̀ màa, aa ń yá ń kpá bòo kpɛ, lá Dii ò Mɔiziɛwa.
Dii yã'ò Mɔiziɛ à mɛ̀:
O Isailiɔnɛ, tó gɔ̃ɛ ge nɔɛ duunakɛ̀ a gbɛ̃́ɛ à náaisaiyãkɛ̀ Diiɛ, à tàaekɛ̀n we.
Sema ade duuna pɔ́ a kɛ̀pi o gupuau, i a fĩabo gbɛ̃́ pɔ́ à tàaekɛ̀ɛpiɛ, i a ɔ̃a sɔode nawà.
Tó pɔde gà mɛ́ a daɛ fɛ̃̀ɛɛ vĩ wà fĩapi boɛ̀o, pɔ́pi a gɔ̃ ma pɔ́ ũɛ, wi kpa sa'onawa sãnu ń sãsakao pɔ́ wa lákaò aà duunapiao.
Sa pɔ́ Isailiɔ lí oa aliɔ dɛ sa'ona pɔ́ wà mɔ̀oɛ̀ pɔ́ ũɛ.
Pɔ́ pɔ́ gbɛ̃́ kpà Diiwa ali gɔ̃ sa'ona pɔ́ wà nàɛ̀ a ɔzĩ pɔ́ ũɛ.
Dii yã'ò Mɔiziɛ à mɛ̀:
O Isailiɔnɛ ǹ mɛ, tó gbɛ̃e nɔ pã̀zɛa à náaisaiyãkɛ̀ɛ̀,
gɔ̃ɛ pãle wùlɛaànɔ, aà zã́ a yã́ dɔ̃o, tó nɔɛpi gbãsĩkɛ̀ màa mɛ́ gbɛ̃e i aà eo, seelade kuo, kɛ́ wi aà kũòo yã́i,
tó gɔ̃ɛpi nɔ̀sɛ fɛ̀lɛ, mɛ́ àlɛ seakɛ a nɔpi yã́wa, àlɛ e à gbãsĩkɛ̀ yã̀, ge i gbãsĩkɛoa,
gɔ̃ɛpi i gɛ́ ń a napio sa'ona kĩ́i ń pɔ́wɛnti kiloo plao gba pɔ́ nɔɛpi a mɔò ũ. Asu nísikawào, mɛ́ asu tulaleti fã́wào, kɛ́ nɔ̀sɛfɛlɛgbaɛ yã́i. A dɛ dɔ̃́akpaagba pɔ́ ì to wà dɔ̃ tó wà tàaekɛ̀ sĩanaɛ ũɛ.
Sa'ona i mɔ́ ń nɔɛpio, i aà zɛ ma aɛ.
Sa'ona i ma kpɛ́ í dã ka oo nɛ́nau, i zwã̀akpɛ bùsu dã à zua.
I nɔɛpi falana go, i dɔ̃́akpaagba pɔ́ wì da nɔ̀sɛfɛlɛa yã́i na nɔɛpiɛ a ɔzĩ. Sa'onapi iɔ í pãsĩ pɔ́ ì láaizĩmápi kũa.
Sa'onapi i to nɔɛpi dɔ̃́akpa, i oɛ̀ à mɛ: Tó gɔ̃ɛe i wúlɛnnɔo, tó ni pã n zã́ ikoyãa n gbãsĩkɛ̀o, í pãsĩ pɔ́ ì láaizĩmápi a yãe inɛo.
Ãma tó n pã n zã́ ikoyãa, n gɛ n wulɛ ń gɔ̃ɛ pãleo n gbãsĩkɛ̀ɛ sɔ̃,
Dii a to n gbalaɔ ibaba, n gbɛɛ i sɛ́, n gbɛ̃́ɔ i láaizĩma, aai n ká.
Í pɔ́ ì láaizĩmáɛ beepi a taalɛ n mɛuɛ, i n gbɛɛ sɛ́, n gbalaɔ i ibaba. Nɔɛpi i gbasa mɛ: Ãmi! Aà kɛ màa!
Sa'ona i láai yã́piɔ kɛ̃ láwa, i pípi ń í pãsĩpio,
i í pãsĩ pɔ́ ì láaizĩmápi kpa nɔɛpiwa aà mi, i taalɛ aà mɛu à yãpãsĩ iɛ̀.
Ãma sa'ona lí nɔ̀sɛfɛlɛpɔwɛntipi si nɔɛpi ɔzĩ gĩa, i mɔ Diiɛ, i gbasa gɛò sa'okĩi.
Sa'onapi i pɔ́wɛntipi dã ɔkũ do yãdɔa Diigu gba ũ, i kpasa sa'okĩiwa, i gbasa ípi kpa nɔɛpiwa aà mi sa.
Tó nɔɛpi gbãsĩkɛ̀ à náaisaiyãkɛ̀ a zã́ɛɛ, gɔɔ pɔ́ à í pɔ́ ì láaizĩmápi mì, a taalɛ aà mɛuɛ, i yã'iɛ̀, aà gbɛɛ i sɛ́, aà gbalaɔ i ibaba, nɔɛpi i gɔ̃ láaipɔ ũ a gbɛ̃́ɔ guu.
Ãma tó nɔɛpi i gbãsĩkɛo mɛ́ a ku tàaesai, a bɔ aafiaɛ, iɔ nɛ'i.
Ikoyã pɔ́ má dìlɛ nɔ̀sɛfɛlɛa yã́ musun we. Tó nɔɛ pã̀ a zã́ baa à náaisaiyãkɛ̀ɛ̀,
ge tó gɔ̃ɛ nɔ̀sɛ mɛ́ fɛ̀lɛ, àlɛ seakɛ a nɔ yã́wa, a kɛkɛan we. Sa'ona lí mɔ́ ń nɔɛpio, i aà zɛ ma aɛ, i gbasa ikoyãpi kɛɛ̀ píi.
Aà gɔ̃pi aɔ tàae vĩ a guuo, ãma nɔɛpi duunapi a wi aàzĩa musuɛ.
Dii yã'ò Mɔiziɛ à mɛ̀:
O Isailiɔnɛ, tó gɔ̃ɛ ge nɔɛ lɛkɛ̀a à mɛ̀ a azĩa kpàa ma gbɛ̃́ ũɛ zálala,
ade vɛ̃ɛ ń í gbãao tɛ̃́. Asu vɛ̃ɛbɛ'i buie kã a lɛ́wao, mɛ́ asu vɛ̃ɛbɛ ísi ge a gii bleo.
Gɔɔ pɔ́ a ku ma gbɛ̃́ ũ zálala, asuli vɛ̃ɛli pɔe bleo, baa a wɛ́na ge a tɛɛ.
E lɛ́ pɔ́ a kɛ̀api gɔɔ gɛ paò, gɛ̃ su táa'o aà miwao. Aɔ dɛ ma pɔ́ ũ e gɔɔ pɔ́ à azĩa kpàapi lɛ́ gɛ paòɛ, i to a mikã gbã a laaiwa.
E gɔɔ pɔ́ à azĩa kpàa ma gbɛ̃́ zálala ũpi lɛ́ gɛ paò, asu sɔ̃ gɛio.
Baa tó aà mae ge aà da ge aà vĩ̀i ge aà dãuna gà, asu sɔ̃ aà gɛi à gbãlɛo, asa aàzĩa kpaaa seela ku aà miwaɛ.
Aɔ dɛ ma pɔ́ ũɛ e gɔɔ pɔ́ à azĩa kpàa ma gbɛ̃́ zálala ũpi lɛ́ gɛ paò.
Tó gbɛ̃e gà aà wáa kã́ndo, mɛ́ aà kua ma pɔ́ ũ mikã gbãlɛ̀, aà a mipi bo gbáigbai a gbãbɔgɔɔ, gɔɔ sopla gbɛa.
A gɔɔ swaaɔ̃de zĩ́ i mɔ sa'onaɛ ń felenaɔ ge felenguulu bɔlɔnaɔ mɛ̀n pla kpaaũkpɛ kpɛɛlɛ,
sa'ona i sa'o ń a mɛ̀ndoo duun awakpabɔ ũ, i sa pɔ́ wì a pɔ́ kátɛu à tɛ́kũ o ń a mɛ̀ndoo, i gbãbɔɛ̀ aà kua gɛ saɛ yã́i. Zĩbeezĩ i a mi bo,
i ɛa à azĩa kpaa e a kua ma pɔ́ ũ gɔɔ lɛ́u, i mɔ́ ń sãsa wɛ̃donao tàae fĩabobɔ ũ. Wasu aà kua ma gbɛ̃́ zálala ũ sɛ̃́ia gɔɔ dauo, asa aà kua ma gbɛ̃́ zálala ũ káaupi ɔ̃̀ɔkpàɛ.
Ikoyã pɔ́ má dìlɛ gbɛ̃́ pɔ́ azĩa kpàaɛn kɛ lɔ. Tó gɔɔ pɔ́ a dìlɛ àɔ ku ma pɔ́ ũ pà, wà mɔaànɔ kpaaũkpɛ kpɛɛlɛ,
i sa'oa ń sãsa wɛ̃dona pɔ́ sãa vĩoo sa pɔ́ wì a pɔ́ kátɛu à tɛ́kũ obɔ ũ ń sãda wɛ̃dona pɔ́ sãa vĩoo duun awakpabɔ ũ ń sãsakao pɔ́ sãa vĩoo sáaukpa sa'obɔ ũ
apii ń a pɔ́wɛntio ń a vɛ̃ɛo ń kàao gbí do, kàa pɔ́ wa tòto ń nísioɔ ń kàawana pɔ́ wà nísi fã̀wàɔ.
Sa'ona i mɔ́ ń pɔ́piɔ ma aɛ píi, i sa pɔ́ wì o duuna awakpabɔ ũ o ń sa pɔ́ wì a pɔ́ kátɛu à tɛ́kũo,
i sáaukpa sa'oa ń sãsakaoo ń a pɔ́wɛntio ń a vɛ̃ɛo ń kàao gbí do.
Gbɛ̃́ pɔ́ azĩa kpàapi i a mi bo kpaaũkpɛ kpɛɛlɛ we, i a kua ma pɔ́ ũ mikã sɛ́lɛ kátɛu sáaukpasa nísi zĩ́lɛ.
Tó à a mi bò màa, sa'ona i sãsakao ɔ do pɔ́ wà a fùukɛ̀ sɛ́ ń kàa pɔ́ a bɔ̀ gbíuo mɛ̀ndo ń kàawanao mɛ̀ndo, i na gbɛ̃́ pɔ́ mibòpiɛ a ɔzĩ.
Sa'onapi i ɛa sí, i mɔmɛɛ. Lá pɔ́piɔá ma pɔ́ɛ, a gɔ̃ sa'onapi pɔ́ ũɛ ń a kùla pɔ́ wì mɔmɛɛo ń a gbá pɔ́ wì bɔ adoao. Bee gbɛa gbɛ̃́ pɔ́ azĩa kpàapi i gbasa ɛa na vɛ̃ɛmiawa.
Ikoyã pɔ́ má dìlɛ gbɛ̃́ pɔ́ azĩa kpàaɛn we ń sa pɔ́ a oa a lɛkɛa yã́io, pɔ́ pɔ́ asu ye kã́fĩ a gbãa lɛ́u bàasi. Lɛ́ pɔ́ a kɛ̀ gɔɔ pɔ́ à azĩa kpàa, sema aà a fĩabo.
Dii yã'ò Mɔiziɛ à mɛ̀:
O Aalonaɛ ń a nɛ́ɔ, tó aalɛ samaa'o Isailiɔnɛ, aali mɛ:
Dii báaadaágu, i ɔkuála,
Dii á gwa, i gbɛ̃kɛkɛɛ́,
Dii wɛ́tɛázi, i á nɔ̀sɛ daɛ́ doũ.
Aali samaa'o Isailiɔnɛ ń ma tɔ́o màa, míli báaadańgu.
Gɔɔ pɔ́ Mɔizi zwã̀akpɛ dɔ̀ a làa, à nísikàwà ń a pɔkeleɔ píi, à a sakɛ̃̀, ɔ̃ à nísikà sa'okĩiwa ń a pɔkeleɔ píi, à a sakɛ̃̀.
Ɔ̃ Isaili kíaɔ mɔ̀ ń gbao. Aamɛ aa ń deziɔ buiɔ kía pɔ́ wà ń dílɛ gbɛ̃naon dɔaanaɔ ũ.
Aa mɔ̀ ń ń gbao Diiɛ, zugo mɛ̀n soolo ń zuɔ mɛ̀n kuɛpla. Kía gbɛ̃ɔn plapla zugo mɛ̀ndodo, baade miwa zù mɛ̀ndodo, ɔ̃ aa gɛ̀ò zwã̀akpɛ kpɛɛlɛ.
Dii yã'ò Mɔiziɛ à mɛ̀:
Gba pɔ́ aa mɔ̀opiɔ sí, iɔ dɛ kpaaũkpɛ zĩkɛbɔɔ ũ, ní kpá Levii buiɔwa, lá a mɔ́má ń zĩ guuwa.
Ɔ̃ Mɔizi zugoɔ ń zupiɔ sì a kpà Levii buiɔwa.
À zugo mɛ̀n pla ń zù mɛ̀n síiɔ̃o kpà Geesɔ̃ buiɔwa ń zĩ lɛ́u.
À zugo mɛ̀n síiɔ̃ ń zù mɛ̀n swaaɔ̃o kpà Mɛlali buiɔwa ń zĩ lɛ́u. Sa'onkia Aalona nɛ́ Itamaa mɛ́ ń dɔaana ũ.
I asosɛbɔe kpa Kɛata buiɔwao, asa aa Dii kpɛ́ pɔ́ɔ sɛ́ ń gã̀uɛ.
Zĩ́ pɔ́ wà nísikà sa'okĩiwa, ɔ̃ kíapiɔ mɔ̀ ń ń gbaɔ sa'okĩipi aɛ sa'okĩipi sakɛ̃a yã́i.
Dii ò Mɔiziɛ yãa à mɛ̀, lá gu lɛ́ dɔ kíapiɔ líɔ mɔ dodo sa'okĩi sakɛ̃a yã́i.
Gɔɔ sɛ̃́ia zĩ́ Aminadabu nɛ́ Naasɔ̃, Yuda bui mɛ́ mɔ̀ ń a gbao. Gɔɔ plaade zĩ́ Zuaa nɛ́ Nɛtanɛli, Isakaa buiɔ kía mɔ̀ ń a gbao. Gɔɔ àaɔ̃de zĩ́ Heloni nɛ́ Ɛliabu, Zabulɔni buiɔ kía mɔ̀ ń a gbao. Gɔɔ síiɔ̃de zĩ́ Sedeu nɛ́ Ɛlizuu, Lubɛni buiɔ kía mɔ̀ ń a gbao. Gɔɔ sɔode zĩ́ Zulisadai nɛ́ Selumiɛ, Simɛɔ buiɔ kía mɔ̀ ń a gbao. Gɔɔ soolode zĩ́ Deuɛli nɛ́ Ɛliasafa, Gada buiɔ kía mɔ̀ ń a gbao. Gɔɔ soplade zĩ́ Amihudu nɛ́ Ɛlisama, Ɛflaiũ buiɔ kía mɔ̀ ń a gbao. Gɔɔ swaaɔ̃de zĩ́ Pedazuu nɛ́ Gamaliɛli, Manase buiɔ kía mɔ̀ ń a gbao. Gɔɔ kɛ̃okwide zĩ́ Gidoni nɛ́ Abidã, Bɛ̃yãmɛɛ buiɔ kía mɔ̀ ń a gbao. Gɔɔ kwide zĩ́ Amisadai nɛ́ Ahiɛzɛɛ, Dã buiɔ kía mɔ̀ ń a gbao. Gɔɔ kuɛdode zĩ́ Ɔkɛlana nɛ́ Pagiɛli, Asɛɛ buiɔ kía mɔ̀ ń a gbao. Gɔɔ kuɛplade zĩ́ Enana nɛ́ Ahila, Nɛfatali buiɔ kía mɔ̀ ń a gbao. Gba pɔ́ an baade mɔ̀on kɛ: Ãnusu tapɛlɛnti pɔ́ a gbia kiloo do ń kĩnio, au'ɛlɛbɔ pɔ́ wa pì ń ã́nusuo a gbia galaũ ɔ̀aa síiɔ̃ɛ, lá wà a gbia lɛ́ dìlɛ luakukĩiwa. Wà pɔ́wɛnti yãalɛa ń nísio kà tapiɔ pai pɔ́wɛn gba ũ. Vua toona pɔ́ a gbia galaũ basɔokwi, wà tulaletikà a pai. Sa pɔ́ wì a pɔ́ kátɛu à tɛ́kũ obɔɔn kɛ: Zugaaena do, sãsakao do, sãsa wɛ̃dona do. Duun awakpabɔn kɛ: Blesana do. Sáaukpasaɔn kɛ: Zu pla, sãsakao sɔo, blesana sɔo, sãsa wɛ̃dona sɔo.
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
Gba pɔ́ Isaili kíaɔ dà sa'okĩi sakɛ̃a yã́i nísikaa sa'okĩipiwa gbɛapiɔ dasilɛn kɛ: Ãnusu tapɛlɛnti mɛ̀n kuɛpla, au'ɛlɛbɔ pɔ́ wa pì ń ã́nusuo mɛ̀n kuɛpla, vua toona mɛ̀n kuɛpla.
Tapɛlɛntipiɔ gbia kiloo dodo ń kĩnioɛ, au'ɛlɛbɔɔ sɔ̃ galaũ ɔ̀aa síiɔ̃siiɔ̃. Apii fɛ̀lɛ ã́nusu kiloo baasɔo ń plao ń galaũ ɔ̀aa àaɔ̃o, lá wà a gbia lɛ́ dìlɛ luakukĩiwa.
Vua toona pɔ́ wà tulaletikà a pai mɛ̀n kuɛplaɔ gbia galaũ basɔokwikwi, lá wà a gbia lɛ́ dìlɛ luakukĩiwa. À kɛ̀ píi galaũ ɔ̀aa soolo ń basooloo (1.320).
Sa pɔ́ wì a pɔ́ kátɛu à tɛ́kũ obɔɔ dasilɛn kɛ: Zugaaena kuɛpla, sãsakao kuɛpla, sãsa wɛ̃dona kuɛpla, apii ń a pɔ́wɛntio. Blesan mɛ̀n kuɛpla ɔ̃ wà duuna awakpàò.
Pɔ́ pɔ́ wà sáaukpa sa'òòɔ dasilɛn kɛ: Zu baasɔo mɛ̀ndosai, sãsakao bàaɔ̃, blesana bàaɔ̃, sãsa wɛ̃dona bàaɔ̃. Sa pɔ́ wa ò sa'okĩi sakɛ̃a yã́i nísikaawà gbɛan we.
Kɛ́ Mɔizi gɛ̃̀ kpaaũkpɛu yã'oi ń Diio, à aà lɔɔ mà duunkɛ̃makĩi pɔ́ kú ikoyã kpagoloa musu malaika gã̀sĩade mɛ̀n plaɔ zãnguo, Dii lɛ́ yã'òɛ̀.
Dii yã'ò Mɔiziɛ à mɛ̀:
O Aalonaɛ, tó à filia mɛ̀n soplaɔ nà, aà to aali gupu dau aɛ.
Ɔ̃ Aalona kɛ̀ màa, à filiaɔ nà, aa gupù dau aɛ lá Dii ò Mɔiziɛwa.
Wà daupi pì ń vua pɔ́ wa gbɛ̃̀gbɛ̃ maannɔ za a zĩ́lɛ e à gɛ̀ pɛ̀ò a vúɔwaɛ. Wà daupi pì lá Dii a taa ɔ̀lɔ Mɔiziɛwaɛ.
Dii yã'ò Mɔiziɛ à mɛ̀:
Levii buiɔ sɛ Isaili kĩniɔ guu, ní gbãbɔnɛ́.
Lá ńyɔ̃ ń gbãbɔnɛ́n kɛ: Duunwolo'i fã́fãmá, aai ń mɛkã bo píi, aai gbasa ń pɔkasaɔ pí. Aa gbãbɔ̀ ńzĩaɛn we.
Aai zugaaena sɛ́ ń pɛ̃ɛti yãalɛa ń nísio a pɔ́wɛnti gba ũ ń zugaaena plaade pɔ́ ńyɔ̃ si duun awakpabɔ ũo.
Mɔ́ ń Levii buiɔ kpaaũkpɛ kpɛɛlɛ, ní Isailiɔ kãaa píi,
ní mɔ́ ń Levii buiɔ ma aɛ, Isailiɔ i ɔnamá.
Aalona i Levii buiɔ mɔmɛɛ gba pɔ́ Isailiɔ mɔ̀mɛɛ ũ, kɛ́ aaɔ dɛ ma zĩkɛnaɔ ũ.
Levii buiɔ i ɔna gáaenapiɔ miwa. Sa'o ń zupiɔ mɛ̀ndoo duun awakpabɔ ũ, ní sa pɔ́ wì a pɔ́ kátɛu à tɛ́kũ oa ń adoo duunakɛ̃a Levii buiɔwa yã́i.
To Levii buiɔ zɛ Aalona ń a nɛ́ɔ aɛ, ní ń mɔmɛɛ.
Màa ńyɔ̃ Levii buiɔ bɔ Isailiɔ guu ńdoa, aaiɔ dɛ ma pɔ́ ũ.
Bee gbɛa tó n gbãbɔ̀ Levii buiɔnɛ, mɛ́ n ń mɔmɛɛ, aali mɔ zĩkɛ kpaaũkpɛu.
Isaili pɔ́ wa kpàaɔn ń ũ. Ma ń dílɛ ma pɔ́ ũ Isaili nɛgɔ̃ɛ sɛ̃́iaɔ gbɛuɛ.
Asa Isaili nɛgɔ̃ɛ sɛ̃́iaɔ ń ń pɔtuo nɛsana sɛ̃́iaɔá ma pɔ́ɛ. Ma ń dílɛ ma pɔ́ ũ za gɔɔ pɔ́ ma nɛgɔ̃ɛ sɛ̃́iaɔ dɛ̀dɛ Egipiɛ,
ɔ̃ ma Levii buiɔ dìlɛ Isaili nɛgɔ̃ɛ sɛ̃́iaɔ gbɛu.
Ma Levii buiɔ bɔ̀ Isailiɔ guu, ɔ̃ ma ń kpá Aalona ń a nɛ́ɔwa, kɛ́ aaɔ kpaaũkpɛ zĩ kɛ Isailiɔnɛ. Aali láka Isailiɔ duunaa, kɛ́ gɔɔ pɔ́ aalɛ sɔ̃ ma kúkĩizi, gagyã su ń leo yã́i.
Ɔ̃ Mɔizi ń Aalonao ń Isailiɔ píi kɛ̀ Levii buiɔnɛ lá Dii ò Mɔiziɛ ń yã́ musuwa.
Levii buiɔ gbãbɔ̀ ńzĩaɛ aa ń pɔkasaɔ pì. Ɔ̃ Aalona ń mɔ́ Diiɛ, à ń duuna kɛ̃̀má à gbãbɔ̀nɛ́.
Ɔ̃ Levii buiɔ nà ń zĩwa kpaaũkpɛu ń Aalonao ń a nɛ́ɔ dɔ̃ao. Màa wa kɛ̀ Levii buiɔnɛ lá Dii ò Mɔiziɛ ń yã́ musuwa.
Dii yã'ò Mɔiziɛ à mɛ̀:
Levii buiɔ yã́n kɛ lɔ. Gbɛ̃́ pɔ́ kà wɛ̃̀ baasɔo ge a dɛa lí mɔ́ kpaaũkpɛ zĩ kɛi.
Tó à kà wɛ̃̀ blakwi, ili kã́mabo, asuli zĩpi kɛ lɔo.
Aàliɔ dɔ a gbɛ̃́ɔlɛ, iliɔ wɛ́tɛ kpaaũkpɛ zĩɔi, ãma asuli zĩpi kɛo. Dilɛ Levii buiɔnɛ màa ń zĩ yã́ musu.
Dii yã'ò Mɔiziɛ Sinai guwaiwaiu Isailiɔ bɔa Egipi wɛ̃̀ plaade mɔ sɛ̃́ia guu à mɛ̀:
Isailiɔ lí Gɛ̃amusu dikpɛkɛ a gɔɔwa.
À dikpɛpi kɛ mɔɛ bee gɔɔ gɛ̃o mɛ̀ndosaide zĩ́ oosiɛlɛ. À kɛ lá má dàɛ́wa píi ń a ikoyã pɔ́ má dìlɛɛ́ɔ.
Mɔizi ò Isailiɔnɛ aa Gɛ̃amusu dikpɛkɛ,
ɔ̃ aa dikpɛpi kɛ̀ Sinai guwaiwaiu mɔ sɛ̃́ia gɔɔ gɛ̃o mɛ̀ndosaide zĩ́ oosiɛlɛ. Aa kɛ̀ lá Dii ò Mɔiziɛwa píi.
Gbɛ̃eɔ ku we aa gbãlɛa, kɛ́ aa kã̀ gɛwa yã́i, ɔ̃ aai e Gɛ̃amusu dikpɛkɛ̀ zĩbeezĩo. Ɔ̃ aa gɛ̀ Mɔizi ń Aalonao lè zĩbeezĩ gɔ̃̀ɔ,
aa ò Mɔiziɛ: Gɛ yã́ musu wa gbãlɛ̀. Bɔ́yãi wà gìwɛ̃ɛ wà mɔ́ ń gbaɔ Diiɛ ń wá gbɛ̃́ɔ a gɔɔwai?
Mɔizi wèmá à mɛ̀: À zɛ e mà ma lá Dii a o á yã́ musu.
Ɔ̃ Dii ò Mɔiziɛ à mɛ̀:
O Isailiɔnɛ, tó an gbɛ̃eɔ ge an buiɔ ń kpɛ́ gbãlɛ̀ gɛ yã́ musu, ge aa gɛ̀ wɛ̃́lɛ zã̀zãeu, aa zɛ'e aa Gɛ̃amusu dikpɛkɛmɛɛ gbɛzã.
Mɔ plaade gɔɔ gɛ̃o mɛ̀ndosaide zĩ́ oosiɛlɛ ɔ̃ aali dikpɛpi kɛ. Aali sã só ń kàao ń lá kĩ̀são.
Aasuli a kee to gu dɔwào, mɛ́ aasuli sãpi wáe ɛo. Aali Gɛ̃amusu dikpɛpi kɛ lá má dìlɛɛ́wa píi.
Gbɛ̃́ pɔ́ i gbãlɛo mɛ́ i gɛ́ wɛ̃́lɛeu no, tó à gì Gɛ̃amusu dikpɛpi kɛi, wà ade bɔ a gbɛ̃́ɔ guu, asa i mɔmɛɛ ń gbao a gɔɔwao. Aà tàae a wi aà musuɛ.
Bɔ̀mɔ pɔ́ kú á guu mɛ́ a ye Gɛ̃amusu dikpɛkɛmɛɛ, sema aà kɛ lá ma ikoyã dìlɛɛ́wa. Bɔ̀mɔ ń beleo píi, yã́ doũɛ.
Zĩ́ pɔ́ wà zwã̀akpɛ dɔ̀, tɛlu kùlɛ ikoyã kpɛ́piaɛ. Sɛa za oosi e gu gɛ̀ dɔ̀ò tɛlupi ku zwã̀akpɛpi musu lán tɛ́wa.
Ìɔ ku màa gɔɔpiiɛ, ìɔ ku zwã̀akpɛpia, gwãasĩna ìɔ dɛ lán tɛ́wa.
Tó à gò zwã̀akpɛa, ɔ̃ Isailiɔ ì fɛlɛ bòou. Gua pɔ́ tɛlupi zɛ̀u, we aaì bòokpau.
Tó Dii ɔ̀lɔnɛ́ màa, aaì ń pɔ́ɔ naaa aa fɛlɛ. Tó a ɔ̀lɔnɛ́ lɔ, aaì ɛa bòokpa. Tó tɛlupi zɛa zwã̀akpɛpia sɔ̃, an bòo ìɔ kálɛaɛ.
Tó tɛlupi lɛ́ gɔɔplakɛ zwã̀akpɛa, aaiɔ Dii yãma, aali fɛlɛ bòouo.
Zĩeɔ tɛlupi lí gɔɔplakɛ zwã̀akpɛao. Tó Dii ɔ̀lɔnɛ́, aaì bòokpa, tó Dii ɛ̀a ɔ̀lɔnɛ́ lɔ, ɔ̃ aaì ń pɔ́ɔ naaa.
Zĩeɔ sɔ̃ tɛlupi ì zɛ gudoũ yɔɔ za oosi e kɔɔ. Tó à gòa kɔɔ, ɔ̃ aaì fɛlɛ bòou. Fãanɛ ge gwãasĩnan nò, tó tɛlupi gòa, aaì ń pɔ́ɔ naaaɛ.
Tó tɛlupi gɔ̃̀ zɛa zwã̀akpɛa gɔɔ do ge mɔ do ge wɛ̃̀ don nò, aaiɔ kálɛa bòouɛ, aali fɛlɛo. Tó à gòa, ɔ̃ aaì fɛlɛ.
Aali bòokpa ge aa fɛlɛ bòou Dii lɛ́ saio. Aaìɔ Dii yãma lá a dà Mɔiziɛ a ònɛ́waɛ.
Dii yã'ò Mɔiziɛ à mɛ̀:
Kã̀ae pí mɛ̀n pla ń ã́nusu pɔ́ wa gbɛ̃̀gbɛ̃ maannɔo gbɛ̃́ɔ kãaabɔ ũ, kɛ́ aali fɛlɛ bòou.
Tó wà kã̀aepiɔ pɛ̀, gbɛ̃́pii i mɔ kãaanzi kpaaũkpɛ kpɛɛlɛ.
Tó kã̀ae mɛ̀ndo wa pɛ̀, Isaili bui dɔaana pɔ́ aa dɛ kía ũɔ mɛ́ aali mɔ kãaanzi.
Tó wà kã̀aepiɔ pɛ̀ gbã́ugbãu, gbɛ̃́ pɔ́ an bòo ku gukpɛ oiɔ mɛ́ aali fɛlɛ káau.
Tó wà a gɛ̃n plaade pɛ̀ gbã́ugbãu, gbɛ̃́ pɔ́ an bòo ku gɛɔmidɔkĩi oiɔ mɛ́ aali fɛlɛ. Kã̀aepɛa gbã́ugbãupi mɛ́ gbɛ̃́ɔ daa zɛ́u seela ũ.
Tó wàlɛ gbɛ̃́ɔ kãaa, wàli pɛ́ gbã́ugbãu.
Aalona nɛ́ sa'onaɔ mɛ́ aali kã̀aepiɔ pɛ́. Aɔ dɛɛ́ ikoyã ũ gɔɔpiiɛ, ápiɔ ń á buiɔ.
Gɔɔ pɔ́ a ka á bùsuu, tó álɛ gɛ́ zĩkai ń á wɛ̀lɛ pɔ́ sù fɛ̀lɛánɔɔ, àli kã̀aepiɔ pɛ́ gbã́ugbãu, kɛ́ á yã́ e dɔ ma Dii á Luagu, mí á bɔ á wɛ̀lɛpiɔ ɔzĩ.
Gɔɔ pɔ́ álɛ pɔnakɛ sɔ̃, dikpɛn lò, mɔ dafu gɔɔ sɛ̃́ia zĩ́n lò, àli kã̀aepiɔ dɔ á sa pɔ́ wì a pɔ́ kátɛu à tɛ́kũɔwa ń á sáaukpasaɔ, á yã́ i dɔmagu. Mámɛmaa Dii á Lua.
Wɛ̃̀ plaade mɔ plaade gɔɔ baode zĩ́, tɛlu gò ikoyã zwã̀akpɛa,
ɔ̃ Isailiɔ ń pɔ́ɔ nàaa aa fɛ̀lɛ bòou Sinai guwaiwaiu, aalɛ bòokpakpa e tɛlu gɛ̀ zɛ̀ Palana guwaiwaiu.
An fɛlɛa bòou sɛ̃́ian we. Aa kɛ̀ lá Dii dà Mɔiziɛ a ònɛ́wa.
Yuda zĩgɔ̃ɔ mɛ́ fɛ̀lɛ ń bòou gã ń gão sɛ̃́ia ń ń dàlapooo. Aminadabu nɛ́ Naasɔ̃ mɛ́ ń dɔaana ũ.
Zuaa nɛ́ Nɛtanɛli mɛ́ Isakaa zĩgɔ̃ɔ dɔaana ũ.
Heloni nɛ́ Ɛliabu mɛ́ Zabulɔni zĩgɔ̃ɔ dɔaana ũ.
Geesɔ̃ buiɔ ń Mɛlali buiɔ zwã̀akpɛ wòɛwoɛ, ɔ̃ aa sɛ̀ aa dàò zɛ́u.
Ɔ̃ Lubɛni zĩgɔ̃ɔ fɛ̀lɛ ń bòou gã ń gão ń ń dàlapooo. Sedeu nɛ́ Ɛlizuu mɛ́ ń dɔaana ũ.
Zulisadai nɛ́ Selumiɛ mɛ́ Simɛɔ zĩgɔ̃ɔ dɔaana ũ.
Deuɛli nɛ́ Ɛliasafa mɛ́ Gada zĩgɔ̃ɔ dɔaana ũ.
Ɔ̃ Kɛata buiɔ Lua pɔ́ɔ sɛ̀ aa dàò zɛ́u. Wà zwã̀akpɛpi pɛ̀ɛpɛɛ e aaɔ gɛ́ kái.
Ɔ̃ Ɛflaiũ zĩgɔ̃ɔ fɛ̀lɛ ń bòou gã ń gão ń ń dàlapooo. Amihudu nɛ́ Ɛlisama mɛ́ ń dɔaana ũ.
Pedazuu nɛ́ Gamaliɛli mɛ́ Manase zĩgɔ̃ɔ dɔaana ũ.
Gidoni nɛ́ Abidã mɛ́ Bɛ̃yãmɛɛ zĩgɔ̃ɔ dɔaana ũ.
Ɔ̃ Dã zĩgɔ̃ɔ fɛ̀lɛ ń bòou gã ń gão ń ń dàlapooo. Aamɛ aa ku gbɛzã. Amisadai nɛ́ Ahiɛzɛɛ mɛ́ ń dɔaana ũ.
Ɔkɛlana nɛ́ Pagiɛli mɛ́ Asɛɛ zĩgɔ̃ɔ dɔaana ũ.
Enana nɛ́ Ahila mɛ́ Nɛfatali zĩgɔ̃ɔ dɔaana ũ.
Lá Isailiɔ ì fɛlɛ ń bòon we gã ń gão.
Obaba mɛ́ Mɔizi ã̀nsue Leuɛli nɛ́ ũ, Madiã buiɛ. Mɔizi òɛ̀: Wálɛ dazɛu, wálɛ gɛ́ bùsu pɔ́ Dii mɛ̀ á wá gbau. Mɔ ǹ gɛ́wanɔ, wí maakɛnɛ, asa Dii namablea we lɛgbɛ̃̀wɛ̃ɛɛ.
Ɔ̃ a òɛ̀: Má gɛo. Má tá ma bùsuu ma bɛdeɔ kĩ́iɛ.
Mɔizi mɛ̀: N yã́ na. Ńsu wá tó weo, asa ń bòokpakĩi maa dɔ̃, mɛ́ ńyɔ̃ fɔ̃ kɛ wá wɛ́ ũ.
Tó n gɛwanɔ, wá maa pɔ́ Dii a kɛwɛ̃ɛ kɛnɛ sɔ̃ɛ.
Isailiɔ fɛ̀lɛ Dii gbɛ saɛ, aa táa'ò gɔɔ àaɔ̃. Wà dɔ̀aa ń Dii bàakuańnɔ kpagoloo bòokpakĩi wɛɛlɛinɛ́.
Kɛ́ aa fɛ̀lɛ aa dàzɛu, Dii tɛlupi kúńla fãanɛ.
Tó wà dàzɛu ń kpagoloo, Mɔizi ì mɛ: Fɛlɛ Dii, n ibɛɛɔ i fãaa, n zangudeɔ i bàalɛnɛ.
Tó wa dìlɛ, Mɔizi ì mɛ: Dii, ɛa su Isaili dasidasiɔwa.
Isailiɔ zɔakà Diizi ń taasikɛa yã́i. Kɛ́ Dii mà, aà pɔ pà, ɔ̃ à tɛsɔ̃̀má, an bòo saalo tɛkũ̀.
Ɔ̃ gbɛ̃́ɔ wiilɛ̀ Mɔiziwa. Kɛ́ à wabikɛ̀ Diiwa, ɔ̃ tɛ́pi zɛ̀.
Ɔ̃ wà tɔkpà gupiɛ Tabela, kɛ́ Dii tɛsɔ̃̀má we yã́i.
Buipãleɔ ku Isailiɔ guu, aalɛ blɛ maa bɛɛkɛ, ɔ̃ Isailiɔ lɛ́ ɔ́ɔlɔ sɔ̃ aa mɛ̀: Má wá nɔ̀ɔ eu wà soi?
Wálɛ kpɔ pɔ́ wá sò Egipi wá pɔeãwa bɛɛkɛ ń gólaɔ ń blebusunaɔ ń ɛfɔɔ ń ɛmasaɔ ń ɛmasa gisoɔ.
Tiasa wá lɛ́ gà, asa wili pɔe eo, sema mana bàasio.
Manapi wɛ́ keleũ, a dɛ lán lí'ɔwaɛ.
Isailiɔ ì sɛ́lɛ wà lɔ gbɛu ge aaì zɔ̃ góu. Aaì disa aa kàa kɛò. A í na lán kàagbaalawa.
Tó fíi kpà bòou gwã́, ɔ̃ manapi ì bɔ.
Mɔizi mà wàlɛ ɔ́ɔlɔ ualɛ ń ualɛo. Dii pɔ pà maamaa, ɔ̃ à kɛ̀ Mɔiziɛ ĩ́i,
a òɛ̀: Bɔ́yãi ńlɛ ĩadaai? Bɔ́yãi ma yã́ i kanguo, ɔ̃ n gbɛ̃́piɔ gwaa aso dìmɛɛi?
Mámɛ ma gbɛ̃́piɔ nɔsìa? Mámɛ ma ń ía? Bɔ́yãi ń òmɛɛ mà ń kuɛ lán nɔɛ nɛadewa, mà gɛ́ńnɔ bùsu pɔ́ n a lɛgbɛ̃̀ an deziɔnɛ guui?
Mákĩi má nɔ̀ɔ eu mà kpa gbɛ̃́piɔwa píii? Asa aalɛ wiilɛa, aalɛ mɛ mà ń gba nɔ̀ɔ wà soɛ.
Má fɔ̃ gbɛ̃́piɔ kuɛ píi madoo, asa an aso dɛmalaɛ.
Tó màa ńyɔ̃ kɛmɛɛ, ma wɛgwa, ní ma dɛ gɔ̃̀ɔ. Ńsu to mà taasipi kɛ lɔo.
Ɔ̃ Dii òɛ̀: Isaili gbɛ̃zɔ̃ɔ pɔ́ ń ń dɔ̃ dɔaana ũɔ kãaa gbɛ̃ɔn bàaɔ̃kwi, ní mɔ́ńnɔ kpaaũkpɛu, aaiɔ kunnɔ we.
Má pila mà yã'onɛ we, mí Nisĩna pɔ́ kuma kĩni go mà dinɛ́, aai gbɛ̃́ɔ gwaa aso sɛnnɔ, kɛ́ ńsu ǹyɔ̃ ń sɛa ndo lɔo yã́i.
O gbɛ̃́ɔnɛ aa gbãbɔ ńzĩaɛ zia yã́i, aai nɔ̀ɔ e só. Asa aa wiilɛ̀a aa mɛ̀, má wa nɔ̀ɔ eu la wà soi? Aa mɛ̀ wa dáamavĩ Egipi. A yã́i tò má ń gba nɔ̀ɔ aa só.
Aa só, i kɛ gɔɔ do no, gɔɔ pla no, gɔɔ sɔo no, gɔɔ kwi no, gɔɔ bao no.
Aa so mɔ gbãa doɛ e à bɔ ń níu, a ni i bɔńla. Asa ma Dii má kú ń guuɛ, ɔ̃ aa pãkpàmazi. Aa zɔadɔ̀a aa mɛ̀, bɔ́yãi wa bɔi Egipii?
Ɔ̃ Mɔizi mɛ̀: Gɔ̃ɛɔ kumanɔ tá guu gbɛ̃ɔn ɔ̀aasɔsɔo lɛɛ ɔ̀aa àaɔ̃ɛ (600.000), ɔ̃ n mɛ̀ ńyɔ̃ ń gba nɔ̀ɔ aa so e mɔ gbãa doa?
Baa tó wà sãɔ ń zuɔ dɛ̀dɛ dasidasi, a mɔ́máe? Tó wa ísia kpɔɔ sɛ̀lɛ píi, a mɔ́máe?
Dii wèwà à mɛ̀: Ma gbãa a ka noa? Ńyɔ̃ e tia, tó yã́ pɔ́ má ònɛ a kɛ ge a kɛo.
Mɔizi bɔ̀ à Dii yã́piɔ ònɛ́. À Isaili gbɛ̃zɔ̃ɔɔ kã̀aa gbɛ̃ɔn bàaɔ̃kwi à ń lia zwã̀akpɛi.
Ɔ̃ Dii pìla tɛlu guu à yã'òaànɔ. À Nisĩna pɔ́ kuwà kĩni go dì gbɛ̃zɔ̃ɔ gbɛ̃ɔn bàaɔ̃kwipiɔnɛ. Kɛ́ Nisĩnapi dìnɛ́, aa ãnabikɛkɛ̀, bee gbɛa aai ɛa kɛ̀ lɔo.
Gbɛ̃́ pɔ́ Mɔizi ń sɛ́ɔ, an gbɛ̃ɔn plaɔ gɔ̃̀ bòou, gbɛ̃do tɔ́n Ɛledada, gbɛ̃do sɔ̃ Mɛdada. Aai gɛ́ zwã̀akpɛ kĩ́io, kási Lua Nisĩnapi dìnɛ́ sɔ̃ɛ, ɔ̃ aa ãnabikɛkɛ̀ bòou.
Ɛ̀waasoe bàalɛ̀ gɛ ò Mɔiziɛ à mɛ̀: Ɛledada ń Mɛdadao lɛ́ ãnabikɛkɛ bòou.
Nuni nɛ́ Yozuee dɛ Mɔizi zɔbãna ũ za a ɛ̀waasogɔɔɛ, ɔ̃ à mɛ̀: Ba Mɔizi, gínɛ́.
Ɔ̃ Mɔizi òɛ̀: N nɔ̀sɛ fɛ̀lɛ ma yã́ musu yã̀? Tó Dii a Nisĩna dì a gbɛ̃́ɔnɛ aa gɔ̃̀ ãnabiɔ ũ píi, a maao lé?
Ɔ̃ Mɔizi ɛ̀a bòou ń Isaili gbɛ̃zɔ̃ɔpiɔ.
Dii tò ĩ́ana bɔ̀ ísia oi à mɔ̀ ń bùuɔ, aa lì bòoa. Aa lìa bòoi gupiiu à kà tagɔɔ do ũ, mɛ́ an daa lɛsĩ kà gã̀sĩsuu pla.
Fãanɛ bee ń gwãasĩnao ń a gu sìa dɔao aa fɛ̀lɛ gɛ̀ bùuɔ sɛ̀lɛ. Gbɛ̃́ pɔ́ i sɛ́lɛ bílao sɛ̀lɛ koto bao. Ɔ̃ aa fã̀lɛ, aa a giikà.
Kɛ́ aa a nɔ̀ɔ dà ń lɛ́u gɔ̃̀ɔ aai e sò bílao, ɔ̃ Dii pɔ pàńzi à gagyãkàńgu.
Ɔ̃ wà tɔkpà gupiɛ Lɛ́'udeɔ Mia, asa wekĩi wà gbɛ̃́ pɔ́ lɛ́'u ń kṹɔ vĩ̀u.
Ɔ̃ Isailiɔ fɛ̀lɛ we, aa gɛ̀ Azelo aa gɔɔplakɛ̀ we.
Miliaũ ń Aalonao Mɔizi tàae è Etiopi nɔ pɔ́ a sɛ̀ yã́ musu, asa à Etiopi nɔ sɛ̀ɛ.
Aa mɛ̀: Mɔizi ado ɔ̃ Dii dìlɛ à a yã'òa? A tò wá ò sɔ̃o lé? Dii yã́pi mà.
Mɔizi sɔ̃ nɔ̀sɛdoũdeɛ, aà sáa kú dṹnia guuo.
Wegɔ̃ɔ Dii ò Mɔizi ń Aalonao ń Miliaũoɛ: À bɔlɛ gɛ́ kpaaũkpɛu á gbɛ̃ɔn àaɔ̃. Ɔ̃ aa gɛ̀ ń gbɛ̃ɔn àaɔ̃ ḿpii.
Dii pìla tɛlu guu à zɛ̀ kpɛ́pi kpɛɛlɛ. À Aalona ń Miliaũo sìsi, ɔ̃ aa sɔ̃̀aàzi ḿpla ḿpii.
A ònɛ́: À ma yãma. Tó ma ãnabie kú á guu, mi bɔ mɔwà wɛ́pungu'ea guu, mi yã'oɛ̀ nana guuɛ.
Kási a dɛ màa ń ma zɔ̀blena Mɔizioo. Zĩkɛn náaideɛ ma ua.
Wi yãbɔ kɔ̃ lɛ́u. Mili yã'oɛ̀ ma a bakũaanakɛ̀ɛ̀o. Ì wɛsi ma taalɛ. Àkɛa i ma zɔ̀blena Mɔizi tàae'ea vĩakɛo ni?
Ɔ̃ Dii pɔ pàńzi à ɛ̀a tà.
Kɛ́ tɛlupi gò kpɛ́pia, kusu lì Miliaũla gɔ̃̀ɔ, à puakũ̀ lán buawa. Kɛ́ Aalona gwà, a è kusu lìaàla,
ɔ̃ a ò Mɔiziɛ: N yã́ na Baa! Ńsu to wà mìsaikɛ tàae pɔ́ wá kɛ̀ gbɛ'eo.
Ńsu to aàɔ dɛ lán nɛ́ pɔ́ wa ì gɛ̀, aà mɛgueɔ yaikɛ̀wao.
Mɔizi wiilɛ̀ Diiwa à mɛ̀: Lua, n yã́ na! Ǹ aà gbã́gbã.
Ɔ̃ Dii òɛ̀: Tó aà mae lɛ́'ikà aà oawa, aɔ dɛɛ̀ wíyã ũ gɔɔ soplao lé? Wà aà ya bɔ bòo kpɛ gɔɔ sopla gĩa, wi gbasa wà aà sí.
Miliaũ ku bòo kpɛ e gɔɔ sopla. Isailiɔ i dazɛuo e wà ɛ̀a wà aà sì.
Bee gbɛa aa fɛ̀lɛ Azelo aa gɛ̀ bòokpà Palana guwaiwaiu.
Dii ò Mɔiziɛ à mɛ̀:
Gbɛ̃́ɔ zĩ aa gɛ́ Kanaa bùsu pɔ́ málɛ kpá Isailiɔwa kɛɛlɛi. Ǹ ń deziɔ bui gbɛ̃́ pɔ́ dɛ dɔaana ũɔ sɛ mɛ̀ndodo ǹ ń zĩ.
Ɔ̃ à ń gbáɛ màa bɔa Palana guwaiwaiu lá Dii òwa. Gbɛ̃́piɔá Isaili dɔaanaɔnɛ ḿpii.
An tɔ́ɔn kɛ: Lubɛni buiɔ guu Zakuu nɛ́ Samua,
Simɛɔ buiɔ guu Oli nɛ́ Safata,
Yuda buiɔ guu Yefũnɛ nɛ́ Kalɛbu,
Isakaa buiɔ guu Yosɛfu nɛ́ Igali,
Ɛflaiũ buiɔ guu Nuni nɛ́ Ozee,
Bɛ̃yãmɛɛ buiɔ guu Lafu nɛ́ Paleti,
Zabulɔni buiɔ guu Sodi nɛ́ Gadiɛli,
Yosɛfu nɛ́ Manase buiɔ guu Susi nɛ́ Gadi,
Dã buiɔ guu Gemali nɛ́ Amiɛli,
Asɛɛ buiɔ guu Mikaila nɛ́ Setuu,
Nɛfatali buiɔ guu Vofesi nɛ́ Nabi,
Gada buiɔ guu Maki nɛ́ Geuɛli.
Gbɛ̃́ pɔ́ Mɔizi ń zĩ́ bùsu gwaiɔn we. Mɔizi tɔkpà Nuni nɛ́ Ozeeɛ Yozuee.
Kɛ́ Mɔizi lɛ́ ń zĩ Kanaa bùsu gwai, a ònɛ́: À bɔ ń Nɛgɛvɛ guwaiwaio, í sĩ̀sĩɔ kṹ.
À gwa lá bùsupi dɛ, tó a gbɛ̃́ɔ gbãa ge aa busɛ, tó aa dasi ge aa bílao,
tó an bùsu maa ge a vãi, tó an wɛ̃́lɛɔ bĩ́i vĩ ge a vĩo,
tó a tɔɔlɛ tàae vĩ ge a nao, tó a líɔ vĩ ge a vĩo. À kɔaikɛ, í bùsupi libɛɔ sɛ́lɛ suò. Asa vɛ̃ɛ káauɔ magɔɔɛ.
Ɔ̃ aa gɛ̀ bùsupi gwàgwa za Zini guwaiwai lɛ́u e Leobɛ, Amata bɔlɛu.
Kɛ́ aa pã̀ Nɛgɛvɛ guwaiwaia, aa kà Hɛblɔ̃, gu pɔ́ Anaki buiɔ Aimani ń Sesaio ń Talemaio kuu. Hɛblɔ̃ kálɛa dɔaaa Zoã pɔ́ kú Egipiɛ wɛ̃̀ soplaɛ.
Kɛ́ aa kà Ɛsikɔli guzulɛu, aa vɛ̃ɛ ligɔ̃n nɛde zɔ̃̀ we aa kà lía, ɔ̃ gbɛ̃ɔn plaɔ sɛa. Aa gbɛafu ń kaadɔɛnao sɛ̀ lɔ.
Wà tɔkpà gupiɛ Ɛsikɔli guzulɛ, vɛ̃ɛ ligɔ̃n nɛde pɔ́ Isailiɔ zɔ̃̀ we yã́i.
Kɛ́ aa bùsupi gwà gɔɔ bla, ɔ̃ aa ɛ̀a sù.
Kɛ́ aa sù Kadɛsi, Palana guwaiwaiu, aa gɛ̀ Mɔizi ń Aalonao ń Isailiɔ píi kĩ́i. Aa sù ń baoo Isailiɔnɛ píi, ɔ̃ aa bùsupi libɛɔ ɔ̀lɔnɛ́.
Aa ò Mɔiziɛ: Wa gɛ bùsu pɔ́ ń wá zĩ́u. Vĩ ń zɔ́'io di weɛ. À a libɛɔ gwa kɛ.
Ãma bùsupideɔ gbãa. An wɛ̃́lɛɔ bĩ́i vĩ mɛ́ an wɛ̃́lɛpiɔ zɔ̃ɔ maamaaɛ. Wa Anaki buiɔ è we.
Amalɛkiɔ ku Nɛgɛvɛ guwaiwaiu. Itiɔ ń Yebusiɔ ń Amɔleɔ ku gusĩsĩdeu, mɛ́ Kanaaɔ ku ísia saɛ ń Yuudɛ̃ saɛo.
Kalɛbu tò gbɛ̃́ pɔ́ lia Mɔiziziɔ nìlɛ, ɔ̃ à mɛ̀: Wà gɛ bùsupi síi, asa wá zĩblemáɛ.
Ɔ̃ gbɛ̃́ pɔ́ aa gɛ̀aànɔɔ mɛ̀: Wá fɔ̃ gɛ̃ gbɛ̃́piɔzio, asa an gbãa dɛwálaɛ.
Ɔ̃ aa sakà Isailiɔnɛ bùsu pɔ́ aa gwàgwapiu aa mɛ̀: Bùsu pɔ́ wa pãa wa gɛ a asiigwaipiá bùsu pɔ́ ì a gbɛ̃́ɔ mɔ́mɔɛ. Gbɛ̃́ pɔ́ wa ń é weɔ píiá gbɛ̃́ gbã̀aɔnɛ.
Wa gbɛ̃́ gbã̀agbãaɔ è we Anaki buiɔ ũ. Wálɛ e kɔ̀ɔtɛ̃ɔn wá ũ, màa wá dɛ ń wɛ́u sɔ̃.
Isailiɔ lɛ́ wii gbãa lɛ ḿpii, aalɛ ɔ́ɔlɔ gwã́ bee.
Aa zɔadɔ̀ Mɔizi ń Aalonaowa ḿpii, aa ònɛ́: Tó wa gaga Egipi ge guwaiwaiu la, bee mɛ́ maa.
Bɔ́yãi Dii lɛ́ táwanɔ bùsupiui? Wa wá dɛdɛ ń fɛ̃ndaoɛ, wi wá nɔɛɔ ń wá nɛ́ɔ kṹkũ. Wá ɛa taa Egipi sã̀ɔo lé?
Ɔ̃ aa òkɔ̃ɛ: Wà dɔaana dilɛ, wí ɛa ta Egipi.
Mɔizi ń Aalonao wùlɛ tɔɔlɛ bíla wáa.
Ɔ̃ asiigwana gbɛ̃ɔn plaɔ Nuni nɛ́ Yozuee ń Yefũnɛ nɛ́ Kalɛbuo ń ulaɔ gà aa kɛ̃̀kɛ̃,
aa ò bílaɛ: Bùsu pɔ́ wa pãa wa gɛ a asiigwaipi maa maamaaɛ.
Tó wá yã́ kà Diiguɛ, a gɛ́wanɔ bùsupiuɛ, bùsu pɔ́ vĩ ń zɔ́'io diupi, i wá gba.
Ásu bɔ Dii kpɛo. Ásu vĩakɛ bùsupideɔnɛo, asa wá muu doɔnɛ, aa ulɛkĩi vĩ lɔo. Dii kúwanɔɛ, ásu vĩakɛo.
Gbɛ̃́pii lɛ́ ń pápaa ń gbɛo yã'o, ɔ̃ Dii gawi bɔ̀ Isailiɔwa kpaaũkpɛu.
Dii ò Mɔiziɛ à mɛ̀: Gbɛ̃́piɔ aaɔ sakamagu gɔɔpii yã̀? Baa ń dabudabu dasi pɔ́ má kɛ̀ ń guuɔ, aaɔ ku ma náaikɛsai gɔɔpii yã̀?
Má gagyãkańgu mà ń kaalɛɛ, mí n buiɔ kã́fĩ aaɔ dasi, an gbãa iɔ dɛ gbɛ̃́piɔla.
Ɔ̃ Mɔizi ò Diiɛ: Ḿmɛ n gbɛ̃́piɔ bɔ̀lɛ Egipi ń n gbãao. Tó Egipiɔ mà,
aa gí oi bùsupideɔnɛo. Aa dɔ̃ kɛ́ ń kúwanɔ, ni bɔ mɔ́wá. Aa dɔ̃ kɛ́ n tɛlu ìɔ kú wá musu, niɔ dɔaaawɛ̃ɛ a guu fãanɛ, gwãasĩna sɔ̃ tɛ́ guu.
Tó n gbɛ̃́piɔ dɛ̀dɛ lán gbɛ̃́ mɛ̀ndo dɛawa, bui pɔ́ aa yã́pi màɔ mɛ:
Dii gbãa i ka aà gɛ́ ń gbɛ̃́piɔ bùsu pɔ́ à a lɛgbɛ̃̀nɛ́ guuo, a yã́i ɔ̃ à ń dɛdɛi guwaiwaiu.
Dii, ǹ n gbãa zɔ̃ɔ ɔlɔnɛ́ sa, lá ń òwa n mɛ̀,
n pɔ lí pa kpaao, ń gbɛ̃kɛ vĩ zɔ̃ɔ, ni gbɛ̃́ɔ yãvãiɔ ń ń tàaeɔ kɛ̃́má, ãma nili tó tàaede bɔ̀ pão. Ni maeɔ yãvãiɔ wi ń buiɔ musu e à gɛ pɛ́ ń sĩ́wɛnaɔ ń ń sɔ̃kpaɛɔwa.
Lá n sùuukɛ̀ ń gbɛ̃́piɔ za Egipi e aa gɛ̀ kàò la, ǹ ń duuna kɛ̃́má n gbɛ̃kɛ zɔ̃ɔ guu.
Ɔ̃ Dii mɛ̀: Lá n wabikɛ̀a, má sùuukɛńnɔ.
Ãma lá miɔ ku mɛ́ ma gawi lì dṹniaa píi,
gbɛ̃́ pɔ́ ma gawi è ń dabudabu pɔ́ má kɛ̀ Egipi ń guwaiwai guuo, aa ma lɛ aa ma gwa gɛ̃n kwi aa gì ma yãmaiɔ,
an gbɛ̃e a wɛsi bùsu pɔ́ ma a lɛgbɛ̃̀ ń deziɔnɛpilɛo. Gbɛ̃́ pɔ́ sakàmaguɔ, an kee a wɛsiɛo.
Lá ma zɔ̀blena Kalɛbu làasoo maa kɛ̀, a tɛmazi ń nɔ̀sɛmɛndoo, má tó aà gɛ̃ bùsu pɔ́ à gɛ̀upi guu, aà buiɔ iɔ vĩ.
Amalɛkiɔ ń Kanaaɔ ku guzulɛu we. À ɛa da guwaiwai zɛ́u zia Ísia Tɛ̃a oi.
Dii ò Mɔiziɛ ń Aalonao à mɛ̀:
Gbɛ̃vãipiɔ aaɔ zɔakamazi gɔɔpii yã̀? Ma zɔa pɔ́ aalɛ kamazi mà.
Onɛ́ ma Dii ma mɛ̀ má kú. Lá aa wabikɛ̀a, má kɛnɛ́.
An gɛɔ gɔ̃ kálɛ guwaiwaiu laɛ, an gbɛ̃́ pɔ́ kà wɛ̃̀ bao ge a dɛaɔ píi. An gbɛ̃́ pɔ́ wà ń nao mɛ́ aa zɔakàmaziɔ
aa gɛ̃ bùsu pɔ́ ma a lɛgbɛ̃̀nɛ́ guuo, sema Yefũnɛ nɛ́ Kalɛbu ń Nuni nɛ́ Yozueeo bàasio.
An nɛ́ pɔ́ aa mɛ̀ wa ń kṹkũɔ ɔ̃ má ń dau, aai bùsu pɔ́ an maeɔ gì síipi dɔ̃.
An maepiɔ sɔ̃, an gɛɔ gɔ̃ kálɛ guwaiwaiu laɛ.
An nɛ́ɔ i pɔ́ɔ dã́dã guwaiwaiu la e wɛ̃̀ bla, aai ń maeɔ náaisai gbɛ'e. An maeɔ gɛɔ gɔ̃ guwaiwaiu la ḿpiiɛ.
Lá wà bùsupi gwàgwa gɔɔ bla, màa aaɔ ń yãvãi gbɛ'e e wɛ̃̀ bla, wɛ̃̀ dodo gɔɔ dodo, aaiɔ dɔ̃ lá íbɛlɛsɛamanɔ dɛ.
Ma Dii mámɛ ma yã́pi ò, mɛ́ má kɛ gbɛ̃vãi pɔ́ kã̀aamazipiɔnɛɛ. Aa gaga guwaiwaiu la ḿpiiɛ.
Gbɛ̃́ pɔ́ Mɔizi ń zĩ́ aa bùsu gwà aa sù aa sakà bùsupiu, aa tò wà zɔadɔ̀wàɔ,
Dii gagyãkà gbɛ̃́piɔgu, ɔ̃ aa gàga.
Gbɛ̃́ pɔ́ aa gɛ̀ bùsu gwàpiɔ guu, Nuni nɛ́ Yozuee ń Yefũnɛ nɛ́ Kalɛbuo mɛ́ gɔ̃̀ bɛ̃́ɛ.
Mɔizi yã́piɔ sɛ̀lɛ sìu Isailiɔnɛ píi, ɔ̃ aa ɔ́ɔlɔ̀ maamaa.
Aa fɛ̀lɛ kɔɔkɔɔ, aa mipɛ̀ sĩ̀sĩɔwa aa mɛ̀: Gwa, wálɛ gɛ́ gu pɔ́ Dii òu. Wa wá duuna dɔ̃̀ sa.
Mɔizi mɛ̀: Bɔ́yãi álɛ pã Dii yã́ai? Bee a kɛo.
Ásu gɛo, asa Dii kú á guuo. Á ibɛɛɔ zĩblewáɛ.
Amalɛkiɔ ń Kanaaɔ kú á aɛ we. Aa á dɛdɛ ń fɛ̃ndao. Dii aɔ kúánɔo, kɛ́ a gi tɛ́iaàzi yã́i.
Ɔ̃ aai aà yãmao, aa mipɛ̀ sĩ̀sĩɔwa, baa kɛ́ Dii bàakuańnɔ kpagolo ń Mɔizio gɔ̃̀ bòou.
Ɔ̃ Amalɛkiɔ ń Kanaa pɔ́ kú gusĩsĩdepiuɔ pìlamá, aa zĩblèmá aa ń yá e Ɔɔma.
Yã́ pɔ́ Dii ò Mɔiziɛ
a ò Isailiɔnɛn kɛ: Tó a gɛ̃ bùsu pɔ́ málɛ kpáwá á bɛ ũ guu,
mɛ́ a zu ge sã sɛ̀ à sa pɔ́ wì a pɔ́ kátɛu à tɛ́kũ ge sa pãle oòa, sa pɔ́ a pɔ́ tɛ́kũa gĩ ì kɛmɛɛ na ũ, lɛ́gbãdɔa pɔ́n nò, gban nò, dikpɛ pɔ́n nò,
àli ma gba ń pɔ́wɛntio kiloo do yãalɛa ń nísio litili do,
í vɛ̃ɛ kpa litili dodo sã ge ble bɔlɔna pɔ́ álɛ sapi oò miwa.
Tó sãsaɛ sɔ̃, pɔ́wɛnti kiloo pla yãalɛa ń nísio litili do ń kĩnio,
í vɛ̃ɛ kpaoa litili do ń kĩnio sa pɔ́ a pɔ́ tɛ́kũa gĩ ì kɛmɛɛ na ũ.
Tó a zugaae yãkɛ̀kɛ sa pɔ́ wì a pɔ́ kátɛu à tɛ́kũ ge sa pɔ́ wì lɛ́gbã dɔoa ge sáaukpa sa'obɔ ũ,
àli ma gba ń pɔ́wɛntio kiloo àaɔ̃ yãalɛa ń nísio litili pla,
í vɛ̃ɛ kpaoa litili pla sa pɔ́ a pɔ́ tɛ́kũa gĩ ì kɛmɛɛ na obɔ ũ.
Àli kɛ màa zu ge sãsa ge sãnɛbɔlɔ ge blenɛbɔlɔ miwa.
Àli kɛ màa pɔ́ pɔ́ a a yãkɛ̀kɛ dasilɛu.
Tó á bùsu gbɛ̃e lɛ́ sa pɔ́ a pɔ́ tɛ́kũa gĩ ì kɛmɛɛ na oa, aàli kɛ màa.
E á buiwa tó bɔ̀mɔ ge gbɛ̃pãle kúánɔ, mɛ́ a ye sa pɔ́ a pɔ́ tɛ́kũa gĩ ì kɛmɛɛ na oa, sema aà kɛ lá i kɛwa.
Á kɔ̃kãaa guu ikoyãpi doũ ápiɔnɛ ń bɔ̀mɔ pɔ́ kúánɔɔɛ. Ikoyãpi iɔ ku e á buiwa. Ápiɔ ń bɔ̀mɔɔ á doũ mɛɛɛ.
Ikoyã pɔ́ má dìlɛ doũ ápiɔnɛ ń bɔ̀mɔ pɔ́ kúánɔɔɛ.
Yã́ pɔ́ Dii ò Mɔiziɛ
a ò Isailiɔnɛn kɛ lɔ. Tó a gɛ̃ bùsu pɔ́ málɛ táuánɔ guu,
mɛ́ a bùsupi blɛ blè, àli ma gba.
Àli kàa kɛ ń pɔ́wɛn káau tío, í ma gba pɔgbɛ̃zɛ pɔ́ ũ.
Àliɔ ma gba á pɔ́wɛn káau típi e á buiwa.
Tó a zãmɛɛ yã́wa, mɛ́ á yãdilɛa pɔ́ má ò Mɔiziɛpi kee kũao,
yã́ pɔ́ má dìlɛ Mɔizi òɛ́ za a dilɛzĩ e á buiwapi,
tó a zã yã́piwa, mɛ́ i gĩkɛ no, àli sa pɔ́ wì a pɔ́ kátɛu à tɛ́kũ a pɔ́ tɛ́kũa gĩ ì kɛmɛɛ na o ń zugaaeo ń a pɔ́wɛntio ń a vɛ̃ɛo, lá má òwa ń blesanao duun awakpabɔ ũ.
Sa'ona lí mɔa awau Isaili píi yã́ musu, mí ń duuna kɛ̃́má, asa aa zã̀ yã́waɛ, ɔ̃ aa mɔ̀mɛɛ ń sa pɔ́ wì a pɔ́ nísi kátɛu à tɛ́kũo ń duun awakpabɔo.
Má sùuukɛ ń á Isailiɔ píi ń bɔ̀mɔ pɔ́ kúánɔɔ, asa zãayãwapiá ápii yã́ɛ.
Tó gbɛ̃e zã̀ yã́wa à duunakɛ̀, aàli blè núnu wɛ̃dona kpa duun awakpabɔ ũ,
sa'ona lí awagbɛaa adeɛ. Tó à awagbɛ̀aa, má aà kɛ̃́.
Gbɛ̃́ pɔ́ zã̀ yã́wa píi, ikoyã doũpiɛ, Isaili bùsu gbɛ̃́n nò, bɔ̀mɔ pɔ́ kúńnɔn nò.
Ãma gbɛ̃́ pɔ́ duunakɛ̀ ń mio daa ía, bùsu gbɛ̃́ ge bɔ̀mɔn nò, à dɔ̀ɛmanɔɛ, wa ade bɔ a gbɛ̃́ɔ guu wà dɛ.
Asa a sakà ma yã́u, à bɔ̀ ma yãdilɛa kpɛɛ. Wà ade dɛ, aàpi ń a tàaeo.
Gɔɔ pɔ́ Isailiɔ ku guwaiwaiu, aa ń gbɛ̃́dee kũ̀ ń yàawɛo kã́mabogɔɔzĩ.
Gbɛ̃́ pɔ́ aa aà èɔ gɛ̀aànɔ Mɔizi ń Aalonao kĩ́i ń gbɛ̃́ kĩniɔ.
Ɔ̃ aa aà dàkpɛu, asa aa yã́ pɔ́ aa kɛɛ̀ sã́asã dɔ̃o.
Ɔ̃ Dii ò Mɔiziɛ: Sema wà aà dɛ. Gbɛ̃́pii aà pápa ń gbɛo bòo kpɛ.
Ɔ̃ wà aà sɛ̀ bɔ̀ò bòo kpɛ, wà aà pàpa ń gbɛo wa dɛ̀ lá Dii ò Mɔiziɛwa.
Yã́ pɔ́ Dii ò Mɔiziɛ
a ò Isailiɔnɛn kɛ lɔ: Àliɔ tufada á pɔkasa lɛ́i e á buiwa. Àli tufapiɔ dai ń babuunao,
iɔ dɛɛ́ tùfa pɔ́ áliɔ gwa ũ, kɛ́ ma yãdilɛaɔ àɔ dɔágu, íɔ kũa, kɛ́ ásu gbãsĩkɛ yã́ pɔ́ a á wɛ́ ge a á sɔ̃ ble musuo yã́i.
Ma yãdilɛaɔ iɔ dɔágu, íɔ kũa, íɔ dɛ ma gbɛ̃́ pɔ́ an kua ńdoaɔ ũ.
Mámɛmaa Dii á Lua. Ma á bɔ́lɛ Egipi bùsuu kɛ́ màɔ dɛ á Lua ũ. Mámɛmaa Dii á Lua.
Isaa nɛ́ Kole, Kɛata tɔũna, Levii bui, ń Ɛliabu nɛ́ɔ Datani ń Abilaũo ń Pɛlɛti nɛ́ Onio, Lubɛni buiɔ, bã̀nkũ̀
aa fɛ̀lɛ Mɔiziwa. Isaili gbɛ̃zɔ̃ɔ tɔde pɔ́ wì ń sísi kɔ̃kãaauɔ kúńnɔ gbɛ̃ɔn ɔ̀aa do ń blakwio.
Aa kã̀aa Mɔizi ń Aalonaozi aa ònɛ́: Á yã́ɔ kɛ̀ zài! Isailiɔ píiá Dii gbɛ̃́ɔnɛ, a kúńnɔ. Bɔ́yãi i ázĩa dilɛ dɛ Dii gbɛ̃́piɔlai?
Kɛ́ Mɔizi yã́pi mà, à wùlɛ a gbɛɛu,
a ò Koleɛ ń a gbɛ̃́ɔ à mɛ̀: Zia kɔɔ Dii a gbɛ̃́ pɔ́ dɛ a gbɛ̃́ ũ ɔlɔɛ́, a to gbɛ̃́ pɔ́ a sɛ sɔ̃azi.
Mpi ń n gbɛ̃́ɔ, lá á kɛn la: Á baade tɛ́sibɔ sɛ
à tɛ́siò zia, í tulaletikaa Dii aɛ. Gbɛ̃́ pɔ́ Dii a sɛ mɛ́ aɔ dɛ aà gbɛ̃́ ũ. Á yã́ɔ kɛ̀ zài Levii buiɔ.
Ɔ̃ Mɔizi ɛ̀a ò Kole buipiɔnɛ: Levii buiɔ, à yãma.
Lá Isailiɔ Lua á sɛ́ a gbɛ̃́ɔ guu, a tò i dɔaanɛ́ a sísia guu, i sɔ̃azi a zwã̀akpɛ zĩ kɛi, bee i mɔ́wáoa?
A tò i sɔ̃azi, mpi ń n Levii deeɔ, ɔ̃ álɛ sa'onkɛ wɛɛlɛ lɔa?
Mpi ń n gbɛ̃́ɔ a kãaa Diiziɛ. Dén Aalona ũ kɛ́ álɛ zɔadɔwài?
Mɔizi gbɛ̃́ zĩ̀ Ɛliabu nɛ́ɔ Datani ń Abilaũo sísii, ɔ̃ aa mɛ̀: Wá mɔo.
N bɔwanɔ bùsu pɔ́ vĩ ń zɔ́'io diu, kɛ́ wà gaga guwaiwaiuɛ. Bee i mɔmao, ɔ̃ ń ye ǹ gbãablewá lɔa?
I kɛ bùsu pɔ́ vĩ ń zɔ́'io diu ɔ̃ n gɛuwanɔo. I kɛ bua ń vɛ̃ɛbuɔ ɔ̃ n wá gbáo. Ń ye wɛzɛ̃ kɛwɛ̃ɛ yã̀? Wá mɔo.
Ɔ̃ Mɔizi pɔ fɛ̃̀ maamaa, a ò Diiɛ: Ńsu ǹ ń gba sio. Baa zàa'ĩna mi símáo, mi yãvãikɛ an gbɛ̃eɛo.
Ɔ̃ Mɔizi ò Koleɛ: Mpi ń n gbɛ̃́ɔ píi, à gɛ́ Dii kĩ́i zia. Aalona a gɛ́ sɔ̃ɛ.
Á baade a tɛ́sibɔ sɛ à tɛsi à tulaletikaa, í sɔ̃ò Diizi. Gbɛ̃ɔn ɔ̀aa do ń blakwio, baade ń a tɛ́sibɔo. Mpi ń Aalonao sɔ̃, baade ń a tɛ́sibɔo.
Ɔ̃ an baade a tɛ́sibɔ sɛ̀, à tɛsì à tulaletikàa. Aa gɛ̀ zɛ̀ kpaaũkpɛ kpɛɛlɛ ń Mɔizio ń Aalonao.
Kɛ́ Kole gbɛ̃́pii kã̀aa Mɔizi ń Aalonaozi kpaaũkpɛ kpɛɛlɛ, ɔ̃ Dii gawi bɔ̀ Isailiɔwa píi.
Ɔ̃ Dii ò Mɔiziɛ ń Aalonao à mɛ̀:
À ázĩa kɛ̃ gbɛ̃́piɔwa mà ń midɛ gɔ̃̀ɔ.
Ɔ̃ Mɔizi ń Aalonao wùlɛ ń gbɛɛu aa mɛ̀: Lua! Lua pɔ́ ì wɛ̃ni kpa pɔ́piiwa! Gbɛ̃́ mɛ̀ndo mɛ́ duunakɛ̀, ɔ̃ ńyɔ̃ pɔfɛ̃bɔbɔ gbɛ̃́ pɔ́ kãaaapiɔwa píia?
Ɔ̃ Dii yã'ò Mɔiziɛ à mɛ̀:
O bílaɛ aa go Kole ń Datanio ń Abilaũo fã́ani oi.
Ɔ̃ Mɔizi fɛ̀lɛ à gɛ̀ Datani ń Abilaũo bɛ. Isaili gbɛ̃zɔ̃ɔɔ tɛaàzi.
A ò bílaɛ à mɛ̀: À go gbɛ̃vãipiɔ fã́ani. Ásu ɔkã an pɔewao, kɛ́ ásu gagańnɔ an duuna yã́io.
Ɔ̃ aa gò Kole ń Datanio ń Abilaũo fã́ani. Kɛ́ Datani ń Abilaũo bɔ̀lɛ, aa zɛ̀zɛ ń kpɛɛlɛ ń ń naɔ ń ń nɛ́ɔ ń ń nɛ́fɛ̃nɛnaɔ.
Ɔ̃ Mɔizi mɛ̀: Àɔ dɔ̃ kɛ́ Dii mɛ́ ma zĩ mà yã́ɛ beeɔ kɛ píi, i kɛ mazĩa pɔeã no.
Tó gbɛ̃́ɛ beeɔ gaa kɛ̀ lán gbɛ̃́pii gaawa, tó ga doũpiɛ, i kɛ Dii mɛ́ ma zĩo.
Tó Dii yã́ pɔ́ wì kaa yãao kɛ̀ sɔ̃, tó tɔɔlɛ lɛ'ɛ̀lɛ à ń mɔmɔ ń ń pɔ́ɔ píi, mɛ́ aa tà miau bɛ̃́ɛ, áɔ dɔ̃ kɛ́ gbɛ̃́ beeɔ sakà Diiguɛ.
Kɛ́ à yã́ beeɔ ò a làa, tɔɔlɛ pɔ́ aa zɛwà wɛ̃̀aa.
Tɔɔlɛ lɛ'ɛ̀lɛ à ń mɔmɔ ń ń bɛdeɔ ń Kole zĩkɛnaɔ ń ń àizɛɛɔ píi.
Aa tà miau bɛ̃́ɛ, tɔɔlɛ kũ̀aamá ń ń pɔ́ɔ píi, aa gɛ̃̀lɛ.
Kɛ́ aa wiilɛ̀, Isaili pɔ́ liańziɔ bàalɛ̀ píi, asa aa mɛ̀: Tɔɔlɛ lɛ́ wá mɔmɔɛ fá!
Ɔ̃ tɛ́ bɔ̀ Dii kĩ́i à gbɛ̃ɔn ɔ̀aa do ń blakwi pɔ́ aalɛ tulaletikatɛaɔ kàalɛ.
Dii ò Mɔiziɛ à mɛ̀:
O sa'ona Aalona nɛ́ Ɛleazaaɛ aà tɛ́sibɔɔ bɔlɛ tɛ́u, aà ń tɛ́ fãaa zã̀, asa ma pɔ́ɔnɛ.
Aà gbɛ̃́ pɔ́ aa duunakɛ̀ aa gàgaɔ mɔgotɛ̃ tɛ́sibɔpiɔ poopoo pɛpɛɛpɛpɛɛ, i kúlɛkulɛ ma gbagbakĩiwa. Lá wà sɔ̃̀mazi ń tɛ́sibɔpiɔ, aa gɔ̃̀ ma pɔ́ ũɛ, iɔ dɛ seela ũ Isailiɔnɛ.
Ɔ̃ sa'ona Ɛleazaa gbɛ̃́ pɔ́ tɛkũ̀ɔ tɛ́sibɔpiɔ sɛ̀lɛ, wa pòopoo wa kùlɛkulɛ gbagbakĩipiwa
lá Dii ò Mɔiziɛwa. A dɛ dɔngubɔ ũ Isailiɔnɛ, kɛ́ gbɛ̃́ pɔ́ dɛ Aalona bui ũo su sɔ̃ Diizi tulaletikaiɛ̀ tɛ́a, i ga lán Kole ń a gbɛ̃́ɔwao yã́i.
Kɛ́ gu dɔ̀, Isailiɔ píi zɔadɔ̀ Mɔizi ń Aalonaowa aa mɛ̀: Á tò Dii gbɛ̃́ɔ gàga.
Kɛ́ aa kã̀aa Mɔizi ń Aalonaozi, aa aɛdɔ̀ kpaaũkpɛwa, ɔ̃ aa è tɛlu kùlɛwà, Dii gawi bɔ̀.
Mɔizi ń Aalonao gɛ̀ kpaaũkpɛ kpɛɛlɛ,
ɔ̃ Dii ò Mɔiziɛ à mɛ̀:
À kɛ̃ gbɛ̃́piɔwa mà ń kaalɛ gɔ̃̀ɔ. Ɔ̃ Mɔizi ń Aalonao wùlɛ ń gbɛɛu.
Mɔizi ò Aalonaɛ: Tɛ́sibɔ sɛ́, gbagbakĩi tɛ́ káu, ní tulaletikaa ǹ gɛò bíla kĩ́i kpakpa. Awakpa Diiɛnɛ́, asa àlɛ pɔkũmabɔbɔmáɛ, gagyã dàalɛ kɔ̀.
Ɔ̃ Aalona tɛ́sibɔ sɛ̀ lá Mɔizi òɛwa, à bàalɛ̀ gɛ̀ò bíla guu. A è gagyã kàńgu kɔ̀, ɔ̃ Aalona tulaletikàtɛa, à awakpàò Diiɛ gbɛ̃́piɔnɛ.
À zɛ̀ gɛɔ ń gbɛ̃́ bɛ̃́ɛɔ zãnguo, ɔ̃ gagyãpi zɛ̀.
Gbɛ̃́ pɔ́ gagyãpi ń dɛdɛɔ gbɛ̃ɔn ɔ̀aasɔsɔo lɛɛ gɛ̃o mɛ̀ndosai ń àaɔ̃oɛ ń basɔoo (14.700), gbɛ̃́ pɔ́ aa gàga Kole yã́iɔ bàasi.
Kɛ́ gagyãpi làa, Aalona ɛ̀a gɛ̀ Mɔizi kĩ́i kpaaũkpɛ kpɛɛlɛ.
Dii ò Mɔiziɛ à mɛ̀:
Yã'o Isailiɔnɛ, ní lípana símá mɛ̀ndodo an deziɔ buiɔwa, an kía gbɛ̃ɔn kuɛplaɔ pɔ́ ũ, ní baade tɔ́ kɛ̃́ a pɔ́wa.
Aalona tɔ́ kɛ̃́ Levii buiɔ lípanawa, bui píi kíaɔ lípana iɔ ku mɛ̀ndodo.
Ní lípanapiɔ kálɛ kpaaũkpɛu ikoyã kpagolo aɛ, gu pɔ́ mi kpaaũuánɔ.
Gbɛ̃́ pɔ́ má sɛ̀ lípana a kɔpapa, mí zɔa pɔ́ Isailiɔ lɛ́ dɔwá midɛ.
Mɔizi yã'ò Isailiɔnɛ, ɔ̃ an dɔaanaɔ baade a lípana kpàwà an deziɔ buiɔwa, ɔ̃ lípana kɛ̀ mɛ̀n kuɛpla. Aalona pɔ́ kú a guu.
Mɔizi lípanapiɔ kàlɛ Dii aɛ ikoyã zwã̀akpɛu.
Kɛ́ gu dɔ̀, Mɔizi gɛ̃̀ kpɛ́u, a è Aalona lípana pɔ́ dɛ Levii buiɔ pɔ́ ũ kɔpàpa. À kɔpàpa à vukɛ̀, à bɛkɛ̀ lán gɔɔɔwa à mà.
Ɔ̃ Mɔizi lípanapiɔ sɛ̀lɛ Dii aɛ píi, à gɛ ɔ̀lɔ Isailiɔnɛ. Kɛ́ aa è, an baade a pɔ́ sɛ̀.
Ɔ̃ Dii ò Mɔiziɛ: Ɛa gɛ ǹ Aalona lípana dilɛ ikoyã kpagolo aɛ, iɔ dɛ seela ũ swã́gbãadepiɔnɛ, aai zɔakaamazi tó, kɛ́ aasu gagao yã́i.
Ɔ̃ Mɔizi kɛ̀ màa lá Dii dàɛwa.
Ɔ̃ Isailiɔ ò Mɔiziɛ: Wa gagaɛ, wa kaalɛn we. Wá kaalɛ wápiiɛ.
Gbɛ̃́ pɔ́ sɔ̃̀ Dii zwã̀akpɛi ì gaɛ. Wá gaga wápii yã̀?
Dii ò Aalonaɛ: Mpi ń n nɛ́ɔ ń Levii buiɔ píi, ma kúkĩi kua gbãlɛsai gɔ̃̀ á yã́ ũɛ, mɛ́ sa'onkɛkɛa gbãlɛsai dɛ mpi ń n nɛ́ɔ yã́ ũ.
Tó mpi ń n nɛ́ɔ álɛ zĩkɛ ikoyã zwã̀akpɛ kpɛɛlɛ, nìli n gbɛ̃́ Levii buiɔ sɛ nama aa kɛnnɔ.
Aali zĩkɛnɛ aa laaidɔ kpɛ́piwa, ãma aasuli sɔ̃ ma kúkĩi pɔ́ɔzio ge gbagbakĩi, kɛ́ ampiɔ ń ápiɔ ásu gagao yã́i.
Aali nawá aa laaidɔ kpaaũkpɛwa ń kpɛ́pi zĩo píi, ãma gbɛ̃pãle suli sɔ̃ázio.
Laaidɔa ma kúkĩi ń gbagbakĩiowa gɔ̃̀ á yã́ ũɛ, kɛ́ másu pɔkũmabɔbɔ Isailiɔwa lɔo yã́i.
Mámɛ ma á Levii deeɔ sɛ̀ Isailiɔ guu, ma ń dílɛɛ́ aaɔ dɛ ma zĩkɛnaɔ ũ, aaɔ kpaaũkpɛ zĩ kɛ.
Mpi ń n nɛ́ɔ ámɛ á sa'ozĩ kɛ gbagbakĩi ń pɔ́ pɔ́ kú zwã̀akpɛuɔ yã́ musu. Málɛ sa'ozĩ naɛ́ á ɔzĩ gba ũɛ. Tó gbɛ̃pãle sɔ̃̀i, à gàɛ.
Dii ò Aalonaɛ: Ma pɔ́ pɔ́ wì ma gba zĩ nànɛ n ɔzĩɛ. Ma sa pɔ́ Isailiɔ ì oa kpàmaɛ ń n nɛ́ɔ á baa ũ e gɔɔpii.
Ma pɔ́ pɔ́ i tɛ́kũoɔá n pɔ́ɛ. Pɔ́ pɔ́ wa ma gbaɔ píi, pɔ́wɛntin nò, duun awakpabɔn nò, tàae fĩabobɔn nò, n pɔ́ɛ ń n nɛ́ɔ.
Á gɔ̃ɛɔ píi í ble gu pɔ́ a kua adoau, íɔ dɔ̃ kɛ́ ma pɔ́ɛ.
Kɛ́ beeá n pɔ́ɛ lɔ: Sa pɔ́ wì a pɔ́ mɔmɛɛ, Isailiɔ lí ma gba. Ma n gbaɛ, á baan we gɔɔpii, mpi ń n gbɛ̃́ɔ, gɔ̃ɛɔ ń nɔɛɔ. N bɛ gbɛ̃́ pɔ́ i gbãlɛo píi aàli ble.
Nísi maa píi ń vɛ̃ɛ maa píio ń pɔ́wɛna káau pɔ́ aaì kpaao, máli n gbaɛ.
An buapɔ́ káau pɔ́ aaì mɔomɛɛ á n pɔ́ɛ píi. N bɛ gbɛ̃́ pɔ́ i gbãlɛo píi a ble.
Pɔ́ pɔ́ Isailiɔ dìlɛ ma pɔ́ ũ ń a mìbao á n pɔ́ɛ píi.
Gbɛ̃nazĩn nɛgɔ̃ɛ sɛ̃́iaɔ ń pɔtuo nɛsana sɛ̃́ia pɔ́ wà mɔ̀omɛɛɔá n pɔ́ɛ. To aali nɛgɔ̃ɛ sɛ̃́iaɔ ń pɔtuo pɔ́ dɛ tɛ̃ ũ nɛsana sɛ̃́iaɔ bo.
Tó nɛ́ kà mɔ do, wàli bo ã́nusu ɔwatɛ̃ sɔo, lá wà a gbia lɛ́ dìlɛ ma kúkĩiwa.
Ńsu to wà zu ge sã ge blè nɛsana sɛ̃́ia boo, asa beeá ma pɔ́ɛ. Ǹ a au ká gbagbakĩiwa, ní a nísi kpasa pɔ́ pɔ́ wì kátɛu à tɛ́kũ a gĩ ì kɛmɛɛ na ũ.
A nɔ̀ɔ iɔ dɛ n pɔ́ ũ, lá sáaukpa sa'obɔ kùla ń a ɔplaa gbáo dɛ n pɔ́ ũwa.
Pɔ́ pɔ́ Isailiɔ ì ma gba píi, máli kpamaɛ ń n gbɛ̃́ɔ, gɔ̃ɛɔ ń nɔɛɔ e gɔɔpii. Ma bàa aɔ kunnɔ ń n buiɔ e gɔɔpiiɛ, aɔ lɛ́ vĩo.
Dii ɛ̀a ò Aalonaɛ: Ńyɔ̃ɔ tɔɔlɛ vĩ Isaili bùsuuo, ńyɔ̃ baa e a guuo. Mámɛ má n baa ũ, n asea ũ.
Pɔ́ kwide pɔ́ Isailiɔ ì bɔ, má dìlɛ Levii buiɔ pɔ́ ũ píiɛ. Kpaaũkpɛ zĩ pɔ́ aaì kɛ asean we.
Isailiɔ su sɔ̃ kpaaũkpɛi lɔo. Tó aa sɔ̃̀i, aa ń duuna gbɛ'eɛ, aai ga.
Levii buiɔ lí kpaaũkpɛ zĩ kɛ, kpɛ́pi kua gbãlɛsai gɔ̃̀ ń yã́ ũɛ e an buiwa. Aa e kpaalɛsɛ ń Isaili bui kĩniɔo,
asa pɔ́ kwide pɔ́ Isailiɔ ì bɔmɛɛ, máli kpá Levii buiɔwa píiɛ. Bee yã́i ma mɛ̀ aa e kpaalɛsɛ ń Isaili bui kĩniɔo.
Yã́ pɔ́ Dii ò Mɔiziɛ,
a ò Levii buiɔnɛn kɛ lɔ: Tó a Isailiɔ pɔ́ kwide pɔ́ máli kpáwá á pɔ́ ũpi è, àli a kwide bɔmɛɛ sɔ̃.
Bee aɔ dɛɛ́ lán pɔgbɛ̃zɛ ń vɛ̃ɛfɛ̃kĩio gbawaɛ.
Màa ápiɔ sɔ̃ áli ma gba pɔ́ kwide pɔ́ Isailiɔ ì bɔɛ́. Àli sa'ona Aalona gba ma pɔ́ ũ.
Pɔ́ pɔ́ wà á gbáɔ píi, àli ma gba a maa.
O Levii buiɔnɛ: Tó a ma gba a maa, a kĩni iɔ dɛɛ́ lán pɔgbɛ̃zɛ ń vɛ̃ɛfɛ̃kĩio pɔ́wa.
À a kĩnipi ble gu pɔ́ á yeiu, ápiɔ ń á bɛdeɔ, asa bee mɛ́ kpaaũkpɛ zĩ pɔ́ i kɛ asea ũ.
Tó a ma gba a maa, áɔ tàae vĩ a yã́ musuo, á pɔ́ pɔ́ Isailiɔ kpàa gbãlɛ à gao.
Dii yã'ò Mɔiziɛ ń Aalonao à mɛ̀:
Ikoyã pɔ́ má dìlɛn kɛ: O Isailiɔnɛ aa zununu tɛ̃a sãasai pɔ́ aafia mɛ́ wì zuudaɛ̀ yãao sɛ mɔonɛ.
Kpa sa'ona Ɛleazaawa, i bɔò bòo kpɛ, wi dɛ aà wáa,
i ɔtona zɔ̃ a auwa à fã́ɛ kpaaũkpɛ kpɛɛlɛ oi gɛ̃n sopla.
Wi zupi kpasa à tɛ́kũ aà wáa, a báa ń a nɔ̀ɔo ń a auo ń a guupɔɔ i tɛ́kũ píi.
Sa'onapi i sɛdɛ yàa ń ése ṹao ń sãkã tɛ̃ao sɛ zu tɛ́ pɔ́ kũ̀ zupiwa guu.
Bee gbɛa i a pɔkasaɔ pí, i zu'o, i gbasa su bòou. Kási aɔ gbãlɛaɛ e oosi.
Gbɛ̃́ pɔ́ zupi kpàsa sɔ̃, aà a pɔkasaɔ pí, i zu'o. Kási aɔ gbãlɛaɛ e oosi.
Gbɛ̃́ pɔ́ gbãlɛao i zununupi túfu sɛ́lɛ, i ka gugbãlɛsaiu bòo kpɛ. Isailiɔ ìɔ kũa gbãbɔbɔ pɔ́ wì íkaɛ̀ wà duuna woloomá ũ.
Gbɛ̃́ pɔ́ túfupi sɛ̀lɛ aà a pɔkasaɔ pí. Kási aɔ gbãlɛaɛ e oosi. Yã́pi i gɔ̃ ikoyã ũ Isailiɔnɛ ń bɔ̀mɔ pɔ́ kú ń guuɔ píi.
Gbɛ̃́ pɔ́ ɔnà gɛwa aɔ gbãlɛaɛ e gɔɔ sopla.
Ali gbãbɔ azĩaɛ ń ípio a gɔɔ àaɔ̃de ń a gɔɔ soplade zĩ́o, i gɔ̃ gbãlɛsai. Tó i gbãbɔ azĩaɛ a gɔɔ àaɔ̃de ń a gɔɔ soplade zĩ́oo, a gi àɔ gbãlɛaɛ.
Gbɛ̃́ pɔ́ ɔnà gɛwa mɛ́ i gbãbɔ azĩaɛo, a tò Dii kpɛ́ gbãlɛ̀ɛ. Wà ade bɔ Isailiɔ guu, kɛ́ wi gbãbɔ'i káwào yã́i. À gbãlɛ̀ɛ mɛ́ a kú ń a gbãsĩoɛ.
Tó gbɛ̃́ gà kpɛ́u, yã́ pɔ́ wa dìlɛ a musun kɛ: Gbɛ̃́ pɔ́ gɛ̃̀ kpɛ́piu ń gbɛ̃́ pɔ́ kú a guuɔ, aaɔ gbãlɛaɛ e gɔɔ sopla.
Pɔ́ pɔ́ da lɛ́'ɛ, wì a nɛ́ taɛo gbãlɛa lɔɛ.
Tó gbɛ̃́ ɔnà gbɛ̃́ pɔ́ wa dɛ̀ ń fɛ̃ndaowa ge gɛ ge gɛwa ge mia, aɔ gbãlɛaɛ e gɔɔ sopla.
Tó gbɛ̃́ gbãlɛ̀ màa, wà zù gbãbɔbɔ pɔ́ tɛkũ̀ túfu dã, wi í maa kaɛ̀ ta guu.
Gbɛ̃́ pɔ́ gbãlɛao ése ṹa sɛ zɔ̃ ípiwa, i fã́ɛ kpɛ́wa ń pɔ́ pɔ́ kú a guuɔ píi ń gbɛ̃́ pɔ́ kú weɔ ge gbɛ̃́ pɔ́ ɔnà gɛwawa ge gbɛ̃́ pɔ́ wa dɛ̀ ge gɛ ge mia.
Gbɛ̃́ pɔ́ gbãlɛao i ípi fã́ gbɛ̃́ pɔ́ gbãlɛ̀wa a gɔɔ àaɔ̃de ń a gɔɔ soplade zĩ́o. I gbãbɔ adeɛ a gɔɔ sopladepi zĩ́, ade i a pɔkasaɔ pí, i zu'o, i gɔ̃ gbãlɛsai oosi.
Tó gbɛ̃́ gbãlɛ̀ mɛ́ i gbãbɔ azĩaɛo, wà ade bɔ a gbɛ̃́ɔ guu, asa à Dii kúkĩi gbãlɛ̀ɛ.
Aaɔ ikoyãpi kũa gɔɔpiiɛ. Gbɛ̃́ pɔ́ gbãbɔ'ipi fã̀ lí a pɔkasaɔ pí. Gbɛ̃́ pɔ́ ɔkã̀ gbãbɔ'ipiwa aɔ gbãlɛaɛ e oosi.
Pɔ́ pɔ́ gbɛ̃́ pɔ́ gbãlɛa ɔkã̀wà ì gbãlɛɛ, mɛ́ gbɛ̃́ pɔ́ ɔkã̀ pɔ́piwa ìɔ gbãlɛaɛ e oosi.
Isailiɔ kà Zini guwaiwaiu ḿpii mɔ sɛ̃́ia guu, ɔ̃ aa zɔ̃̀lɛ Kadɛsi. Wekĩi Miliaũ gàu, wà aà vĩ̀.
Í kú aa mio, ɔ̃ aa kã̀aa Mɔizi ń Aalonaozi.
Aa zɔadɔ̀ Mɔiziwa aa mɛ̀: Tó wa gaga yãa ń gbɛ̃́ pɔ́ gàga Dii aɛɔ, bee sã̀ɔ.
Bɔ́yãi a mɔwanɔ guwaiwaiɛ beeu kɛ́ wà gaga ń wá pɔtuoɔi?
Bɔ́yãi a wá bɔ́lɛ Egipi a mɔwanɔ guvãiɛ beeui? Pɔ́wɛna ge kaadɔɛna ge vɛ̃ɛbɛ ge gbɛafu ku lao, mɛ́ í kú la wà mio.
Mɔizi ń Aalonao kɛ̃̀ bílawa, aa gɛ̀ kpaaũkpɛ kpɛɛlɛ aa wùlɛ ń gbɛɛu, ɔ̃ Dii gawi bɔ̀má.
Dii yã'ò Mɔiziɛ à mɛ̀:
Lípana sɛ́, mpi ń n vĩ̀i Aalonao à gbɛ̃́piɔ kãaa, í yã'o gbɛsi keeɛ ń wáa, í i bɔu. Beewa ńyɔ̃ ibɔnɛ́ gbɛu aa mi ń ń pɔtuoɔ.
Mɔizi lípana sɛ̀ Dii kpɛ́u lá a òɛwa.
Mɔizi ń Aalonao ń kãaa gbɛpi pɔlɛu, ɔ̃ a ònɛ́: À ma swã́gbãadeɔ! Gbɛɛ bee guu ɔ̃ wá ibɔuɛ́a?
Ɔ̃ Mɔizi ɔsɛ̀ musu à gbɛpi lɛ̀ ń a lípanao gɛ̃n pla. Í bɔ̀ maamaa, ɔ̃ aa mì ń ń pɔtuoɔ.
Ɔ̃ Dii ò Mɔiziɛ ń Aalonao: Lá i ma náaikɛ a ma luakɛ ɔ̀lɔ Isailiɔnɛo, á gɛ̃ńnɔ bùsu pɔ́ málɛ kpámá guuo.
Wà tɔkpà ípiɛ Mɛliba í, kɛ́ Isailiɔ zɔakàu Diizi yã́i, ɔ̃ à a luakɛ ɔ̀lɔnɛ́.
Mɔizi gbɛ̃́ɔ zĩ̀, aa bɔ̀ Kadɛsi aa gɛ̀ Ɛdɔũɔ kía kĩ́i aa mɛ̀: N daɛ Isailiɔ mɛ̀ ń taasi pɔ́ wá léɔ dɔ̃ píi.
Wá deziɔ gɛ̀ Egipi, ɔ̃ wa gɛ̃gɛ̃ we. Egipiɔ ĩadàwá ń wá deziɔ.
Wa wiilɛ̀ Diiwa, ɔ̃ a sìwanɔ. À Malaika zĩ̀ à wá bɔ́lɛ Egipi. Tiasa wá kú Kadɛsi n bùsu zɔ̃lɛu.
Wá gba zɛ́ wà gɛ̃ ń n bùsuo. Wá pã buaɔ ge vɛ̃ɛbuɔlao, wá á lɔ̀ɔ'i mio. Wáɔ bɛ kía zɛ́kpaa guuɛ. Wá lilɛ ɔplaai ge ɔzɛɛio e wà gɛ vĩò n bùsua.
Ɔ̃ Ɛdɔũɔ ònɛ́: Á e bɔlɛ ń wá bùsuoo. Tó a gi, wá bɔ daálɛ ń fɛ̃ndaoɛ.
Isailiɔ ònɛ́: Wá bɔ ń zɛ́kpaaoɛ. Tó wa á í mì ge wá pɔtuoɔ, wá a fĩabo. Gɛ̃a wálɛ wɛɛlɛ ado.
Ɛdɔũɔ mɛ̀: Á e gɛ̃o. Ɔ̃ an zĩgɔ̃ɔ bɔ̀lɛ dasidasi aa mɔ̀ daińlɛ ń gbãao.
Lá Ɛdɔũɔ gì Isailiɔnɛ aa gɛ̃ ń ń bùsuo, ɔ̃ Isailipiɔ pã̀alɛnɛ́.
Isailiɔ bɔ̀lɛ Kadɛsi ḿpii, aa gɛ̀ Oo gbɛ saɛ
Ɛdɔũ bùsu lɛ́u. Wekĩi Dii yã'òu Mɔiziɛ ń Aalonao à mɛ̀:
Aalona a ta a deziɔ kĩ́i tia, a gɛ̃ bùsu pɔ́ málɛ Isailiɔ gba guuo, kɛ́ á gbɛ̃ɔn pla a gi ma yãmai Mɛliba yã́i.
Aalona ń a nɛ́ Ɛleazaao sɛ dɛdɛńnɔ Oo gbɛwa,
ní Aalona pɔkasaɔ wolowà, ní da aà nɛ́ Ɛleazaaɛ we. We Aalona a gau, i ta a deziɔ kĩ́i.
Mɔizi kɛ̀ lá Dii òɛwa. À dɛ̀dɛ Oo gbɛwa gbɛ̃́pii wáa,
à Aalona pɔkasaɔ wòlowà, a dà aà nɛ́ Ɛleazaaɛ, ɔ̃ Aalona gà gbɛpi musu we. Kɛ́ Mɔizi ń Ɛleazaao pìla gbɛpiwa,
mɛ́ Isailiɔ mà Aalona gà, ɔ̃ aa aà gɛ'ĩanabɔ̀ gɔɔ baakwi.
Alade pɔ́ kú Nɛgɛvɛ bùsuu kía á Kanaa gbɛ̃́ɛ. Kɛ́ a mà Isailiɔ bɛ Ataliũ zɛ́u, aalɛ mɔ́, ɔ̃ à bɔ̀ dàńlɛ ń zĩo, à ń gbɛ̃eɔ kũ̀kũ.
Ɔ̃ Isailiɔ lɛkɛ̀ Diiwa aa mɛ̀: Tó n gbɛ̃́piɔ nàwɛ̃ɛ wá ɔzĩ, wá ń wɛ̃́lɛɔ kaalɛ míɔmiɔɛ.
Dii Isailiɔ yãmà, ɔ̃ à Kanaapiɔ kpàmá. Aa ń kaalɛ ń ń wɛ̃́lɛɔ píi, ɔ̃ wà tɔkpà gupiɛ Ɔɔma.
Kɛ́ aa fɛ̀lɛ Oo gbɛpi saɛ, aa Ísia Tɛ̃a zɛ́ sɛ̀, kɛ́ aa dɔ Ɛdɔũ bùsuzi yã́i. Ɔ̃ aa fù mɛnawa zɛ́u,
aa Lua ń Mɔizio tàae è aa mɛ̀: Bɔ́yãi a wá bɔ́lɛ Egipi, kɛ́ wà gaga guwaiwaiui? Pɔblea kuo, í kuo, wá ye blɛ giaɛ bee gĩyãi lɔo.
Ɔ̃ Dii mlɛ̃̀ pãsĩnaɔ zĩ̀má, aa ń soso, ɔ̃ aa gàga dasidasi.
Bíla mɔ̀ Mɔizi kĩ́i aa mɛ̀: Wa duunakɛ̀, asa wa Dii ń mpio tàae è. Awakpaɛ̀wɛ̃ɛ aà mlɛ̃ɔ kɛ̃́wá. Ɔ̃ à awakpàɛ̀nɛ́.
Dii òɛ̀: Mlɛ̃ pi ǹ na líwa ǹ pɛ́lɛ. Tó mlɛ̃ gbɛ̃́ sò mɛ́ a gwà, a gao.
Ɔ̃ à mlɛ̃ pì ń mɔgotɛ̃o, a nà líwa a pɛ̀lɛ. Tó mlɛ̃ gbɛ̃́ sò, mɛ́ à mɔgotɛ̃ mlɛ̃pi gwà, ìli gao.
Isailiɔ dàzɛu, ɔ̃ aa bòokpà Obo.
Bɔa Obo aa gɛ̀ bòokpà Iye'abaliũ bɛzia guwaiwaiu Mɔabu bùsu gukpɛ oi.
Bɔa we aa gɛ̀ bòokpà Zeledi guzulɛu.
Bɔa we aa bòokpà Aanɔ baale, guwaiwai pɔ́ kú Amɔle bùsu zɔ̃lɛu. Aanɔpi mɛ́ Mɔabu ń Amɔle bùsuɔ kɔɔ ũ.
Ayãmɛto wa ò Dii zĩkataala guu wà mɛ̀: Waɛbu pɔ́ kú Sufa bùsuu ń Aanɔ swa'ɔnaɔ,
ń a í bàasizɛ pɔ́ ì gɛ́ e Aa ń Mɔabu bùsu zɔ̃lɛo.
Bɔa we lɔ aa gɛ̀ Lɔ̀ɔ, gu pɔ́ Dii ò Mɔiziɛ: Bíla kãaa, mí í kpámá.
We ɔ̃ Isailiɔ lɛɛ bee sìu: Lɔ̀ɔ, ibɔ, wí lɛsi n yã́ musu.
Dɔaanaɔ lɔ̀ɔ yɔ̃̀ ń ń goɔ, wá kíaɔ lɔ̀ɔ bɔ̀ ń ń lípanaɔ. Bɔa guwaiwaiu aa gɛ̀ Matana.
Matana gbɛa Naaliɛli, Naaliɛli gbɛa Bamɔti.
Bamɔti gbɛa guzulɛ pɔ́ kú Mɔabu bùsuu Pisiga gbɛpɔlɛu bɔaa ń guwaiwaio.
Isailiɔ gbɛ̃́ɔ zĩ̀ Amɔleɔ kí Siɔ̃wa aa mɛ̀:
Wá gba zɛ́ wà gɛ̃ ń n bùsuo. Wá pã buaɔ ge vɛ̃ɛbuɔlao, wá á lɔ̀ɔ'i mio. Wáɔ bɛ kía zɛ́kpaa guuɛ e wà gɛ vĩò n bùsua.
Siɔ̃ i ń gba zɛ́ aa bɔ ń a bùsuoo. À a zĩgɔ̃ɔ kã̀aa píi, aa bɔ̀lɛ lɛ́ gɛ́má guwaiwaiu. Kɛ́ aa kà Yaaza, aa zĩkà ń Isailiɔ,
ɔ̃ Isailiɔ ń dɛdɛ ń fɛ̃ndao, aa ń bùsu sìmá za Aanɔ e Yabokoi Amɔni bùsuu, asa Amɔni bùsu zɔ̃lɛpi pãsĩɛ.
Isailiɔ Amɔle wɛ̃́lɛɔ sì píi ń Ɛsɛbɔ̃o ń a zɔ̃ɛwiaɔ píi, ɔ̃ aa zɔ̃̀lɛu.
Ɛsɛbɔ̃ mɛ́ Amɔleɔ kí Siɔ̃ mɛɛwia ũ. Siɔ̃ zĩkà yãa ń Mɔabuɔ kía káauo, ɔ̃ à aà bùsu sìwà e Aanɔ swai.
Ayãmɛto kɛɛɔ ì mɛ: À mɔ Ɛsɛbɔ̃, wà Siɔ̃ wɛ̃́lɛpi kɛkɛ kálɛ!
Tɛ́ bɔ̀ Ɛsɛbɔ̃ yãa, zĩgɔ̃ɔ bɔ̀ Siɔ̃ wɛ̃́lɛpiu, aa Mɔabu bùsu mɛɛwia Aa kàalɛ ń Aanɔ mi sĩ̀sĩ gbɛ̃́ɔ.
Waiyoo Mɔabuɔ! Kɛmɔsi gbàgbanaɔ, a kaalɛɛ! Kɛmɔsi tò á gɔ̃ɛɔ fã̀aa, à á nɔɛɔ kpà Amɔleɔ kí Siɔ̃wa zĩ̀zɔɔ ũ.
Ɔ̃ wa ń pã́lɛ, wa ń dɛdɛ za Ɛsɛbɔ̃ e Dibɔ̃. Wa ń dɛdɛ e Nɔfa ń Mɛdebao.
Màa Isailiɔ zɔ̃̀lɛ Amɔle bùsuu.
Mɔizi gbɛ̃́ɔ zĩ̀ Yazɛɛ asiigwai, ɔ̃ Isailiɔ sì ń a zɔ̃ɛwiaɔ píi, aa Amɔle pɔ́ kú weɔ yà.
Ɔ̃ Isailiɔ lìlɛ aa Basana zɛ́ sɛ̀. Ɔ̃ Basana kí Ogu gɛ̀má ń a zĩgɔ̃ɔ píi, aa zĩkàńnɔ Ɛdɛlɛi.
Dii ò Mɔiziɛ: Ńsu vĩakɛɛ̀o, asa ma aà kpàmaɛ ń aà gbɛ̃́ɔ ń aà bùsuo píi. Kɛɛ̀ lá ń kɛ̀ Amɔleɔ kí Siɔ̃ pɔ́ kía blè Ɛsɛbɔ̃ɛwa.
Ɔ̃ aa Ogu dɛ̀ ń aà nɛ́ɔ ń aà gbɛ̃́ɔ píi, baa gbɛ̃́ mɛ̀ndo i bɔo, ɔ̃ aa aà bùsupi sì.
Isailiɔ dàzɛu, ɔ̃ aa bòokpà Mɔabu bùsu sɛ̃u Yuudɛ̃ baale bɔaa ń Yelikoo.
Zipoo nɛ́ Balaki, Mɔabuɔ kía è lá Isailiɔ kɛ̀ Amɔleɔnɛ,
ɔ̃ sɔ̃ kɛ̃̀ Mɔabuɔgu, vĩa ń kṹ Isailiɔ dasi yã́i.
Ɔ̃ Mɔabuɔ ò Madiã gbɛ̃zɔ̃ɔɔnɛ: Bílaɛ a pɔ́ pɔ́ liaawáziɔ ble píiɛ lán zù sɛ̃soawa.
Ɔ̃ Balaki gbɛ̃́ɔ zĩ̀ Bɛɔɔ nɛ́ Balaaũwa Petoo, Uflata saɛ a bɛ bùsuu. À mɛ̀ aa aà sísi, aai oɛ̀: Buie bɔ̀ Egipi, aa lìgua píi, aa zɔ̃̀lɛ ma saɛ.
N yã́ na! Mɔ láaizĩmámɛɛ, asa an gbãa dɛmalaɛ. Wìliɔ dɔ̃o tó beewa má e zĩblemá mà ń yá bùsuu la. Má dɔ̃ kɛ́ gbɛ̃́ pɔ́ n samaa'òɛ̀, iɔ dɛ ɛ̀fãaide ũɛ. Gbɛ̃́ pɔ́ n savãi'òɛ̀ sɔ̃, iɔ dɛ láaipɔ ũɛ.
Mɔabu ń Madiã gbɛ̃zɔ̃ɔɔ dàzɛu, aa màsokɛgba pɔ́ aa da Balaaũɛ kũa. Kɛ́ aa kà aà kĩ́i, aa yã́ pɔ́ Balaki ń zĩ́o òɛ̀.
A ònɛ́: À i la, mí yã́ pɔ́ Dii a omɛɛ oɛ́. Ɔ̃ Mɔabu kíapiɔ ì Balaaũ bɛ.
Ɔ̃ Lua bɔ̀ mɔ̀ Balaaũwa à aà là à mɛ̀: Deɔn gbɛ̃́ pɔ́ aa kunnɔɛ beeɔ ũi?
A wèwà à mɛ̀: Zipoo nɛ́ Balaki, Mɔabuɔ kía mɛ́ ń zĩ́a. Aa mɛ̀
buie bɔ̀ Egipi, aa lìgua píi. Ɔ̃ à mɛ̀ mà mɔ láaizĩɛmá, kɛ́ à e zĩblemá à ń yá.
Ɔ̃ Lua òɛ̀: Ńsu gɛ́ńnɔo. Ńsu savãi'onɛ́o, asa ma báaadàńguɛ.
Kɛ́ Balaaũ fɛ̀lɛ kɔɔ, a ò Balaki kíaɔnɛ: À ta á bùsuu, asa Dii gì mà gɛ́ánɔɛ.
Ɔ̃ Mɔabu kíapiɔ fɛ̀lɛ tà Balakiwa aa mɛ̀: Balaaũ gì mɔ́iwanɔɛ.
Balaki ɛ̀a kía pãleɔ zĩ̀ lɔ, an dasi ń ń gawio dɛ gbɛ̃́ káauɔla.
Kɛ́ aa kà Balaaũ kĩ́i aa mɛ̀: Zipoo nɛ́ Balaki mɛ̀ ńsu to pɔe kpanɛ mɔa a kĩ́iɛo,
asa a n kpɛla maamaaɛ. Lá ń òɛ̀ píi, a kɛ. N yã́ na! Mɔ láaizĩɛ̀ gbɛ̃́piɔwa.
Ɔ̃ Balaaũ ò Balaki zĩnapiɔnɛ à mɛ̀: Baa tó Balaki ã́nusu ń vua pɔ́ kú a bɛo kpàa píi, má fɔ̃ bɔ Dii ma Lua yã́ kpɛo, baa yɔɔ.
À i la gwã́a e mà ma lɔ yã́ pɔ́ Dii a kã́fĩmɛɛ.
Lua bɔ̀ mɔ̀wà gwã́ à mɛ̀: Lá gbɛ̃́ɛɔ mɔ̀ n sísiiɛ, fɛlɛ gɛ́ńnɔ, ãma yã́ pɔ́ má o kɛ ado.
Balaaũ fɛ̀lɛ kɔɔ, à káoyè a zàa'ĩnaɛ, ɔ̃ à gɛ̀ ń Mɔabu kíapiɔ.
Lua pɔ pà kɛ́ à gɛ̀ yã́i, ɔ̃ Dii Malaika zɛzɔ̃̀ɛ̀. Balaaũ di zàa'ĩna kpɛ, aà zĩkɛna plaaɔ kuaànɔ.
Kɛ́ zàa'ĩnapi è Dii Malaika zɛa zɛ́ guu à fɛ̃nda wò a kũa, ɔ̃ à lìlɛ sɛ̃u. Balaaũ aà lɛ̀, ɔ̃ à ɛ̀a dàzɛu.
Dii Malaika gɛ̀ zɛ̀ zɛ́wɛwɛnau vɛ̃ɛbu pɔ́ gbɛ̀ kaa liaaiɔ zãnguo.
Kɛ́ zàa'ĩnapi Dii Malaika è, à nà gbɛwa, à Balaaũ gbá lɔ̀wà. Ɔ̃ Balaaũ ɛ̀a à aà lɛ̀ lɔ.
Dii Malaika ɛ̀a gɛ̀ aɛ lɔ, à zɛ̀ gukpaoloona pɔ́ liaakĩi vĩou.
Kɛ́ zàa'ĩnapi Dii Malaikapi è, à kùlɛ ń Balaaũo. Ɔ̃ Balaaũ pɔ pà, à aà lɛ̀ ń goo.
Ɔ̃ Dii zàa'ĩnapi gbà lɛ́, à yã'ò Balaaũɛ à mɛ̀: Bɔ́ má kɛ̀ n ma lɛ gɛ̃n àaɔ̃ kɔ̀i?
Balaaũ wèwà à mɛ̀: Kɛ́ n kɔ̃̀ɔ'òmanɔ yã́iɛ. Tó má fɛ̃na kũa, dɔ̃ ma n dɛ gɔ̃̀ɔ.
Ɔ̃ zàa'ĩnapi òɛ̀: N zàa'ĩna pɔ́ niɔ dikpɛ gɔɔpii e gbãn ma ũo lò? Má kɛ̀nɛ màa yãae? À mɛ̀: Aawo.
Ɔ̃ Dii Balaaũ wɛ́ kɛ̃̀ɛ̀, à aà Malaika è zɛa zɛ́u à fɛ̃nda wò a kũa. Ɔ̃ à mipɛ̀lɛ tɔɔlɛ à kùlɛɛ̀.
Dii Malaika aà là à mɛ̀: Bɔ́yãi n n zàa'ĩna lɛ̀ gɛ̃n àaɔ̃i? Ma mɔ zɛzɔ̃inɛɛ, asa ń wãmɛɛɛ.
Kɛ́ zàa'ĩnapi ma e gɛ̃n àaɔ̃, ɔ̃ à lìlɛmɛɛ píi. Tó i lilɛmɛɛ yãao, dɔ̃ ma n dɛ, ma aà tò.
Balaaũ ò Dii Malaikapiɛ: Ma duunakɛ̀, asa mi dɔ̃ kɛ́ n zɛzɔ̃̀mɛɛo. Lá ma gɛa kɛ̀nɛ ĩ́iɛ, má ɛa taɛ sa.
Ɔ̃ Dii Malaika ò Balaaũɛ: Gɛ́ ń gbɛ̃́piɔ, ní yã́ pɔ́ má danɛ o ado. Ɔ̃ Balaaũ gɛ̀ ń Balaki kíapiɔ.
Kɛ́ Balaki mà Balaaũ lɛ́ mɔ́, ɔ̃ à gɛ̀ daiaàlɛ wɛ̃́lɛ pɔ́ kú Aanɔ baa, Mɔabu bùsu zɔ̃lɛu.
Ɔ̃ a ò Balaaũɛ: Kɛ́ ma gbɛ̃́ɔ zĩ̀ n sísii yãa, bɔ́yãi ni mɔo ni? Má fɔ̃ mà n kpɛla noa?
Balaaũ wèwà à mɛ̀: Ma mɔ sa, ãma má yã́pii oa zɛ́ vĩo. Yã́ pɔ́ Lua a damɛɛ ɔ̃ má o.
Ɔ̃ Balaki gɛ̀ ń Balaaũo Kilia'uzo.
À sa'ò ń zuɔ ń sãɔ, à a nɔ̀ɔ kpà Balaaũwa ń kía pɔ́ aa ku sãnuɔ.
Kɛ́ gu dɔ̀, à Balaaũ sɛ̀ gɛ̀aànɔ Bamɔti Baali. Wekĩi Balaaũ Isailiɔ bòo lɛ́ èu.
Balaaũ ò Balakiɛ: Gbagbakĩi bomɛɛ la mɛ̀n sopla, ní mɔmɛɛ ń gáaeɔ mɛ̀n sopla ń sãsaɔ mɛ̀n sopla.
Balaki kɛ̀ lá Balaaũ òɛwa, ɔ̃ aa sa'ò ń gáaeɔ ń sãsaɔ gbagbakĩipiɔwa píi.
Ɔ̃ Balaaũ òɛ̀: Zɛ n sa'obɔi. Má gɛ́ mà gwa tó Dii a mɔ yã'omɛɛ, mí yã́ pɔ́ a omɛɛ onɛ. Ɔ̃ à gɛ̀ zɛ̀ gbɛ̀ misonawa.
Lua mɔ̀ aà lè, ɔ̃ Balaaũ òɛ̀: Ma gbagbakĩi bò mɛ̀n sopla, ɔ̃ ma sa'òmá píi ń gáaeɔ ń sãsaɔ.
Dii yãdàɛ̀, ɔ̃ à mɛ̀: Ɛa gɛ ǹ Balaki le, ní oɛ̀ màa.
Kɛ́ à ɛ̀a gɛ̀ aà lè zɛa a sa'obɔi ń Mɔabu kíaɔ píi,
ɔ̃ à yã́ pɔ́ á è ònɛ́ à mɛ̀: Mɔabuɔ kí Balaki ma sisi Sili bùsuu, ɔ̃ ma bɔ gukpɛ gbɛ̀sĩsĩɔ musu ma mɔ. À mɛ̀ mà bɔɛ Isailiɔ kpɛ, mà mɔ savãi'oɛ Yakɔbu buipiɔnɛ.
Kpelewa má gbɛ̃́ pɔ́ Lua i ń kaoɔ kai? Kpelewa má bɔ gbɛ̃́ pɔ́ Dii i bɔ ń kpɛoɔ kpɛi?
Za gbɛ̀ misonaa málɛ ń e, za gbɛ̀sĩsĩ musu málɛ wɛsińlɛ. Gbɛ̃́piɔ kua ńdoa, aa dodoa kɔ̃ɛ ń buipãleɔɛ.
Yakɔbu buiɔ dasi lán ũfãawa, wa fɔ̃ Isailiɔ nao wà ń lɛ́ dɔ̃o. Lua to mà ga a gbɛ̃́ɔ gaawa, mà láa an láaawa.
Ɔ̃ Balaki òɛ̀: Ń kɛ̀mɛɛ kpelewan wei? Ma mɔnnɔ ǹ ma ibɛɛɔ kamɛɛ, ɔ̃ samaa ń ònɛ́a?
A wèwà à mɛ̀: Yã́ pɔ́ Dii dàmɛɛ ma lɛ́u ɔ̃ má oo lò?
Balaki òɛ̀: Mɔ wà gɛ́ gupãlei, gu pɔ́ ńyɔ̃ ń eu, ní ń kámɛɛ we, asa an kpɛdo ń è, ni ń e píio.
Ɔ̃ à gɛ̀aànɔ gudɔ̃anaɔ bua Pisiga gbɛ musu. À gbagbakĩi bò mɛ̀n sopla, ɔ̃ à sa'òmá píi ń gáaeo ń sãsao.
Ɔ̃ Balaaũ òɛ̀: Zɛ n sa'obɔi la, mí gɛ Dii le we mà gwa.
Ɔ̃ Dii mɔ̀ à yãdàɛ̀, ɔ̃ a òɛ̀: Ɛa gɛ ǹ Balaki le, ní oɛ̀ màa.
Ɔ̃ à ɛ̀a gɛ̀ à aà lè zɛa a sa'obɔi ń Mɔabu kíaɔ. Balaki aà là à mɛ̀: Dii mɛ̀ kpelewa ni?
Ɔ̃ à yã́ pɔ́ á è ònɛ́ à mɛ̀: Zipoo nɛ́ Balaki, swã́kpa ǹ ma yãma!
Luaá gbɛ̃nazĩnaɛ kɛ́ aà gbasa ɛɛtoo, ìli lɛlilɛ lán gbɛ̃nazĩnawao. Ìli yã́ pɔ́ á ò kɛo lé? Ìli zĩkɛ lɛ́ pɔ́ á gbɛ̃̀wao lé?
A òmɛɛ mà samaa'onɛ́ɛ. À báaadàńguɛ, má fɔ̃ gio.
Mi yã'ĩae e Yakɔbu buiɔwao, mi yã'ɔ̃mae e Isailiɔwao. Dii an Lua kúńnɔ, Kía kúkua dɔ ń guu.
Lua ń bɔ́lɛ Egipi, aa gbãa vĩ lán zùsɛ̃lɛwa.
Wa fɔ̃ pɔda Yakɔbu buiɔwao, wa fɔ̃ àsi bɛ̃̀ɛ kpaaĩ ń Isailiɔo. Za gbã waɔ o ń yã́ musu, yã́ pɔ́ Lua kɛ̀n we.
Buipi ì fɛlɛ lán nɔ̀ɔmusuwa, ì azĩa sɛ lán gbɛaanawa. Ìli wúlɛo e à gɛ pɔ́ kũ soò, e à gɛ pɔ́ pɔ́ a dɛ̀ɔ au miò.
Balaki òɛ̀: Ńsu ǹ ń kao. Ńsu samaa'onɛ́ sɔ̃o.
Balaaũ òɛ̀: Mi onɛ yã́ pɔ́ Dii dàmɛɛ ɔ̃ má oo lé?
Balaki ò Balaaũɛ: Mɔ, má gɛnnɔ gupãleiɛ sa. Wìliɔ dɔ̃o tó a maa Luaɛ ǹ gbɛ̃́piɔ kamɛɛ we sa.
Ɔ̃ Balaki gɛ̀aànɔ Peoo gbɛ musu bɔaa ń guwaiwaio.
Balaaũ òɛ̀: Gbagbakĩi bomɛɛ la mɛ̀n sopla, ní mɔmɛɛ ń gáaeɔ mɛ̀n sopla ń sãsaɔ mɛ̀n sopla.
Balaki kɛ̀ lá a òɛwa, à sa'òmá ń gáaepiɔ ń sãsapiɔ.
Kɛ́ Balaaũ è samaa'oa Isailiɔnɛ kà Diigu, i gɛ́ màsokɛi lɔo, ɔ̃ à aɛdɔ̀ guwaiwaiwa.
Kɛ́ à wɛzù, ɔ̃ à Isailiɔ è kálɛa ń buiwa. Lua Nisĩna dìɛ̀,
ɔ̃ à yã́ pɔ́ á è ò à mɛ̀: Bɛɔɔ nɛ́ Balaaũ yã́n kɛ, ma gbɛ̃́ pɔ́ ma wɛ́ zɛ̃a, ma yã́n kɛ.
Ma gbɛ̃́ pɔ́ mi Lua yãma, ma yã́n kɛ: Ma Gbãapiide wɛ́pungu è, má kúlɛa, ma wɛ́ kɛ̃a.
Yakɔbuɔ bòokpaa maa fá! Isaili zwã̀akpɛɔ kɛfɛũ!
Aa kálɛa lán swadɔɔɔwa, lán swaluɔwa. Aa dɛ lán zà lí pɔ́ Dii bàɔwa, lán sɛdɛ lí pɔ́ kú í saɛɔwa.
Í ali ń olaɔ pa yɛlɛlɛɛ, aali pɔ́tɔ̃ tɔɔlɛ mɔ̀sɛdewaɛ. An kía gbãa aɔ dɛ Agagala, an kpala a tɔbɔ.
Lua ń bɔ́lɛ Egipi, aa gbãa vĩ lán zùsɛ̃lɛwa. Aaì zĩble bui pɔ́ íbɛlɛsɛ̀ńnɔɔwa, aaì ń wáɔ wíwi, aaì ń pápa ń kaɔ.
Aaì gaɛ, aaì wúlɛ lán nɔ̀ɔmusuwa, démɛ a fɔ̃ ń vui? Lua báaada gbɛ̃́ pɔ́ aa samaa'onɛ́ɔgu, aà gbɛ̃́ pɔ́ aa savãi'onɛ́ɔ ká.
Balaki pɔ pà Balaaũzi, à ɔtona dɔ̀wà à mɛ̀: Ma ibɛɛɔ kaa yã́i ma n sisii, ɔ̃ n samaa'ònɛ́ gɛ̃n àaɔ̃a?
Ta n bɛ gɔ̃̀ɔ. Ma mɛ̀ yãa má n kpɛlaɛ, ɔ̃ Dii gìnɛ ǹ asea e.
Balaaũ òɛ̀: Má ò gbɛ̃́ pɔ́ n ń zĩ́aɔnɛɛ fá!
Ma mɛ̀, baa tó n ã́nusu ń vua pɔ́ kú n bɛo kpàa píi, má bɔ Dii yã́ kpɛ mà yãkɛ ń mazĩaoo, a maa ge a vãi. Yã́ pɔ́ Dii a omɛɛ ɔ̃ má o.
Málɛ tá ma gbɛ̃́ɔ kĩ́i sa. Mɔ mà onɛ lá gbɛ̃́piɔ kɛ n gbɛ̃́ɔnɛ zia.
Ɔ̃ Balaaũ yã́ pɔ́ á è ò à mɛ̀: Bɛɔɔ nɛ́ Balaaũ yã́n kɛ, ma gbɛ̃́ pɔ́ ma wɛ́ zɛ̃a yã́n kɛ:
Ma gbɛ̃́ pɔ́ mi Lua yãma, ma yã́n kɛ: Má Lua Musude pɔeã dɔ̃. Ma Gbãapiide wɛ́pungu è, má kúlɛa, ma wɛ́ kɛ̃a.
Málɛ Isailiɔ e, i kɛ tia no, málɛ ń gwa, a gɔɔ i ka gĩao. Saana a bɔ Yakɔbu buiɔ guu, kpalablena a bɔ Isailiɔ guu, i Mɔabuɔ mi wíwi, i zɔakanapiɔ dɔ́ fɔ̃́fɔ̃.
Ɛdɔũ bùsu a gɔ̃ aà pɔ́ ũ, aà ibɛɛ Sei bùsu a gɔ̃ aà pɔ́ ũ, Isailiɔ gbãa iɔ kã́fĩɛ.
Yakɔbu buie a kiblemá, a mɛɛwiade pɔ́ bɔ̀ɔ kaalɛ.
Balaaũ Amalɛki buiɔ è, ɔ̃ à yã́ pɔ́ á è ò à mɛ̀: Amalɛki buiɔá buiɔ mideɛ, kási aa kaalɛ zia.
Kɛ́ Balaaũ Keniɔ è, ɔ̃ à yã́ pɔ́ á è ò à mɛ̀: Á kúkĩi gbãa gíũgiũ, á sakpɛ kú gbɛ musu.
Ń beeo wa á kaalɛɛ, Asiliɔ mɛ́ aa á kṹkũ zĩ̀zɔɔ ũ.
Balaaũ yã́ pɔ́ á è ò lɔ à mɛ̀: Wàlɛ kɔ̃ kãaa gugbãntoo oi,
gó'ilɛnaɔ lɛ́ bɔ Sipi bùsuu, aa zĩble Asiliɔ ń Ɛbɛluɔwa, kási ampiɔ kaalɛ sɔ̃ɛ.
Balaaũ fɛ̀lɛ tà a bɛ, ɔ̃ Balaki dàzɛu sɔ̃.
Isailiɔ ku Sitiũ, ɔ̃ aa nà gbãsĩkɛawa ń Mɔabu nɔɛɔ.
Aa Isailiɔ sìsi ń tã́a sa'o guu, ɔ̃ aa pɔblè aa kùlɛ ń tã́aɔnɛ.
Màa Isailiɔ nàkɔ̃wa ń Baali Peooo, ɔ̃ Dii pɔ pàńzi.
A ò Mɔiziɛ: Isaili kíaɔ kãaa píi, ní ń loo ma aɛ ĩatɛ̃ gbãai, kɛ́ ma pɔ e wee Isailiɔwa.
Mɔizi ò Isaili dɔaanaɔnɛ: Á baade a gbɛ̃́ pɔ́ aa nàkɔ̃wa ń Baali Peoooɔ dɛdɛ.
Isailie Madiã nɔɛ sɛ̀ mɔ̀ò a bɛ Mɔizi ń Isailiɔ píi wáa, gɔɔ pɔ́ aalɛ ɔ́ɔlɔ kpaaũkpɛ kpɛɛlɛ.
Kɛ́ Ɛleazaa nɛ́ Finɛasi, Aalona tɔũna è màa, à fɛ̀lɛ ń guu à sɔ̃na sɛ̀,
à gɛ̃̀ gɔ̃ɛpizi a kpɛ́u, ɔ̃ à Isaili gɔ̃ɛpi zɔ̃̀ à ń naaa ḿpla ḿpii, gɔ̃ɛpi ń nɔɛpio, ɔ̃ gagyã pɔ́ kà Isailiɔgu zɛ̀.
Gbɛ̃́ pɔ́ gàga ń gyãpioɔ gbɛ̃ɔn ɔ̀aasɔsɔo lɛɛ baasɔo mɛ̀ndosaiɛ. (24.000)
Dii yã'ò Mɔiziɛ à mɛ̀:
Finɛasi mɛ́ tò ma pɔ wèe Isailiɔwa. À zɛ̀ gì ma yã́ musu, ɔ̃ a tò ma pɔ wèemá. A yã́i mi Isailiɔ midɛ ma pɔfɛ̃a guuo.
A yã́i tò oɛ̀ ma bàa aɔ kuaànɔ, aà kua iɔ na.
Aàpi ń a buiɔ aaɔ dɛ sa'onaɔ ũ gɔɔpiiɛ, kɛ́ à zɛ̀ gì ma yã́ musu yã́i, ɔ̃ bee tò ma Isailiɔ kɛ̃̀.
Isaili pɔ́ wa dɛ̀ ń Madiã nɔɛopi tɔ́n Zimli, Simɛɔ buiɔ uabele Salu nɛ́ɛ.
Madiã nɔɛ pɔ́ wa dɛ̀pi tɔ́n Kɔzɛbi, Madiãɔ uabele Zuu nɛ́ɛ.
Dii yã'ò Mɔiziɛ à mɛ̀:
À fɛlɛ ń Madiãɔ, í ń dɛdɛ,
asa aa íbɛlɛsɛ̀ánɔ ń kɔ̃nikɛaɛ́oɛ. Aa kɔ̃nikɛ̀ɛ́ Peoo yã́ musu, Madiãɔ kíae nɛnɔɛ Kɔzɛbi pɔ́ wa dɛ̀ gɔɔ pɔ́ gagyã kàágu Peoo yã́ musuɛ.

Gagyãpi gbɛa Dii yã'ò Mɔiziɛ ń sa'onkia Aalona nɛ́ Ɛleazaao à mɛ̀:
À Isailiɔ nao ualɛ ń ualɛo píi, an gɔ̃ɛ pɔ́ kà wɛ̃̀ bao ge aa dɛa aa kà zĩkaaɔ.
Ɔ̃ Mɔizi ń sa'onkia Ɛleazaao yã'ò Isailiɔnɛ Mɔabu bùsu sɛ̃u, Yuudɛ̃ baale bɔaa ń Yelikoo aa mɛ̀:
Wà gɔ̃ɛ pɔ́ kà wɛ̃̀ bao ge aa dɛaɔ nao, lá Dii ò Mɔiziɛwa. Isaili pɔ́ bɔ̀ Egipiɔn kɛ:
Isaili nɛgɔ̃ɛ sɛ̃́ia Lubɛni buiɔn kɛ: Anɔki buiɔ ń Palu buiɔ
ń Ɛzɔ̃nɔ buiɔ ń Kaami buiɔ.
Lubɛni buiɔn we. An dasi gbɛ̃ɔn ɔ̀aasɔsɔo lɛɛ bla ń àaɔ̃o ń ɔ̀aa àaɔ̃ ń basoolokwioɛ (43.730).
Palupi mɛ́ Ɛliabu ì,
ɔ̃ Ɛliabu Nɛmuɛli ń Datanio ń Abilaũo ì. Datani ń Abilaũpio mɛ́ gbɛ̃́ pɔ́ wì ń gbɛa kãaauɔ ũ, ɔ̃ aa zɔadɔ̀ Mɔizi ń Aalonaowa. Aa ku Kole gbɛ̃́ pɔ́ aa zɔadɔ̀ Diiwaɔ guu lɔɛ.
Ɔ̃ tɔɔlɛ wɛ̃̀aa à ń mɔmɔ ń Kolepio sãnu. Zĩbeezĩ ɔ̃ tɛ́ kũ̀ aà gbɛ̃́ɔwa gbɛ̃ɔn ɔ̀aa do ń blakwio, aa gàga gbɛ̃́ kĩniɔ gbaa laai yã́iɛ.
Ń beeo Kole buiɔ i midɛo.
Simɛɔ buiɔn kɛ daɛdaɛ: Nɛmuɛli buiɔ, Yamini buiɔ, Yakɛ̃ buiɔ,
Zela buiɔ ń Saulu buiɔ.
Simɛɔ buiɔn we. Aa gbɛ̃ɔn ɔ̀aasɔsɔo lɛɛ bao ń plao ń ɔ̀aa dooɛ (22.200).
Gada buiɔn kɛ daɛdaɛ: Zɛfɔ̃ buiɔ, Agi buiɔ, Suni buiɔ,
Ɔzeni buiɔ, Eli buiɔ,
Aloda buiɔ ń Aleli buiɔ.
Gada buiɔn we. An dasi gbɛ̃ɔn ɔ̀aasɔsɔo lɛɛ bla ń ɔ̀aa pla ń basɔoo (40.500).
Yuda nɛ́ɔ Ɛɛ ń Onanio gàga yãa Kanaa bùsuuɛ.
Yuda buiɔn kɛ daɛdaɛ: Sela buiɔ, Pɛlɛzi buiɔ ń Zela buiɔ.
Pɛlɛzi buiɔn Ɛzɔ̃nɔ buiɔ ń Amulu buiɔ ũ.
Yuda buiɔn we. An dasi gbɛ̃ɔn ɔ̀aasɔsɔo lɛɛ bàaɔ̃kwi ń sooloo ń ɔ̀aa pla ń basɔooɛ (76.500).
Isakaa buiɔn kɛ daɛdaɛ: Tola buiɔ ń Pua buiɔ
ń Yasubu buiɔ ń Simɛlɔni buiɔ.
Isakaa buiɔn we. An dasi gbɛ̃ɔn ɔ̀aasɔsɔo lɛɛ bàaɔ̃ ń síiɔ̃o ń ɔ̀aa do ń basɔoo (64.300).
Zabulɔni buiɔn kɛ daɛdaɛ: Sɛlɛdi buiɔn Eloni buiɔ ń Yalee buiɔ.
Zabulɔni buiɔn we. An dasi gbɛ̃ɔn ɔ̀aasɔsɔo lɛɛ bàaɔ̃ ń ɔ̀aa pla ń basɔoo (60.500).
Yosɛfu nɛ́ɔ Manase ń Ɛflaiũo buiɔn kɛ daɛdaɛ:
Manase nɛ́ Makii buiɔ ń Makii nɛ́ Galada buiɔ.
Galada buiɔn kɛ: Yɛzɛɛ buiɔ ń Elɛki buiɔ
ń Asiɛli buiɔ ń Sikɛũ buiɔ
ń Semida buiɔ ń Efɛɛ buiɔ.
Efɛɛ nɛ́ Zelofada i nɛgɔ̃ɛ io, sema nɛnɔɛɔ. An tɔ́n kɛ: Mala, Nɔa, Ɔgɛla, Milika, Tiiza.
Manase buiɔn we. An dasi gbɛ̃ɔn ɔ̀aasɔsɔo lɛɛ blakwi ń plao ń ɔ̀aa àaɔ̃ ń basɔoo (52.700).
Ɛflaiũ buiɔn kɛ daɛdaɛ: Sutɛla buiɔ ń Bɛkɛɛ buiɔ ń Taani buiɔ
ń Sutɛla nɛ́ Elani buiɔ.
Ɛflaiũ buiɔn we. An dasi gbɛ̃ɔn ɔ̀aasɔsɔo lɛɛ baakwi ń plao ń ɔ̀aa pla ń basɔoo (32.500). Yosɛfu buiɔn we daɛdaɛ.
Bɛ̃yãmɛɛ buiɔn kɛ daɛdaɛ: Bɛla buiɔ ń Asebe buiɔ ń Ailaũ buiɔ
ń Sufaũ buiɔ ń Ufaũ buiɔ.
Bɛla buiɔn Aada buiɔ ń Naamani buiɔ ũ.
Bɛ̃yãmɛɛ buiɔn we. An dasi gbɛ̃ɔn ɔ̀aasɔsɔo lɛɛ blasɔo ń ɔ̀aa àaɔ̃oɛ (45.600).
Dã buiɔn Suaũ buiɔ ũ. Dã buiɔ lɛ́n we.
Suaũ buiɔ dasi gbɛ̃ɔn ɔ̀aasɔsɔo lɛɛ bàaɔ̃ ń síiɔ̃o ń ɔ̀aa plaoɛ (64.400).
Asɛɛ buiɔn kɛ daɛdaɛ: Imɛna buiɔ ń Isevi buiɔ ń Bɛlia buiɔ.
Bɛlia buiɔn Ɛbɛɛ buiɔ ń Malakiɛ buiɔ ũ.
Asɛɛ nɛnɔɛ vĩ lɔ, aà tɔ́n Sela.
Asɛɛ buiɔn we. An dasi gbɛ̃ɔn ɔ̀aasɔsɔo lɛɛ blakwi ń àaɔ̃o ń ɔ̀aa plaoɛ (53.400).
Nɛfatali buiɔn kɛ daɛdaɛ: Yazee buiɔ ń Guni buiɔ
ń Yezɛɛ buiɔ ń Sileũ buiɔ.
Nɛfatali buiɔn we. An dasi gbɛ̃ɔn ɔ̀aasɔsɔo lɛɛ blasɔo ń ɔ̀aa plaoɛ (45.400).
Isaili gɔ̃ɛ pɔ́ wà ń naoɔ píi gbɛ̃ɔn ɔ̀aasɔsɔo lɛɛ ɔ̀aa àaɔ̃ ń mɛ̀ndoo ń ɔ̀aa àaɔ̃ ń basoolokwio (601.730).
Dii yã'ò Mɔiziɛ à mɛ̀:
Wà bùsu kpaalɛ buipiɔnɛ ń pɔ́ ũ an dasilɛu.
Bui pɔ́ a gbɛ̃́ɔ dasi tɔɔlɛ mɛ́ aɔ zɔ̃ɔ, bui pɔ́ a gbɛ̃́ɔ bílao tɔɔlɛ aɔ bílao. Bui píi a tɔɔlɛ e lá wà ń nao lɛ́uɛ.
Sema wà bùsu kpaalɛnɛ́ ń gbɛlaao, an baade i kpaalɛsɛ a dezi bui tɔ́wa.
Ń gbɛlaao ɔ̃ wa bùsu kpaalɛnɛ́, aa dasi ge aa bílaon nò.
Levii pɔ́ wà ń nao daɛdaɛɔn kɛ: Geesɔ̃ buiɔ ń Kɛata buiɔ ń Mɛlali buiɔ.
Levii buiɔn kɛ lɔ: Libeni buiɔ ń Hɛblɔ̃ buiɔ ń Mali buiɔ ń Musi buiɔ ń Kole buiɔ. Kɛata mɛ́ Amlaũ ì.
Amlaũ na tɔ́n Yokɛbɛdɛ, Levii buiɛ. Egipi wà aà ìu. Yokɛbɛdɛ mɛ́ Aalona ń Mɔizio ì ń Amlaũo. An dãen Miliaũ ũ.
Aalona mɛ́ Nadabu ì ń Abiuo ń Ɛleazaao ń Itamaao.
Nadabu ń Abiuo gàga gɔɔ pɔ́ aa mɔ̀ ń tɛ́ zĩ̀loo Dii aɛɛ.
Levii nɛgɔ̃ɛ pɔ́ kà mɔ do ge a dɛa, kɛ́ wà ń nao píi, aa gbɛ̃ɔn ɔ̀aasɔsɔo lɛɛ bao ń àaɔ̃oɛ (23.000). Wi ń da Isaili bui kĩniɔ nao guuo, asa aai e kpaalɛsɛ̀ láńwao.
Isaili pɔ́ Mɔizi ń sa'onkia Ɛleazaao ń nao Mɔabu bùsu sɛ̃u, Yuudɛ̃ baale bɔaa ń Yelikooɔn we.
An gbɛ̃e ku gbɛ̃́ pɔ́ Mɔizi ń sa'onkia Aalonao ń nao Sinai guwaiwaiu yãaɔ guuo.
Asa Dii ònɛ́ aa gaga guwaiwaiu weɛ. Mɛ́ i kɛ Yefũnɛ nɛ́ Kalɛbu ń Nuni nɛ́ Yozueeo bàasio, an gbɛ̃e i gɔ̃o, baa do.
Manase bui Efɛɛ nɛ́ Zelofada nɛnɔɛɔ tɔ́n kɛ: Mala, Nɔa, Ɔgɛla, Milika, Tiiza. Galada tɔũnaɔnɛ, Makii sĩ́wɛnaɔnɛ, Manase sɔ̃kpaɛɔnɛ, Yosɛfu sĩsĩɔnɛ. Aamɛ aa mɔ̀
zɛ̀ Mɔizi ń sa'onkia Ɛleazaao ń kíaɔ ń bílao aɛ kpaaũkpɛ kpɛɛlɛ aa mɛ̀:
Wá mae gà guwaiwaiuɛ. A ku Kole gbɛ̃́ pɔ́ aa kã̀aa aa bɔ̀ Dii yã́ kpɛ́ɔ guuo. À gà azĩa tàae yã́iɛ, a nɛgɔ̃ɛ vĩ sɔ̃o.
A maa wá mae tɔ́ ga a buiɔ guu a nɛgɔ̃ɛ'isai yã́ie? Tɔɔlɛ kpáwá ń wá mae bɛdeɔ sãnu.
Mɔizi ń yã́ sɛ̀ gɛ̀ò Dii kĩ́i.
Ɔ̃ Dii yã'ò Mɔiziɛ à mɛ̀:
Zelofada nɛnɔɛɔ yã́ naɛ. Tɔɔlɛ kpámá ń pɔ́ ũ ń ń mae bɛdeɔ sãnu an mae kpaalɛ ũ.
O Isailiɔnɛ ǹ mɛ tó gɔ̃ɛe gà nɛgɔ̃ɛ'isai, aà nɛnɔɛ mɛ́ ali aà túbible.
Tó a nɛnɔɛ vĩ sɔ̃o, aà vĩ̀iɔ ń aà dãunaɔ mɛ́ aali ble.
Tó a vĩ̀i ń dãunaɔ vĩ sɔ̃o, aà mae vĩ̀iɔ ń aà dãunaɔ mɛ́ aali ble.
Tó aà mae vĩ̀i ge dãuna vĩo, aà daɛ fɛ̃̀ɛɛ mɛ́ ali ble. Bee aɔ dɛ ikoyã ũ Isailiɔnɛ, lá má ònɛwa.
Dii ò Mɔiziɛ: Dɛdɛ Abaliũ gbɛɛ beewa, ní bùsu pɔ́ má kpà Isailiɔwa gwa.
Tó n wɛsìɛ, ɔ̃ ńyɔ̃ ta n deziɔ kĩ́i lá n vĩ̀i Aalona tàwa.
Asa a gi ma yãmai Zini guwaiwaiuɛ, gɔɔ pɔ́ Isailiɔ lɛkpaakɛ̀manɔ, i luakɛ dɔ̃mɛɛ ń aɛ Mɛliba í pɔ́ kú Kadɛsi, Zini guwaiwaiu yã́ musuo.
Mɔizi yã'ò Diiɛ à mɛ̀:
Dii Lua pɔ́ ì wɛ̃ni kpa pɔ́piiwa gbɛ̃́ dilɛ gbɛ̃́piɔnɛ,
aàɔ ń yã́gɔ̃gɔ̃nɛ́, aàɔ dɔaanɛ́ gɛa ń suao, kɛ́ ń gbɛ̃́ɔ su aaɔ dɛ lán sã pɔ́ dãna vĩoɔwao.
Ɔ̃ Dii ò Mɔiziɛ: Nuni nɛ́ Yozuee sɛ́, asa a ma Nisĩna vĩɛ, ní ɔnawà.
Ǹ aà zɛ sa'onkia Ɛleazaa ń Isailiɔ píi aɛ, ní yãdilɛɛ̀ ń wáa.
Ǹ n iko kpawà, kɛ́ Isailiɔ píi aaɔ aà yãma,
ìli gɛ́ sa'onkia Ɛleazaa kĩ́i aà yãgbɛaɛ̀ ń Uliũo ń Tumiũo. Beewa Yozuee ń Isailiɔ píi aali gɛ́ aali su, lá Ɛleazaa ònɛ́wa.
Mɔizi kɛ̀ lá Dii dàɛwa. À Yozuee sɛ zɛ̀ Ɛleazaa ń gbɛ̃́piio aɛ,
ɔ̃ à ɔnàwà à yãdìlɛɛ̀ lá Dii òɛwa.
Dii ò Mɔiziɛ à mɛ̀:
Yãdilɛ Isailiɔnɛ aali ma gba blɛ pɔ́ a tɛ́kũa gĩ ì kɛmɛɛ na a gɔɔwa.
Onɛ́ sa pɔ́ wì a pɔ́ nísi kátɛu à tɛ́kũn kɛ: Lá gu lɛ́ dɔ aaliɔ mɔmɛɛ ń sãnɛbɔlɔ wɛ̃dona sãasaio mɛ̀n pla sa pɔ́ wì a pɔ́ kátɛu à tɛ́kũ obɔɔ ũ.
Aali sa'o ń a mɛ̀ndoo kɔɔ, mɛ̀ndo oosiɛlɛ
ń pɔ́wɛntio kiloo do yãalɛa ń nísi íwa wásawasao litili do.
Lá gu lɛ́ dɔ sa pɔ́ wì a pɔ́ kátɛu a pɔ́ tɛ́kũa gĩ ì kɛmɛɛ na, má dìlɛ Sinai gbɛ musun we.
Aali vɛ̃ɛ ka sãpiwa litili do zwã̀akpɛu ma imia ũ.
Aali a plaade o oosiɛlɛ ń pɔ́wɛnti gbao ń vɛ̃ɛ gbao lán kɔɔ pɔ́waɛ. Sa pɔ́ wì a pɔ́ nísi kátɛu a pɔ́ tɛ́kũa gĩ ì kɛmɛɛ nan we.
Kã́mabogɔɔzĩ àli sa'o ń sãsa wɛ̃dona sãasaio mɛ̀n plapla ń pɔ́wɛntio kiloo pla yãalɛa ń nísio ń a vɛ̃ɛo.
Kã́mabogɔɔ sa pɔ́ wì a pɔ́ kátɛu à tɛ́kũ obɔɔn we, lá gu lɛ́ dɔ sa pɔ́ wì a pɔ́ kátɛu à tɛ́kũ oa ń a vɛ̃ɛo bàasi.
Mɔ gɔɔ sɛ̃́ia zĩ́ píi àli mɔmɛɛ ń gáaenao pla ń sãsakaoo do ń sãsa wɛ̃donao sopla sa pɔ́ wì a pɔ́ kátɛu à tɛ́kũ obɔ sãasaiɔ ũ.
Íli pɔ́wɛnti kiloo àaɔ̃ yãalɛa ń nísio kpa gáaena píi miwa, sãsakao pɔ́wɛnti kiloo plapla,
sãnɛbɔlɔ sɔ̃ kiloo dodo. Iɔ dɛ sa pɔ́ a pɔ́ tɛ́kũa gĩ ì kɛmɛɛ na ũ.
Íli vɛ̃ɛ kpa gáaena píi miwa litili plapla, sãsakao litili dodo ń kĩnio, sãnɛbɔlɔ sɔ̃ litili dodo. Sa pɔ́ wàli a pɔ́ kátɛu à tɛ́kũ mɔ gɔɔ sɛ̃́ia zĩ́n we mɔ ń mɔo píi.
Bee gbɛa àli sa'o ń blesanao mɛ̀ndodo duun awakpabɔ ũ, lá gu lɛ́ dɔ sa pɔ́ wì o ń a vɛ̃ɛo bàasi.
Mɔ sɛ̃́ia gɔɔ gɛ̃o mɛ̀ndosaide zĩ́ àli Gɛ̃amusu sã dɛmɛɛ.
Mɔpi gɔɔ gɛ̃ode zĩ́ líɔ dɛ dikpɛ ũ. Àliɔ kàa so e gɔɔ sopla.
Dikpɛpi gɔɔ sɛ̃́ia zĩ́ àli kãaa à ma sísi. Ásuli zĩe kɛ zĩbeezĩo.
Àli sa pɔ́ wì a pɔ́ kátɛu à tɛ́kũ oa ń gáaenao pla ń sãsakaoo do ń sãsa wɛ̃donao sopla, apii iɔ dɛ pɔ́ sãasaiɔ ũ.
Íli pɔ́wɛnti kiloo àaɔ̃ yãalɛa ń nísio kpa gáaena píi miwa pɔ́wɛnti gba ũ, sãsakao pɔ́wɛnti kiloo plapla,
sã mɛ̀n soplapiɔ sɔ̃ pɔ́wɛnti kiloo dodo.
Íli sa'o ń blesanao mɛ̀ndo lɔ duun awakpabɔ ũ á duunakɛ̃awá yã́i.
Íli sapiɔ o, sa pɔ́ wì a pɔ́ kátɛu à tɛ́kũ lá gu lɛ́ dɔ oa bàasi.
Íliɔ sa'o màa lá gu lɛ́ dɔ e gɔɔ sopla, iɔ dɛ sa pɔ́ a pɔ́ tɛ́kũa gĩ ì kɛmɛɛ na ũ. Àliɔ sapi o lá gu lɛ́ dɔ sa pɔ́ wì a pɔ́ kátɛu à tɛ́kũ oa ń a vɛ̃ɛo bàasi.
Gɔɔ soplade zĩ́ àli kɔ̃ kãaa à ma sísi. Zĩ́ bee ásuli zĩe kɛo.
Bua pɔ́ káauɔ dikpɛgɔɔzĩ, tó álɛ mɔmɛɛ ń pɔ́wɛn dafuo Pãteko dikpɛpi kɛbɔ ũ, àli kɔ̃ kãaa à ma sísi. Zĩbeezĩ ásuli zĩe kɛo.
Íli sa pɔ́ wì a pɔ́ kátɛu à tɛ́kũ oa ń gáaenao pla ń sãsakaoo do ń sãsa wɛ̃donao sopla. Apii iɔ dɛ pɔ́ sãasaiɔ ũ.
Íli ma gba pɔ́wɛnti kiloo àaɔ̃ yãalɛa ń nísio gáaena píi miwa, sãsakao pɔ́ kiloo plapla,
sã mɛ̀n soplapiɔ sɔ̃ kiloo dodo.
Íli sa'o ń blesanao mɛ̀ndo lɔ á duunakɛ̃awá yã́i.
Àliɔ sapiɔ o lá gu lɛ́ dɔ sa pɔ́ wì a pɔ́ kátɛu à tɛ́kũ oa ń a pɔ́wɛntio bàasi, íli o ń pɔtuo sãasaiɔ ń vɛ̃ɛ pɔ́ wì kpaoo.
Mɔ soplade gɔɔ sɛ̃́ia zĩ́ àli kɔ̃ kãaa à ma sísi. Zĩbeezĩ ásuli zĩe kɛo. Iɔ dɛɛ́ kã̀aepɛgɔɔ ũ.
Àli sa pɔ́ a pɔ́ tɛ́kũa gĩ ì kɛmɛɛ na o ń gáaenao do ń sãsakaoo do ń sãsa wɛ̃donao sopla. Apii iɔ dɛ pɔ́ sãasaiɔ ũ.
Íli ma gba pɔ́wɛnti kiloo àaɔ̃ yãalɛa ń nísio gáaenapi pɔ́ ũ, sãsakao pɔ́ kiloo pla,
sã mɛ̀n soplapiɔ sɔ̃ kiloo dodo.
Íli mɔ́ ń blesanao mɛ̀ndo lɔ duun awakpabɔ ũ á duunakɛ̃awá yã́i.
Àliɔ sapiɔ o mɔ dafu sa'oa ń a pɔ́wɛntio bàasi, lá gu lɛ́ dɔ sa'oa ń a pɔ́wɛntio ń a vɛ̃ɛo lá wa dìlɛwa bàasi.
Mɔ soplade gɔɔ kwide zĩ́ àli kɔ̃ kãaa à ma sísi, í lɛye. Zĩbeezĩ ásuli zĩe kɛo.
Àli sa pɔ́ a pɔ́ tɛ́kũa gĩ ì kɛmɛɛ na o ń gáaenao do ń sãsakaoo do ń sãsa wɛ̃donao sopla. Apii iɔ dɛ pɔ́ sãasaiɔ ũ.
Àliɔ ma gba pɔ́wɛnti kiloo àaɔ̃ yãalɛa ń nísio gáaenapi pɔ́ ũ, sãsakao pɔ́ kiloo pla,
sã mɛ̀n soplapiɔ sɔ̃ kiloo dodo.
Íli sa'o ń blesanao mɛ̀ndo lɔ duun awakpabɔ ũ, duun awakpabɔ pɔ́ ì á duuna kɛ̃́wá bàasi, lá gu lɛ́ dɔ sa pɔ́ wì a pɔ́ kátɛu à tɛ́kũ oa ń a pɔ́wɛntio ń a vɛ̃ɛo bàasi.
Mɔ soplade gɔɔ gɛ̃ode zĩ́ àli kɔ̃ kãaa à ma sísi. Zĩ́ bee ásuli zĩe kɛo. Àli dikpɛkɛmɛɛ e gɔɔ sopla.
Íli sa pɔ́ a pɔ́ tɛ́kũa gĩ ì kɛmɛɛ na o ń gáaenao kuɛ'aaɔ̃ ń sãsakaoo pla ń sãsa wɛ̃donao gɛ̃o mɛ̀ndosai. Apii iɔ dɛ pɔ́ sãasaiɔ ũ.
Íli ma gba pɔ́wɛnti kiloo àaɔ̃'aaɔ̃ yãalɛa ń nísio gáaena píi miwa, sãsakao pɔ́ kiloo plapla,
sã mɛ̀n gɛ̃o mɛ̀ndosaipiɔ sɔ̃ kiloo dodo.
Íli sa'o ń blesanao mɛ̀ndo lɔ duun awakpabɔ ũ, lá gu lɛ́ dɔ sa pɔ́ wì a pɔ́ kátɛu à tɛ́kũ oa ń a pɔ́wɛntio ń a vɛ̃ɛo bàasi.
Dikpɛ gɔɔ plaade zĩ́ àli sa'o màa ń gáaenao kuɛpla ń sãsakaoo pla ń sãsa wɛ̃donao gɛ̃o mɛ̀ndosai.
<range>
<range>
Dikpɛ gɔɔ àaɔ̃de zĩ́ àli sa'o màa ń gáaenao kuɛdo ń sãsakaoo pla ń sãsa wɛ̃donao gɛ̃o mɛ̀ndosai.
<range>
<range>
Dikpɛ gɔɔ síiɔ̃de zĩ́ àli sa'o màa ń gáaenao kwi ń sãsakaoo pla ń sãsa wɛ̃donao gɛ̃o mɛ̀ndosai.
<range>
<range>
Dikpɛ gɔɔ sɔode zĩ́ àli sa'o màa ń gáaenao kɛ̃okwi ń sãsakaoo pla ń sãsa wɛ̃donao gɛ̃o mɛ̀ndosai.
<range>
<range>
Dikpɛ gɔɔ soolode zĩ́ àli sa'o màa ń gáaenao swaaɔ̃ ń sãsakaoo pla ń sãsa wɛ̃donao gɛ̃o mɛ̀ndosai.
<range>
<range>
Dikpɛ gɔɔ soplade zĩ́ àli sa'o màa ń gáaenao sopla ń sãsakaoo pla ń sãsa wɛ̃donao gɛ̃o mɛ̀ndosai.
<range>
<range>
Dikpɛ gɔɔ swaaɔ̃de zĩ́ àli kɔ̃ kãaa. Zĩ́ bee ásuli zĩe kɛo.
Àli sa pɔ́ a pɔ́ tɛ́kũa gĩ ì kɛmɛɛ na o màa ń gáaenao do ń sãsakaoo do ń sãsa wɛ̃donao sopla.
<range>
<range>
Sa pɔ́ áliɔ oa á dikpɛɔ guun we, á lɛ́gbãdɔa pɔ́ɔ ń á gbaɔ ń sa pɔ́ wì a pɔ́ kátɛu à tɛ́kũɔ ń a pɔ́wɛntio ń a vɛ̃ɛo ń sáaukpasaɔ bàasi.
Mɔizi yã́ pɔ́ Dii òɛ sɛ̀lɛ sìu Isailiɔnɛ píi.
A ò Isaili bui dɔaanaɔnɛ à mɛ̀: Yã́ pɔ́ Dii òn kɛ:
Tó gɔ̃ɛe lɛkɛ̀ Diiwa ge à lɛ́gbã dɔ̀wàn nò, asu bɔ a kpɛo. Lá à bɔ̀ aà lɛ́u, màa a kɛ píi.
Tó nɔɛ mɛ́ lɛkɛ̀ Diiwa a wɛ̃́ndiagɔɔ, gɔɔ pɔ́ a ku a mae bɛ, ge à lɛ́gbã dɔ̀wàn nò,
tó aà mae yã́pi mà, mɛ́ i yãe oɛ̀o, lɛ́ pɔ́ a kɛ̀ ge lɛ́gbã pɔ́ a dɔ̀wàpi a a fĩaboɛ.
Ãma zĩ́ pɔ́ aà mae yã́pi mà mɛ́ à gìɛ̀, nɔɛpi ɔ aɔ ku a yã́u lɔo. Dii a aà kɛ̃ɛ̀, asa aà mae gìɛ̀.
Tó wɛ̃́ndiae lɛkɛ̀ Diiwa ge à yã'ò làasoosai à lɛ́gbã dɔ̀wà, ɔ̃ à gbàsa zãkɛ̀,
zĩ́ pɔ́ aà zã́ yã́pi mà mɛ́ i yãe oɛ̀o, nɔɛpi a a fĩaboɛ.
Ãma tó aà zã́ gìɛ̀ za zĩ́ pɔ́ à a yãmà gɔ̃̀ɔ, a aà lɛkɛa ge lɛ́gbã pɔ́ a dɔ̀ làasoosaipi midɛ, Dii i aà kɛ̃́.
Tó gyaa ge nɔɛ pɔ́ wa yà mɛ́ lɛkɛ̀ Diiwa sɔ̃, ge à lɛ́gbã dɔ̀wà, a a fĩaboɛ.
Tó nɔzãe lɛkɛ̀ Diiwa ge à lɛ́gbã dɔ̀wà,
tó aà zã́ yã́pi mà mɛ́ a nílɛ, i giɛ̀o, lɛ́ pɔ́ a kɛ̀ ge lɛ́gbã pɔ́ a dɔ̀wàpi, a a fĩaboɛ.
Tó aà zã́ yã́ pɔ́ a òpi bãdɛ̀ zĩ́ pɔ́ á mà gɔ̃̀ɔ, nɔɛpi ɔ aɔ ku a guu lɔo. Lá aà zã́ a bãdɛ̀, Dii a aà kɛ̃ɛ.
Tó nɔɛ lɛkɛ̀ Diiwa ge à azĩa kɛ̃̀ yãewa ń lɛgbɛ̃aon lò, aà zã́ a fɔ̃ weiɛ̀ ge a giɛ̀.
Tó aà zã́ lɛ́ yãe oɛ̀ lá gu lɛ́ dɔo, à wèiɛ̀ ń lɛ́ pɔ́ a kɛ̀ Diiwaon we, ge lɛ́gbã pɔ́ a dɔ̀wà. À zɛ̀aànɔɛ, asa zĩ́ pɔ́ a mà i yãe oo.
Tó gɔ̃ɛpi yã́pi mà, ɔ̃ gbɛzã à gbàsa gìɛ̀, a yã́ a wi gɔ̃ɛpi musuɛ.
Ikoyã pɔ́ Dii ò Mɔiziɛ gɔ̃ɛ ń a nao yã́ musu, ge mae ń a nɛ́ wɛ̃́ndia pɔ́ kú a bɛo yã́ musun we.
Dii yã'ò Mɔiziɛ à mɛ̀:
Tɔ si Madiãɔwa Isailiɔnɛ, ní tá n deziɔ kĩ́i.
Ɔ̃ Mɔizi ò gbɛ̃́ɔnɛ: Á gbɛ̃eɔ ń gɔ̃kɛbɔɔ sɛ́lɛ aa gɛ́ Madiãɔwa ń zĩo, aai tɔsimá Diiɛ.
À gbɛ̃́ɔ sɛ́ gbɛ̃ɔn ɔ̀aasɔsɔo bui ń buio, í ń gbaɛ zĩkai.
Ɔ̃ Isaili bui píi gbɛ̃́ɔ kpà ɔ̀aasɔsɔo, ɔ̃ zĩgɔ̃ɔ kɛ̀ gbɛ̃ɔn ɔ̀aasɔsɔo lɛɛ kuɛpla (12.000).
Mɔizi ń gbáɛ zĩkai bui ń buio gbɛ̃ɔn ɔ̀aasɔsɔo. Sa'ona Ɛleazaa nɛ́ Finɛasi gɛ̀ńnɔ, a zwã̀akpɛ pɔ́ɔ kũa ń kuu pɔ́ wì yã'oòɔ.
Aa zĩkà ń Madiãɔ lá Dii dà Mɔiziɛwa, aa ń gɔ̃ɛɔ dɛ̀dɛ píi.
Madiã kíaɔ ku gbɛ̃́ pɔ́ aa ń dɛdɛɔ guu gbɛ̃ɔn sɔo, Ɛvi ń Lɛkɛũo ń Zuuo ń Huluo ń Lɛbao. Aa Bɛɔɔ nɛ́ Balaaũ dɛ̀ lɔ.
Aa Madiã nɔɛɔ ń ń nɛ́ɔ kũ̀kũ, mɛ́ aa ń pɔtuoɔ ń ń pɔ́ɔ sɛ̀lɛ píi.
Ɔ̃ aa tɛsɔ̃̀ an wɛ̃́lɛɔwa ń ń bualoũɔ ń ń kpàsaɔ píi.
Aa ń pɔ́ɔ sɛ̀lɛ píi ń zĩ̀zɔɔ ń pɔtuoɔ,
aa gɛ̀ò Mɔizi ń sa'ona Ɛleazaao kĩ́i ń Isailiɔ píi an bòou Mɔabu bùsu sɛ̃u Yuudɛ̃ baale bɔaa ń Yelikoo.
Mɔizi ń sa'ona Ɛleazaao ń Isaili dɔaanaɔ píi gɛ̀ daińlɛ bòo kpɛ.
Ɔ̃ Mɔizi pɔ pà zĩgɔ̃ dɔaana pɔ́ lɛ́ su ń zĩoɔzi, gbɛ̃ɔn ɔ̀aasɔsɔoɔ dɔaanaɔ ń gbɛ̃ɔn basɔobasɔoɔ dɔaanaɔ.
À ń lá à mɛ̀: Bɔ́yãi a nɔɛɔ tòi bɛ̃́ɛi?
Ampiɔ mɛ́ Balaaũ yãmà aa tò Isailiɔ bɔ̀ Dii kpɛ Peoo yã́ musu, ɔ̃ Dii gagyãkà gbɛ̃́ɔgu.
À nɛgɔ̃ɛɔ dɛdɛ píi ń nɔɛ pɔ́ gɔ̃ɛ dɔ̃ɔ píi.
Nɛnɔɛ pɔ́ i gɔ̃ɛ dɔ̃ yãaoɔ sɔ̃, à tó á pɔ́ ũ bɛ̃́ɛ.
Á gbɛ̃́ pɔ́ a gbɛ̃dɛ̀ɔ ń á gbɛ̃́ pɔ́ a ɔkã̀ gɛwaɔ, à gɔ̃ bòo kpɛ gɔɔ sopla. A gɔɔ àaɔ̃de ń a gɔɔ soplade zĩ́o, à gbãbɔ ázĩaɛ ń á zĩ̀zɔɔ.
À gbãbɔ á pɔkasaɛ píi ń pɔ́ pɔ́ wa kɛ̀ ń báaoɔ ń blekãɔ ń líɔ píi.
Ɔ̃ sa'ona Ɛleazaa ò zĩgɔ̃ pɔ́ gɛ̀ zĩlauɔnɛ: Ikoyã pɔ́ Dii dà Mɔiziɛn kɛ:
Vua ń ã́nusuo ń mɔgotɛ̃o ń mɔsio ń mɔpuo ń bɛɔmao
ń pɔ́ pɔ́ a tɛ́ fɔ̃́ɔ píi, à dɔdɔ tɛ́a, i gɔ̃ gbãlɛsai. Pɔ́ pɔ́ a tɛ́ fɔ̃́oɔ sɔ̃, à málɛ íu.
À á pɔkasaɔpi a gɔɔ àaɔ̃de ń a gɔɔ soplade zĩ́o, í gɔ̃ gbãlɛsai, í gbasa gɛ̃ bòou.
Dii ò Mɔiziɛ à mɛ̀:
Mpi ń sa'onkia Ɛleazaao ń Isaili uabeleɔ, à gbɛ̃́ pɔ́ aa kũ̀ zĩlauɔ nao ń pɔtuoɔ,
í kpaalɛ sáasaa lɛɛ pla, gbɛ̃́ pɔ́ gɛ̀ zĩlauɔ lɛɛ do, gbɛ̃́ kĩni pɔ́ kú bɛɔ lɛɛ do.
Falu bɔmɛɛ gbɛ̃́ pɔ́ gɛ̀ zĩlauɔ pɔ́ guu. Pɔ́ mɛ̀ndo bɔ ma pɔ́ ũ pɔ mɛ̀n ɔ̀aa pla ń basɔoo guu, gbɛ̃nazĩna ge zu ge zàa'ĩna ge sã ge blen nò.
Sɛ an pɔ́ɔ guu màa, ní kpá sa'onkia Ɛleazaawa ma baa ũ.
Isaili kĩniɔ pɔ́ɔ sɔ̃, pɔ́ mɛ̀n blakwi guu pɔ́ mɛ̀ndo, gbɛ̃nazĩna ge zu ge zàa'ĩna ge sã ge ble ge pɔtuo pãlen nò, ní kpá Levii pɔ́ aaì laaidɔ ma zwã̀akpɛwaɔwa.
Ɔ̃ Mɔizi ń sa'onkia Ɛleazaao kɛ̀ lá Dii ònɛ́wa.
Pɔ́ pɔ́ zĩ̀kanaɔ sìmá aa sùòɔn kɛ: Sã ń bleo ɔ̀aasɔsɔo lɛɛ ɔ̀aa àaɔ̃ ń bàaɔ̃kwi ń sɔoo (675.000).
Zuɔ ɔ̀aasɔsɔo lɛɛ bàaɔ̃kwi ń plao (72.000).
Zàa'ĩnaɔ ɔ̀aasɔsɔo lɛɛ bàaɔ̃ ń mɛ̀ndoo (61.000).
Nɔɛ pɔ́ aai gɔ̃ɛ dɔ̃ yãaoɔ ɔ̀aasɔsɔo lɛɛ baakwi ń plao (32.000).
A guo mɛ́ zĩ̀kanaɔ baa ũ, sãɔ ń bleɔ ɔ̀aasɔsɔo lɛɛ ɔ̀aa do ń basoolokwi ń soplao ń ɔ̀aa pla ń basɔoo (337.500).
A guu wà falubɔ̀u Diiɛ ɔ̀aa àaɔ̃ ń bàaɔ̃kwi ń sɔoo (675).
Zuɔ ɔ̀aasɔsɔo lɛɛ baakwi ń soolooɛ (36.000). A guu wà falubɔ̀u Diiɛ bàaɔ̃kwi ń plao (72).
Zàa'ĩnaɔ ɔ̀aasɔsɔo lɛɛ baakwi ń ɔ̀aa pla ń basɔooɛ (30.500). A guu wà falubɔ̀u Diiɛ bàaɔ̃ ń mɛ̀ndoo (61).
Gbɛ̃nazĩnaɔ ɔ̀aasɔsɔo lɛɛ gɛ̃o ń mɛ̀ndooɛ (16.000). An guu wà falubɔ̀u Diiɛ baakwi ń plao.
Mɔizi falupi kpà sa'onkia Ɛleazaawa Dii baa ũ lá Dii òɛwa.
Ɔ̃ à a lɛɛ do dìlɛ adoa Isaili kĩniɔ pɔ́ ũ.
Sãɔ ń bleɔ ɔ̀aasɔsɔo lɛɛ ɔ̀aa do ń basoolo ń soplaoɛ ń ɔ̀aa pla ń basɔoo (337.500).
Zuɔ ɔ̀aasɔsɔo lɛɛ baakwi ń sooloo (36.000).
Zàa'ĩnaɔ ɔ̀aasɔsɔo lɛɛ baakwi ń ɔ̀aa pla ń basɔoo (30.500).
Gbɛ̃nazĩnaɔ ɔ̀aasɔsɔo lɛɛ gɛ̃o ń mɛ̀ndoo (16.000).
Isaili kĩniɔ baa guu, Mɔizi kɛ̀ lá Dii òɛwa. À gbɛ̃́ mɛ̀ndo bɔ̀ gbɛ̃ɔn blakwiɔ guu, à pɔtuo mɛ̀ndo bɔ̀ pɔtuo blakwiɔ guu, ɔ̃ a kpà Levii pɔ́ aaì laaidɔ Dii zwã̀akpɛwaɔwa.
Ɔ̃ gbɛ̃́ pɔ́ dɛ zĩgɔ̃ gbɛ̃ɔn ɔ̀aasɔsɔoɔ dɔaanaɔ ge zĩgɔ̃ gbɛ̃ɔn basɔobasɔoɔ dɔaanaɔ ũ sɔ̃̀ Mɔizizi
aa òɛ̀: Wápiɔ n zɔ̀blenaɔ, wa zĩgɔ̃ pɔ́ wálɛ wɛ́tɛńziɔ nào, gbɛ̃e i kɛ̃́sã ń guuo.
Bee yã́i wa mɔ ń gbaɔ Diiɛ lákaa wá duunaa aà aɛ yã́i. Baade mɔ̀ ń vua zãblebɔ pɔ́ á sɛ̀lɛɔ ń gã̀sĩgbɛɔ ń zãɔ ń tãanaɔ ń swã́liɔ ń ɔ̃nɛɛɔ.
Ɔ̃ Mɔizi ń sa'onkia Ɛleazaao pɔ́ pɔ́ wa pì ń vuaopiɔ sì.
Vua pɔ́ zĩgɔ̃ dɔaanapiɔ mɔ̀ò Diiɛ kà kiloo ɔ̀aa do kwisai (190).
Kɛ́ zĩgɔ̃piɔ pɔ́piɔ sɛ̀lɛ yãa, aa dìlɛ ńzĩa pɔ́ ũɛ.
Kɛ́ Mɔizi ń sa'onkia Ɛleazaao vua pɔ́piɔ sì zĩgɔ̃ dɔaanapiɔwa, aa gɛ̃̀ò kpaaũkpɛu, kɛ́ Isailiɔ yã́ líɔ dɔ Diigu yã́i.
Lubɛni buiɔ ń Gada buiɔ pɔtuoɔ vĩ dasidasi. Kɛ́ aa è Yazɛɛ bùsu ń Galada bùsuo á dã́dãkɛkĩi maaɛ,
ɔ̃ aa gɛ̀ Mɔizi ń sa'onkia Ɛleazaao ń Isaili dɔaanaɔ lè aa ònɛ́:
Atalo ń Dibɔ̃o ń Yazɛɛo ń Nimɛlao ń Ɛsɛbɔ̃o ń Ɛlealeo ń Sebaũo ń Nɛboo ń Beona
pɔ́ Dii zĩblèwàwɛ̃ɛɔ, wɛ̃́lɛpiɔ bùsu á dã́dãkɛkĩi maaɛ, mɛ́ wápiɔ n zɔ̀blenaɔ, pɔdeɔn wá ũ.
Aa ɛ̀a ò lɔ: Tó n wá wɛgwà, to bùsuɛ beepi àɔ dɛ wápiɔ n zɔ̀blenaɔ pɔ́ ũ. Ńsu to wà bua Yuudɛ̃wao.
Ɔ̃ Mɔizi wè Gada buiɔ ń Lubɛni buiɔwa à mɛ̀: Á gbɛ̃́ɔ gɛ́ zĩkai, ápiɔ í gɔ̃ laa?
Bɔ́yãi álɛ á gbɛ̃́ɔ kúsu kwɛ́ buaa Yuudɛ̃wa gɛ̃a bùsu pɔ́ Dii kpàmáu yã́ musui?
Màa á maeɔ kɛ̀ Kadɛsi Baanɛa gɔɔ pɔ́ ma ń zĩ bùsu gwagwai.
Aa gɛ̀ e Ɛsikɔli guzulɛu aa bùsupi gwàgwa, ɔ̃ aa ń gbɛ̃́ɔ kúsu kwɛ̀ gɛ̃a bùsu pɔ́ Dii kpàmáupi yã́ musu.
Zĩbeezĩ Dii pɔ fɛ̃̀ńzi, à ɔlɛ̀lɛnɛ́ à mɛ̀:
Gbɛ̃́ pɔ́ bɔ̀ Egipi aa kà wɛ̃̀ bao ge aa dɛaɔ, an gbɛ̃e a bùsu pɔ́ ma a lɛgbɛ̃̀ Ablahaũɛ ń Izaakio ń Yakɔbuo eo. Aa tɛmazi ń nɔ̀sɛmɛndooo,
sema Yefũnɛ nɛ́ Kalɛbu, Kenazi bui ń Nuni nɛ́ Yozueeo bàasio, aamɛ tɛmazi ń nɔ̀sɛmɛndoo.
Ɔ̃ Dii pɔ fɛ̃̀ Isailiɔzi, a tò aa lìaaliaa guwaiwaiu wɛ̃̀ bla e gbɛ̃́ pɔ́ tàaekɛ̀ɛpiɔ gɛ̀ mìdɛò píi.
Bui duunkɛnaɔ, a ɛa álɛ á maeɔ tàaaba, a ɛa álɛ Dii pɔfɛlɛa Isailiɔzi kã́fĩo lò?
Tó a bɔ Dii kpɛɛ, a ɛa Isailiɔ to guwaiwaiu píiɛ, aai kaalɛ we á yã́i.
Ɔ̃ aa sɔ̃̀ Mɔizizi aa mɛ̀: Wá ye wà kaa da wá pɔtuoɔnɛ la, wí wɛ̃́lɛɔ kɛkɛ kálɛ wá nɛ́fɛ̃nɛnaɔnɛ ń ń daɔ.
Wápiɔ sɔ̃ wá wá gɔ̃kɛbɔɔ sɛ́lɛ, wí zɛ́sɛ ń wá gbɛ̃́ kĩniɔ e wà gɛ káńnɔ ń zɔ̃lɛkĩi. Wá nɛ́fɛ̃nɛnaɔ ń ń daɔ iɔ ku wɛ̃́lɛ bĩ́ideɔ guu la bùsupideɔ yã́i.
Mɛ́ i kɛ wá gbɛ̃́ɔ ń bùsu è píi bàasio, wá su bɛo.
Bee kpɛ wá baa aɔ kúńnɔ Yuudɛ̃ baale lɔo, asa wá wá pɔ́ e Yuudɛ̃ baa gukpɛ oi laɛ.
Ɔ̃ Mɔizi ònɛ́: Tó á yã́pi kɛ, à á gɔ̃kɛbɔɔ sɛ à gɛ zĩkai Diiɛ,
á zĩgɔ̃ɔ bua Yuudɛ̃wa Dii aɛ píi, íɔ ku we e Dii gɛ́ a ibɛɛɔ bùsu siomá píi.
Tó Dii gbãamɔ̀ bùsupiɛ, í gbasa su, bùsuɛ bee i gɔ̃ á pɔ́ ũ ń Dii dɔ̃ao, áɔ tàae vĩ Diiɛ ge á gbɛ̃́ɔnɛ lɔo.
Tó i su kɛ̀ màao, a duunakɛ̀ Diiɛɛ. Àɔ dɔ̃ kɛ́ á duunapi a wi á musuɛ.
À wɛ̃́lɛɔ kɛkɛ kálɛ á nɛ́fɛ̃nɛnaɔnɛ ń ń daɔ, í kaa da á pɔtuoɔnɛ, í kɛ lá á ò ń ázĩa lɛ́owa.
Ɔ̃ Gada buiɔ ń Lubɛni buiɔ ò Mɔiziɛ: Baa, wápiɔ n zɔ̀blenaɔ wá kɛ lá ń òwa.
Wá nɛ́fɛ̃nɛnaɔ ń wá nɔɛɔ ń wá sãɔ ń wá zuɔ gɔ̃ Galada wɛ̃́lɛɔ guu la píiɛ.
Baa, wápiɔ n zɔ̀blenaɔ wápii sɔ̃ wí bua Yuudɛ̃wa wà gɛ́ zĩkai Diiɛ ń wá gɔ̃kɛbɔɔ kũa lá ń òwa.
Ɔ̃ Mɔizi yãdìlɛ sa'onkia Ɛleazaaɛ ń Nuni nɛ́ Yozueeo ń Isaili bui dɔaanaɔ gbɛ̃́piɔ yã́ musu,
a ònɛ́: Tó Gada buiɔ ń Lubɛni buiɔ bùaánɔ Yuudɛ̃wa Dii aɛ ń ń gɔ̃kɛbɔɔ kũa, mɛ́ a gbãamɔ̀ bùsupiɛ, à Galada bùsuɛ bee kpámá ń pɔ́ ũ.
Tó aai ń gɔ̃kɛbɔɔ sɛ aa bùaánɔ sɔ̃o, Kanaa bùsu baa ɔ̃ aa bleánɔ.
Ɔ̃ Gada buiɔ ń Lubɛni buiɔ mɛ̀: Wápiɔ n zɔ̀blenaɔ, wá kɛ lá Dii òwaɛ.
Wá wá gɔ̃kɛbɔɔ sɛ wà gɛ́ Kanaa bùsuu Dii aɛ, wá baa iɔ ku Yuudɛ̃ baalaɛ.
Ɔ̃ Mɔizi Amɔleɔ kí Siɔ̃ bùsu ń kí Ogu bùsu pɔ́ wì mɛ Basanao kpà Gada buiɔ ń Lubɛni buiɔ ń Yosɛfu nɛ́ Manase bui kĩniɔwa, bùsupi ń a wɛ̃́lɛɔ ń a tɔɔlɛɔ.
Gada buiɔ kɛ̀kɛ Dibɔ̃ kàlɛ wɛ̃́lɛ bĩ́ide ũ ń Ataloo ń Aloeeo
ń Atalosofão ń Yazɛɛo ń Yɔgbɔao
ń Bɛnimɛlao ń Bɛtalanao. Aa kaa dà ń kpàsaɔi.
Lubɛni buiɔ kɛ̀kɛ Ɛsɛbɔ̃ kàlɛ ń Ɛlealeo ń Kiliataiũo
ń Nɛboo ń Baali Mɛonao ń Sibemao. Aa tɔ́ dafu kpà wɛ̃́lɛ pɔ́ aa kɛ̀kɛ kàlɛpiɔnɛ.
Manase nɛ́ Makii buiɔ gɛ̀ lɛ̀lɛ Galada bùsuwa, aa sì aa Amɔle pɔ́ kú weɔ yà.
Ɔ̃ Mɔizi Galada bùsupi kpà Manase nɛ́ Makii buiɔwa, aa zɔ̃̀lɛu.
Manase bui Yaii gɛ̀ lɛ̀lɛ Amɔle kpàsaɔwa a sì, ɔ̃ aa kpàsapiɔ tɔ́ lìlɛ Avoyaii.
Nɔba gɛ̀ lɛ̀lɛ Kenati ń a bualoũɔwa a sì, ɔ̃ à azĩa tɔ́ kpà wɛ̃́lɛpiɛ.
Gua pɔ́ Isailiɔ bòokpàkpau an bɔa Egipi gbɛaɔn kɛ: Aa táa'ò gãgã, Mɔizi ń Aalonao mɛ́ ń dɔaanaɔ ũ.
Mɔizi ń bòokpakĩiɔ tɔ́ kà láu lá Dii òɛwa. Ɔ̃n kɛ:
Mɔ sɛ̃́ia gɔɔ gɛ̃ode zĩ́ Gɛ̃amusu dikpɛkɛa gbɛa Isailiɔ bɔ̀ Lamɛsɛ ń mio daa ía Egipiɔ wáa píi,
gɔɔ pɔ́ aalɛ ń nɛgɔ̃ɛ sɛ̃́iaɔ vĩ, asa Dii yã́kpalɛkɛ̀ ń Egipi tã́aɔɛ, ɔ̃ à Egipi nɛ́piɔ dɛ̀dɛ.
Bɔa Lamɛsɛ Isailiɔ gɛ̀ bòokpà Suko.
Bɔa Suko aa gɛ̀ bòokpà Etani guwaiwai lɛ́wa.
Bɔa Etani aa ɛ̀a gɛ̀ Pi'ailo, Baalizɛfɔ̃ gukpɛ oi, ɔ̃ aa gɛ̀ bòokpà Midoli saɛ.
Bɔa Pi'ailo aa bùa ísiawa gugiiu, ɔ̃ aa sì guwaiwaiu. Kɛ́ aa táa'ò Etani guwaiwaipiu gɔɔ àaɔ̃, ɔ̃ aa bòokpà Mala.
Bɔa Mala aa gɛ̀ bòokpà Eliũ. Wekĩi nibɔnaɔ kuu mɛ̀n kuɛpla ń daminaliɔ mɛ̀n bàaɔ̃kwi.
Bɔa Eliũ aa gɛ̀ bòokpà Ísia Tɛ̃a saɛ.
Bɔa Ísia Tɛ̃a saɛ, aa gɛ̀ bòokpà Sini guwaiwaiu.
Bɔa Sini guwaiwaiu aa gɛ̀ bòokpà Dɔfɛka.
Bɔa Dɔfɛka aa gɛ̀ bòokpà Alusu.
Bɔa Alusu aa gɛ̀ bòokpà Lefidiũ. Wekĩi aa kùau íwa aa mi.
Bɔa Lefidiũ aa gɛ̀ bòokpà Sinai guwaiwaiu.
Bɔa Sinai guwaiwaiu aa gɛ̀ bòokpà Kibelo Ataava.
Bɔa Kibelo Ataava aa gɛ̀ bòokpà Azelo.
Bɔa Azelo aa gɛ̀ bòokpà Litema.
Bɔa Litema aa gɛ̀ bòokpà Limɔ Pɛlɛzi.
Bɔa Limɔ Pɛlɛzi aa gɛ̀ bòokpà Libena.
Bɔa Libena aa gɛ̀ bòokpà Lisa.
Bɔa Lisa aa gɛ̀ bòokpà Keelata.
Bɔa Keelata aa gɛ̀ bòokpà Sɛfɛɛ gbɛzĩ.
Bɔa Sɛfɛɛ gbɛ zĩ́ aa gɛ̀ bòokpà Alada.
Bɔa Alada aa gɛ̀ bòokpà Makelo.
Bɔa Makelo aa gɛ̀ bòokpà Taatu.
Bɔa Taatu aa gɛ̀ bòokpà Tɛla.
Bɔa Tɛla aa gɛ̀ bòokpà Miteka.
Bɔa Miteka aa gɛ̀ bòokpà Asemɔna.
Bɔa Asemɔna aa gɛ̀ bòokpà Mɔselo.
Bɔa Mɔselo aa gɛ̀ bòokpà Bɛnɛyaakã.
Bɔa Bɛnɛyaakã aa gɛ̀ bòokpà Oo Agigada.
Bɔa Oo Agigada aa gɛ̀ bòokpà Yɔbata.
Bɔa Yɔbata aa gɛ̀ bòokpà Ablona.
Bɔa Ablona aa gɛ̀ bòokpà Ɛziɔ̃gɛbɛɛ.
Bɔa Ɛziɔ̃gɛbɛɛ aa gɛ̀ bòokpà Kadɛsi, Zini guwaiwaiu.
Bɔa Kadɛsi aa gɛ̀ bòokpà Oo gbɛ saɛ Ɛdɔũ bùsu lɛ́wa.
Ɔ̃ sa'onkia Aalona dɛ̀dɛ Oo gbɛwa lá Dii òɛwa. We à gàu Isailiɔ bɔa Egipi wɛ̃̀ blade a mɔ sɔode gɔɔ sɛ̃́iazĩ.
Aà wɛ̃̀ basoolo ń àaɔ̃ode guu ɔ̃ à gà.
Alade pɔ́ kú Nɛgɛvɛ bùsuu kía pɔ́ dɛ Kanaa bui ũ mà Isailiɔ lɛ́ mɔ́.
Bɔa Oo gbɛ zĩ́ aa gɛ̀ bòokpà Zalamɔna.
Bɔa Zalamɔna aa gɛ̀ bòokpà Punɔ.
Bɔa Punɔ aa gɛ̀ bòokpà Obo.
Bɔa Obo aa gɛ̀ bòokpà Iye'abaliũ, Mɔabu bùsu lɛ́wa.
Bɔa Iye'abaliũ aa gɛ̀ bòokpà Dibɔ̃ Gada.
Bɔa Dibɔ̃ Gada aa gɛ̀ bòokpà Alemɔ Diblataiũ.
Bɔa Alemɔ Diblataiũ aa gɛ̀ bòokpà Abaliũ bùsu sĩ̀sĩdeu Nɛbo saɛ.
Bɔa Abaliũ bùsu sĩ̀sĩdeu aa gɛ̀ bòokpà Mɔabu bùsu sɛ̃u Yuudɛ̃ saɛ bɔaa ń Yelikoo.
Aa bòokpà sɛ̃piu za Bɛyɛsimɔ e Abɛli Sitiũ.
Dii yã'ò Mɔiziɛ Mɔabu bùsu sɛ̃piu à mɛ̀:
O Isailiɔnɛ: Tó a bua Yuudɛ̃wa a gɛ̃ Kanaa bùsuu,
à bùsupideɔ yá, í ń tã́a pɔ́ aa ã̀ɔ ń tã́a pɔ́ aa kàsaɔ wíwi, í ń gbagbakĩiɔ dɛɛlɛ.
À bùsupi símá, í zɔ̃lɛu, asa má kpàwá á pɔ́ ũɛ.
À bùsupi kpaalɛkɔ̃ɛ ń gbɛlaao daɛdaɛ. À tɔɔlɛ zɔ̃ɔ kpá á bui pɔ́ aa dasiɔwa, í tɔɔlɛ nɛ́na kpá á bui pɔ́ aa dasioɔwa. Tɔɔlɛ pɔ́ gbɛ̃́ sɛ̀ iɔ dɛ ń pɔ́ ũ. À kpaalɛkɔ̃ɛ daɛdaɛ.
Tó i bùsupideɔ yao, gbɛ̃́ pɔ́ a ń tóɔ zu á wɛ́u lán kɔ̀ɔwaɛ, aai gɔ̃ lán lɛwa á saalou. Aa ĩadawá bùsu pɔ́ á zɔ̃lɛupiuɛ,
mí kɛɛ́ lá ma zɛò mà kɛnɛ́wa.
Dii yã'ò Mɔiziɛ à mɛ̀:
O Isailiɔnɛ ǹ mɛ, tó a gɛ̃ Kanaa bùsuu mɛ́ álɛ kpaalɛkɔ̃ɛ, bùsupi zɔ̃lɛɔn kɛ:
Gɛɔmidɔkĩi oi, Zini guwaiwai pɔ pã̀ Ɛdɔũ bùsu lɛ́i mɛ́ á bùsu lɛ́ ũ. Sɛa za gukpɛ oi á bùsu lɛ́pi a daalɛ Ísida Wiside lɛ́waɛ,
i pã Sóigbɛbɔlɛi ɔzɛɛi, i ta Zini guwaiwaiwa, i pãi Kadɛsi Baanɛa ɔzɛɛi, i gɛ̃ ń Azaa'adaao, i gɛ́ Azemɔ.
Bɔa Azemɔ i pã Egipi zɛ́ swai e à gɛ pɛ ísiawa.
Ísia zɔ̃ɔ pɔ́ kú bɛ'aɛ oi mɛ́ á bùsu lɛ́ ũ. Á bùsu lɛ́n we bɛ'aɛ oi.
Lá á bùsu lɛ́ aɔ dɛ gugbãntoo oin kɛ: Bɔa za ísia zɔ̃ɔi, à a iada e Oo gbɛ saɛ.
Bɔa Oo gbɛ saɛ, à a iada e Amata bɔlɛi, í gɛò Zedada.
Bùsupi lɛ́ a gɛ̃ ń Ziflonaoɛ, i gɛ pɛ Azaa'enanawa. Lá á bùsu lɛ́ aɔ dɛ gugbãntoo oin we.
Gukpɛ oi à á bùsu lɛ́ iada bɔa Azaa'enana e Sefaũ.
Bɔa Sefaũ i gɛ̃ Libla, Aini gukpɛ oi, i gɛ pã Gɛnɛzalɛti Ísida gbɛpɔlɛi gukpɛ oi.
Bɔa we i pã Yuudɛ̃i, i gɛ pɛ Ísida Wisidewa. Lá á bùsu lɛ́ aɔ dɛn we.
Ɔ̃ Mɔizi yã́pi dìlɛ Isailiɔnɛ à mɛ̀: À bùsupi kpaalɛkɔ̃ɛ ń gbɛlaao. Dii dìlɛ á bui lɛɛ kɛ̃okwi ń kĩnioɔ pɔ́ ũɛ,
asa Lubɛni buiɔ ń Gada buiɔ ń Manase buiɔ lɛɛ doo ń baa è kɔ̀ ualɛ ń ualɛo.
Bui lɛɛ pla ń kĩniopiɔ ń baa è Yuudɛ̃ baa gukpɛ oi bɔaa ń Yelikoo.
Dii yã'ò Mɔiziɛ à mɛ̀:
Gbɛ̃́ pɔ́ aa bùsu kpaalɛɛ́ ń gbɛlaaoɔ tɔ́n kɛ: Sa'onkia Ɛleazaa ń Nuni nɛ́ Yozueeo.
Bee gbɛa í dɔaanaɔ sɛ bui ń buio guu mɛ̀ndodo aa dɔńlɛ bùsu kpaalɛapi guu.
Gbɛ̃́ pɔ́ á ń sɛ́piɔ tɔ́n kɛ: Yuda buiɔ guu Yefũnɛ nɛ́ Kalɛbu.
Simɛɔ buiɔ guu Amihudu nɛ́ Semuɛli.
Bɛ̃yãmɛɛ buiɔ guu Kiseloni nɛ́ Ɛlidada.
Dã buiɔ guu Yɔgɛli nɛ́ Buki.
Yosɛfu nɛ́ Manase buiɔ guu Efodu nɛ́ Aniɛli.
Yosɛfu nɛ́ Ɛflaiũ buiɔ guu Sifitã nɛ́ Kɛmuɛ.
Zabulɔni buiɔ guu Paanaki nɛ́ Ɛlizafã.
Isakaa buiɔ guu Azã nɛ́ Palɛtiɛ.
Asɛɛ buiɔ guu Selomi nɛ́ Aihudu.
Nɛfatali buiɔ guu Amihudu nɛ́ Pedaɛ.
Gbɛ̃́ pɔ́ Dii ń dílɛ aa Kanaa bùsu kpaalɛ Isailiɔnɛɔn we.
Dii yã'ò Mɔiziɛ Mɔabu bùsu sɛ̃u Yuudɛ̃ baale bɔaa ń Yelikoo à mɛ̀:
O Isailiɔnɛ aa bùsu pɔ́ aa a kpaalɛsɛ wɛ̃́lɛeɔ kpa Levii buiɔwa, kɛ́ aa e wàɔ kú ń guu, aai tɔɔlɛ pɔ́ liaa wɛ̃́lɛpiɔi kpámá lɔ.
Wɛ̃́lɛpiɔ iɔ dɛ ń zɔ̃lɛkĩi ũ, mɛ́ tɔɔlɛ pɔ́ kú wɛ̃́lɛpiɔ saɛɔ iɔ dɛ ń zuɔ ń ń sãɔ ń ń pɔtuo pãleɔ kúkĩi ũ píi.
Tɔɔlɛ pɔ́ liaa wɛ̃́lɛpiɔi yàasa i ka gã̀sĩsuu ɔ̀aa sɔo.
À ba yɔ̃ wɛ̃́nkpɛ gukpɛ oi kiloo do, í yɔ̃ gɛɔmidɔkĩi oi kiloo do, í yɔ̃ bɛ'aɛ oi kiloo do, í yɔ̃ gugbãntoo oi kiloo do à pɛɛ píi, wɛ̃́lɛ iɔ ku guoguo, tɔɔlɛ pɔ́ liaai sɔ̃ iɔ dɛ wɛ̃́lɛdeɔ dã́dãkɛkĩi ũ.
Wɛ̃́lɛ pɔ́ á kpá Levii buiɔwapiɔ guu, a mɛ̀n soolo iɔ dɛ misiwɛ̃lɛɔ ũ. Tó gbɛ̃́ gbɛ̃dɛ̀, ìli bàalɛ ta wɛ̃́lɛpiɔ dou. An wɛ̃́lɛ kĩniɔ iɔ bla ń plao.
Wɛ̃́lɛ mɛ̀n blakwi plasai ɔ̃ á kpámá, wɛ̃́lɛ píi ń a tɔɔlɛo liaai.
Lá á buiɔ tɔɔlɛ e lɛ́u, a guu ɔ̃ aa wɛ̃́lɛpiɔ kpa Levii buiɔwa. Bui pɔ́ wɛ̃́lɛ vĩ dasi aa kpa dasi, bui pɔ́ wɛ̃́lɛ vĩ bílao aa kpa bílao.
Dii yã'ò Mɔiziɛ à mɛ̀:
O Isailiɔnɛ ǹ mɛ, tó a bua Yuudɛ̃wa a gɛ̃ Kanaa bùsuu,
à wɛ̃́lɛeɔ dilɛ á misiwɛ̃lɛɔ ũ. Tó kai mɛ́ mɔ̀, ɔ̃ gbɛ̃́ gbɛ̃dɛ̀, ade lí bàalɛ ta we.
Wɛ̃́lɛpi iɔ dɛɛ́ misiwɛ̃lɛɔ ũ, kɛ́ gbɛ̃dɛna e bàasi aà daɛ pɔ́ a tɔsiwàɛ à tau. Tó a kɛ̀ màa, a gao, sema wà yã́kpalɛkɛ̀aànɔ bàasio.
Wɛ̃́lɛ mɛ̀n soolo pɔ́ á kpá Levii buiɔwa á misiwɛ̃lɛ ũɔ,
mɛ̀n àaɔ̃ iɔ ku Yuudɛ̃ baala, mɛ̀n àaɔ̃ iɔ ku baale Kanaa bùsuu.
Tó kai mɛ́ mɔ̀, ɔ̃ gbɛ̃́ gbɛ̃dɛ̀, ade lí bàalɛ tau. Wɛ̃́lɛ mɛ̀n soolopiɔ iɔ dɛ misikĩi ũ á Isailiɔnɛ ń bɔ̀mɔ ge nibɔ pɔ́ kúánɔɔ.
Tó gbɛ̃́ gbɛ̃́ lɛ̀ ń mɔo a dɛ̀, ade á gbɛ̃dɛnaɛ. Sema wà ade dɛ sɔ̃.
Tó gbɛ̃́ gbɛ kũa mɛ́ à gbɛ̃́ lɛ̀ò a dɛ̀, gbɛ̃dɛnan aà ũ, sema wà aà dɛ sɔ̃.
Tó lí a kũa mɛ́ à gbɛ̃́ lɛ̀ò a dɛ̀, gbɛ̃dɛnan aà ũ, sema wà aà dɛ.
Daɛ pɔ́ a tɔsiwà mɛ́ ali gbɛ̃́ pɔ́ gbɛ̃dɛ̀pi dɛ, tó à kpàaũaànɔ.
Tó gbɛ̃́ gbɛ̃́ kpàkpa, ɔ̃ à ɔzɔ̃̀aàzi, ge à aà pà ń pɔ́o, kɛ́ a zaaàgu yã́i, a dɛ̀,
ge tó à aà lɛ̀ ń ɔkũo a dɛ̀ ĩ́i pɔ́ a sɛ̀aànɔ yã́i, gbɛ̃dɛnan aà ũ, sema wà aà dɛ. Daɛ pɔ́ a tɔsiwà mɛ́ a aà dɛ, tó à kpàaũaànɔ.
Tó i aà kpákpa sɔ̃o, ɔ̃ à ɔzɔ̃̀aàzi, ge à aà pà ń pɔ́o kã́ndo ĩ́isɛaaànɔ sai,
ge i aà eo, ɔ̃ gbɛ sìwà à gà, lá i íbɛlɛsɛaànɔoɛ, mɛ́ àlɛ wɛɛlɛ à aà kɛ'ĩao,
wa yã́gɔ̃gɔ̃ gbɛ̃dɛnapi ń daɛ pɔ́ a tɔsiwàoɛ ikoyãɛ beeɔ musuɛ.
Wi gbɛ̃dɛnapi si daɛ pɔ́ a tɔsiwàwa, aai aà gbaɛ misiwɛ̃lɛ pɔ́ à bàalɛ̀ tàu yãa guu, iɔ ku wɛ̃́lɛpiu e sa'onkia pɔ́ wa dìlɛ gɛ́ gaò.
Tó gbɛ̃dɛnapi kɛ̀sɛ sù vĩ̀ wɛ̃́lɛpi lɛ́a,
mɛ́ daɛ pɔ́ a tɔsiwàpi kpàaũaànɔ, a ku misiwɛ̃lɛpi guuo, aà aà dɛ, aɔ tàae vĩ aà dɛa guuo.
Sema gbɛ̃dɛnapi aàɔ ku misiwɛ̃lɛpiu e sa'onkia gɛ gaò. Sa'onkiapi gaa gbɛa ɔ̃ a gbasa ta a bɛ.
Gu pɔ́ á kúu píi e á buiwa, àɔ ikoyãpi kũa.
Gbɛ̃dɛa yã́ guu, wa gbɛ̃dɛna dɛ gbɛ̃́ɔ seeladekɛ yã́ musu, ãma ásu gbɛ̃dɛ gbɛ̃́ mɛ̀ndo seeladekɛ yã́io.
Ásu to gbɛ̃dɛna pɔ́ kũ̀ wà dɛ azĩa boo, sema wà aà dɛ.
Tó sa'onkia i ga gĩao, ásu ɔ̃asi gbɛ̃́ pɔ́ bàasi tà misiwɛ̃lɛuwa à aà gba zɛ́ aà ta a bɛo.
Ásu to bùsu pɔ́ áɔ kuu gbãlɛo. Gbɛ̃dɛa mɛ́ ì bùsu gbãlɛ. Wa fɔ̃ gbãbɔ bùsu pɔ́ wà gbɛ̃dɛ̀uɛo, mɛ́ i kɛ wà gbɛ̃́ pɔ́ gbɛ̃́pi dɛ̀ dɛ bàasio.
Ásu to bùsu pɔ́ áɔ kuu, mɛ́ mapi sɔ̃ máɔ kuu gbãlɛo, asa má Dii má kú á Isailiɔ guuɛ.
Galada buiɔ uabeleɔ mɔ̀ Mɔizi kĩ́i. Galadapiá Makii nɛ́ɛ, Manase tɔũnaɛ, Yosɛfu buiɛ. Ɔ̃ aa ò Mɔiziɛ ń Isaili bui dɔaanaɔ
aa mɛ̀: Baa, kɛ́ Dii ònɛ ǹ bùsu kpaalɛ Isailiɔnɛ ń gbɛlaao, a ònɛ ǹ wá gbɛ̃do Zelofada tɔɔlɛ kpá aà nɛnɔɛɔwa.
Tó nɛnɔɛpiɔ zãkɛ̀ ń Isaili buipãleɔ, wa ń tɔɔlɛ sí wá buiɔwa wà kã́fĩ bui pɔ́ aa zãkɛ̀ńnɔɔnɛ, tɔɔlɛ pɔ́ wa kpàwá ń gbɛlaao i lao.
Tó Kuu'ɔwɛ̃ kà sɔ̃, wa ń tɔɔlɛ sí kpaalɛ pɔ́ wá deziɔ sɛ̀ guuɛ, wi kã́fĩ bui pɔ́ aa zãkɛ̀ńnɔɔnɛ.
Ɔ̃ Mɔizi yã́ pɔ́ Dii òɛ dìlɛ Isailiɔnɛ à mɛ̀: Yosɛfu buipiɔ yã́ naɛ.
Yã́ pɔ́ Dii dìlɛ Zelofada nɛnɔɛɔ yã́ musun kɛ: À mɛ̀ nɛnɔɛpiɔ zãkɛ ń gɔ̃ pɔ́ kɛ̀nɛ́ maaɔ, ãma gɔ̃ pɔ́ aa zãkɛòɔ, sema aaɔ dɛ ń dezi káau Manase buiɔ ũ.
Tɔɔlɛ pɔ́ Isailiɔ vĩ ń buiwaɔ su gɛ̃ kɔ̃ pɔ́uo. Isaili píi zɛ ń a dezi káau tɔɔlɛ pɔ́ á è túbi ũo.
Isaili buiɔ guu, sema nɔɛ pɔ́ tɔɔlɛ vĩ túbi ũ zãkɛ ń gɔ̃ pɔ́ dɛ a dezi káau bui ũo. Beewa Isaili píi a gɔ̃ tɔɔlɛ pɔ́ wà kpaalɛ̀ a deziɔnɛ vĩ.
Isaili buiɔ tɔɔlɛ su gɛ̃kɔ̃uo. Isaili bui píi zɛ ń tɔɔlɛ pɔ́ á è kpaalɛ guuo.
Ɔ̃ Zelofada nɛnɔɛɔ kɛ̀ lá Dii ò Mɔiziɛwa.
Mala ń Tiizao ń Ɔgɛlao ń Milikao ń Nɔao zãkɛ̀ ń ń desɛ̃ nɛ́ɔ.
Aa zãkɛ̀ ń Yosɛfu nɛ́ Manase buiɔ, ɔ̃ tɔɔlɛ pɔ́ wà kpaalɛ̀nɛ́ɔ gi dɛ ń dezi káau buiɔ pɔ́ ũ.
Ikoyãɔ ń yãdilɛa pɔ́ Dii dà Mɔiziɛ a dìlɛ Isailiɔnɛɔn we gɔɔ pɔ́ aa ku Mɔabu bùsu sɛ̃u Yuudɛ̃ baale bɔaa ń Yelikoo.
Yã́ pɔ́ Mɔizi ò Isailiɔnɛ guwaiwaiu Yuudɛ̃ baalen kɛ. A ku Alaba sɛ̃u bɔaa ń Sufaoɛ, Palana zãnguo ń Tofɛlio ń Libenao ń Azeloo ń Dizaabuo.
Bɔa Olebu gɛa Kadɛsi Baanɛa ń Sei gbɛ zɛ́o á tá gɔɔ kuɛdoɛ.
Bɔa Egipi wɛ̃̀ blade guu, a mɔ kuɛdode gɔɔ sɛ̃́ia zĩ́ Mɔizi yã́ pɔ́ Dii dàɛ Isailiɔ yã́ musu ònɛ́ píi.
Bee kɛ̀ aà zĩblea Amɔleɔ kí Siɔ̃ pɔ́ kpalablè Ɛsɛbɔ̃ gbɛa ń Basana kí Ogu pɔ́ kpalablè Asalo ń Ɛdɛlɛioɛ.
Mɔizi fɛ̀lɛ ikoyãɛ bee pílokɛ̃̀ Mɔabu bùsuu Yuudɛ̃ baale à mɛ̀:
Dii wá Lua yã'òwɛ̃ɛ Olebu à mɛ̀, wa gɛ̃gɛ̃ gbɛpi saɛ.
Wà fɛlɛ dazɛu wà mipɛ Amɔle bùsu sĩ̀sĩdewa ń gbɛ̃́ pɔ́ kú Alaba sɛ̃uɔ ń gusĩsĩdeuɔ ń gusalaladeɔ ń Nɛgɛvɛdeɔ ń ísialɛdeɔ. À mɛ̀ wà gɛ́ Kanaa bùsuu ń Libã bùsuo e swa zɔ̃ɔ Uflatai.
À mɛ̀ a bùsupi kàlɛ wá aɛ, wà gɛ sí, bùsu pɔ́ a a lɛgbɛ̃̀ wá deziɔnɛ Ablahaũ ń Izaakio ń Yakɔbuo a mɛ̀ á kpámá, i gɔ̃ ń buiɔnɛ ń kpɛ.
Gɔɔ bee má òɛ́ má fɔ̃ màɔ á sɛa lán asowa mado lɔo.
Dii á Lua tò a dasikũ̀, á dasi kà saanaɔwa sa.
Dii á deziɔ Lua ɛa to à dasikũ lɛɛ ɔ̀aa sɔo, i báaadaágu lá à a lɛgbɛ̃̀ɛ́wa.
Mámɛ máɔ á sɛa lán asowa, màɔ á yã́gɔ̃gɔ̃ɛ́ madoa?
À ɔ̃nɔnaɔ sɛ́ á guu bui ń buio, gbɛ̃́ pɔ́ wa ń dɔ̃ laaide ũɔ, mí ń dilɛ á dɔaanaɔ ũ.
Ɔ̃ á wèa a mɛ̀, yã́ pɔ́ má ò wà kɛpi maaɛ.
Ɔ̃ ma á bui dɔaanaɔ sɛ̀, ɔ̃nɔna pɔ́ wa ń dɔ̃ laaideɔ ũ, ma ń dílɛɛ́ á buiɔ yãgɔ̃gɔ̃naɔ ũ. Gbɛ̃eɔ ìɔ gbɛ̃ɔn ɔ̀aasɔsɔoɔ dɔaanaɔ ũ, gbɛ̃eɔ sɔ̃ gbɛ̃ɔn basɔobasɔo, gbɛ̃eɔ gbɛ̃ɔn blakwikwi, gbɛ̃eɔ gbɛ̃ɔn kwikwi.
Gɔɔbeezĩ ma yãdìlɛ yãgɔ̃gɔ̃napiɔnɛ ma mɛ̀: Àli yã́ pɔ́ á gbɛ̃́ɔ mɔ̀owá ma, íli yã́gɔ̃gɔ̃nɛ́ a zɛ́wa, gbɛ̃́ ń a gbɛ̃́deeo ge ń bɔ̀mɔon nò.
Ásuli gbɛ̃e wɛgwa yã́kpalɛuo. Àli yãma gbɛ̃́ yãfũna ń gbɛ̃́ gbiaowa sáasaa. Ásuli vĩakɛ gbɛ̃e wɛ́ɛo, asa yã́kpalɛkɛaá Lua yã́ɛ. Tó yãe kɛ̀ɛ́ zĩ'ũ, àli mɔoa, mí wɛ́tɛi.
Gɔɔ bee ma yã́ pɔ́ á kɛɔ dìlɛɛ́ píi.
Bɔa Olebu wa dazɛu, wa guwaiwai zɔ̃ɔ pãsĩ pɔ́ á dɔ̃pi baa vĩ̀. Wa mipɛ̀ Amɔle bùsu sĩ̀sĩdewa, lá Dii wá Lua òwɛ̃ɛwa, ɔ̃ wa ka Kadɛsi Baanɛa.
Ɔ̃ má òɛ́ ma mɛ̀: A ka Amɔle bùsu sĩ̀sĩde pɔ́ Dii wá Lua lɛ́ kpáwáu.
À bùsu pɔ́ Dii á Lua kpàwápi gwa á aɛ. À gɛ si lá Dii á deziɔ Luapi dìlɛɛ́wa. Ásu to vĩa á kũo. Ásu bílikɛo.
Ɔ̃ ápii a mɔ ma le, a mɛ̀ wà gbɛ̃́ɔ zĩ, aai gɛ́ bùsupi gwagwaiwɛ̃ɛ. Tó aa sù, aai zɛ́ pɔ́ wá sɛ́ ń wɛ̃́lɛ pɔ́ wá káuɔ owɛ̃ɛ.
Yã́pi kɛ̀mɛɛ maa, ɔ̃ ma gbɛ̃ɔn kuɛplaɔ sɛ̀ á guu bui ń buio mɛ̀ndodo.
Kɛ́ aa gɛ̀, aa dɛ̀dɛ gusĩsĩdewa, ɔ̃ aa kà Ɛsikɔli guzulɛu aa gwàgwa.
Ɔ̃ aa sùwɛ̃ɛ ń bùsupi libɛɔ, aa bùsupi yã́ sɛ̀lɛ aa sìuwɛ̃ɛ aa mɛ̀ bùsu pɔ́ Dii wá Lua lɛ́ kpáwápiá bùsu maaɛ.
Kási á ye gɛa weio, ɔ̃ a gi Dii á Lua yãmai.
A yã́kũtɛ̃kàka á kpɛ́ɔ guu, a mɛ̀ Dii zawáguɛ, ɔ̃ à wá bɔ́lɛ Egipi kɛ́ à e wá na Amɔleɔnɛ ń ɔzĩ aa wá dɛdɛ.
A mɛ̀ má á táu sai? Á gbɛ̃́ɔ tò á kúsu kwɛ̀, aa mɛ̀ bùsupi gbɛ̃́ɔ gbãa dɛála, mɛ́ an gbã̀a ɛa dɛála lɔ. An wɛ̃́lɛɔ zɔ̃ɔ, a bĩ́iɔ zɔ̃̀ Luawaɛ. Aa mɛ̀ wà Anaki buiɔ è we lɔ.
Ɔ̃ má òɛ́, ásu to sɔ̃ kɛ̃́águo, ásu vĩakɛnɛ́o.
Dii á Lua dɔaaaɛ́, ɔ̃mɛ a zĩkaɛ́ lá a kàɛ́ Egipi ń guwaiwaiuo á wɛ́ èwa.
Á è we lá Dii á Lua á zɔ̃a a gã̀u, lá mae ìɔ a nɛ́ zɔ̃a a gã̀uwa. À zɛkɛ̀ɛlɛánɔ píi e a gɛ kaò guɛ beeu.
Gia ń beeo i Dii á Lua náaikɛo.
À dɔ̀aaɛ́ zɛ́ guu, à bòokpakĩi kɛ̀kɛɛ́. À dɔ̀aaɛ́ tɛ́ guu gwã́, kɛ́ à zɛ́ pɔ́ áli sɛ́ ɔlɔɛ́. Fãanɛ sɔ̃ à dɔ̀aaɛ́ tɛlu guu.
Kɛ́ Dii yã́ pɔ́ á ò mà, aà pɔ fɛ̃̀, ɔ̃ à lɛgbɛ̃̀ à mɛ̀:
Bílaɛ bee gbɛ̃e a wɛsi bùsu maa pɔ́ má ò má kpá an deziɔwalɛo,
mɛ́ i kɛ Yefũnɛ nɛ́ Kalɛbu bàasio. Ɔ̃mɛ a wɛsiɛ. Má tɔɔlɛ pɔ́ aà gbá pɛ̀lɛu kpawàɛ, aàpi ń a nɛ́ɔ, kɛ́ a tɛmazi ń nɔ̀sɛmɛndoo yã́i.
Dii pɔ pàmazi á yã́i lɔ, ɔ̃ à mɛ̀ mapi sɔ̃ má gɛ̃ bùsupiuo.
Ma dɔnlɛde Nuni nɛ́ Yozuee mɛ́ a gɛ̃u. Dii mɛ̀ mà aà gba sɔ̃, asa ɔ̃mɛ a bùsupi na Isailiɔnɛ ń ɔzĩ.
Ɔ̃ Dii ɛ̀a òɛ́ à mɛ̀ á nɛ́fɛ̃nɛna pɔ́ a mɛ̀ wà ń kṹkũ zĩ̀zɔ ũɔ, á nɛ́ pɔ́ aa vãi dɔ̃kɔ̃ɛ ń maao gĩaopiɔ, aamɛ aa gɛ̃u, í kpámá, aai gɔ̃ vĩ.
Ápiɔ sɔ̃, Dii òɛ́ à ɛa Ísia Tɛ̃a zɛ́ sɛ́ guwaiwaiu.
Ɔ̃ á wèa a mɛ̀ a duunakɛ̀ Diiɛ, á gɛ́ zĩkai saɛ lá Dii á Lua òɛ́wa. Ɔ̃ á baade a gɔ̃kɛbɔɔ dɔ̀ a pi, álɛ e bùsu sĩ̀sĩde kũaáfaaiɛ.
Ɔ̃ Dii òmɛɛ mà oɛ́ ásu gɛ́ zĩpi káio, kɛ́ á wɛ̀lɛɔ su zĩblewáo yã́i, asa à mɛ̀ áɔ kúánɔo.
Ɔ̃ má òɛ́, a gi mai, a pã Dii yã́a. Á wala guu ɔ̃ a gɛ dɛdɛ bùsu sĩ̀sĩdepiwa.
Ɔ̃ Amɔle pɔ́ kú weɔ bɔ̀ dàálɛ aa á yá lán zɔ́ɔ gbɛ̃yaawa. Aa zĩblèwá za Sei e Ɔɔma.
Kɛ́ a su, a ɔ́ɔlɔ̀ Diiɛ, ɔ̃ à gì swã́sɛiázi.
Ɔ̃ a gɔɔplakɛ̀ Kadɛsi, wekĩi a gɔɔ gàgau.
Wa ɛa wa Ísia Tɛ̃a zɛ́ sɛ̀ guwaiwaiu, lá Dii òwɛ̃ɛwa, ɔ̃ wa liaaliaa Sei bùsu sĩ̀sĩdeu gɔɔpla.
Ɔ̃ Dii òmɛɛ à mɛ̀,
wá liaaliaaa gusĩsĩdepiu mɔ̀. Wà ɛa gɛ́ gugbãntoo oi sa.
À mɛ̀ mà oɛ́ álɛ bɔlɛ ń á daɛ Esau buiɔ Sei bùsuoɛ. Aa vĩakɛɛ́, ń beeo à laaika maamaa,
ásu ń lɛ́wɛo, asa Dii a ń bùsu saaloe kpáwáo, baa kɛ̀sɛ do, asa à Sei bùsu sĩ̀sĩde kpà Esau buiɔwaɛ, ɔ̃ aa gɔ̃̀ vĩ.
Dii mɛ̀ à blɛ lúmá, í ble. Baa íɛ, à lú, í mi.
Dii á Lua báaadà zĩ pɔ́ á kɛ̀u píiɛ, mɛ́ à wɛtɛ̀ázi guwaiwai zɔ̃ɔɛ bee baa vĩa guu. Dii á Lua kúánɔ a wɛ̃̀ blan kɛ, pɔe i kɛ̃́sãwáo.
Ɔ̃ wa dɔ wá daɛ Esau buiɔ Sei bùsuzi. Bɔa Elata ń Ɛziɔ̃gɛbɛɛo wa lilɛ, wa Alaba sɛ̃ zɛ́ sɛ̀, ɔ̃ wa Mɔabu guwaiwai zɛ́ sɛ̀.
Dii òmɛɛ wásu íbɛlɛsɛ ń Mɔabuɔ wà ń lɛwɛ wà zĩkańnɔo, asa a ń bùsu saaloe kpáwá wá pɔ́ ũo. À bùsupi kpà Lɔtu buipiɔwa, à gɔ̃̀ ń pɔ́ ũɛ.
Bùsupi guu ɔ̃ Ɛmi buiɔ ku yãa. Aa gbãa mɛ́ aa dasi. An gbã̀a kà Anaki buiɔwa.
Wì ń dilɛ Lefai buiɔ ũ lán Anaki buiɔwaɛ, ãma Mɔabuɔ ì onɛ́ Ɛmiɔɛ.
Oliɔ ku Sei yãaɛ, ɔ̃ Esau buiɔ mɔ̀ wa sìmá aa ń dɛdɛ, ɔ̃ aa zɔ̃̀lɛ ń gbɛu, lá Isailiɔ kɛ̀ bùsu pɔ́ Dii kpàmá aa gɔ̃̀ vĩɛwa.
Dii òwɛ̃ɛ wà bua Zelediwa, ɔ̃ wa buawà.
Za gɔɔ pɔ́ wa bɔ Kadɛsi Baanɛa e wa gɛ bua Zelediwa, wɛ̃̀ bla plasai gɛ̃̀. Gbɛ̃́ pɔ́ aa kà zĩkaa yãaɔ gàga píi, lá Dii ònɛ́wa.
Dii mɛ́ ɔtɔ̃̀ɔlɛmá e à gɛ̀ ń kaalɛ míɔmiɔ.
Kɛ́ á gbɛ̃́ pɔ́ aa kà zĩkaa yãapiɔ gàga píi,
ɔ̃ Dii yã'òmɛɛ à mɛ̀,
wà bua Mɔabu bùsu pɔ́ wì mɛ Aa bùsu lɛ́wa sa.
Tó wa mɔ Amɔniɔ lè, wásu íbɛlɛsɛńnɔ wà ń lɛ́wɛo, asa á ń bùsu saaloe kpáwáo. A kpà Lɔtu buipiɔwa à gɔ̃̀ ń pɔ́ ũɛ.
Wà bùsupi dìlɛ Lefaiɔ pɔ́ ũ lɔɛ, asa aa ku we yãaɛ. Amɔniɔ ì onɛ́ Zaũzumiɔ.
Buipiɔ gbãa mɛ́ aa dasi, an gbã̀a kà Anaki buiɔwa. Dii mɛ́ ń kaalɛ Amɔniɔnɛ, ɔ̃ aa ń bùsu sì, aa zɔ̃̀lɛ ń gbɛu.
Màa Dii kɛ̀ Esau buiɔnɛ Sei lɔ. À Oliɔ kàalɛnɛ́, ɔ̃ aa ń bùsu sì aa zɔ̃̀lɛ ń gbɛu e ń a gbão.
Avii pɔ́ aa wɛ̃́lɛ kàlɛkalɛ e za Gazaɔ sɔ̃, Kɛlɛtiɔ bɔ̀ Kɛlɛti aa mɔ̀ ń kaalɛ, ɔ̃ aa zɔ̃̀lɛ ń gbɛu.
Dii mɛ̀ wà dazɛu wà bua Aanɔwa. À mɛ̀ a Ɛsɛbɔ̃ kí Siɔ̃, Amɔle bui nàwɛ̃ɛ wá ɔzĩɛ ń aà bùsuo. À mɛ̀ wà fɛlɛ zɛ ń aà bùsu siao, i fɛlɛwá ń zĩo.
Sɛa za gbã á tó vĩa dṹnia buiɔ kũ píi, sɔ̃ i kɛ̃́ńgu á yã́i. Tó aa á bao mà, aa sɔ̃̀deedeekɛ, gili i gɛ̃ńgu á yã́i.
Kua Kedemɔ guwaiwaiu ma gbɛ̃́ɔ zĩ̀ Ɛsɛbɔ̃ kí Siɔ̃wa ń aafia yã́o, ma mɛ̀
aà wá gba zɛ́ wà pã a bùsua. Zɛ́kpaa wáɔ bɛu, wá lilɛ ɔplaai ge ɔzɛɛio.
Ma mɛ̀ aà blɛ yíawá wà ble, aà í yíawá wà mi, wí fĩaboɛ̀ ń ã́nusuo. Aà to wà pã a bùsua kɛ̀sɛ lé.
Má òɛ̀ Esau buiɔ wá gbá zɛ́ Sei, mɛ́ Mɔabuɔ wá gbá zɛ́ Aa, ɔ̃ wálɛ gɛ́ buai Yuudɛ̃wa e bùsu pɔ́ Dii wá Lua lɛ́ kpáwáu.
Ɔ̃ Ɛsɛbɔ̃ kí Siɔ̃ i wá gba zɛ́ wà pã a bùsuao, asa Dii á Lua aà swãfɛ̃̀ɛ̀, ɔ̃ à fèe, kɛ́ à e à aà naɛ́ á ɔzĩ, lá a dɛ gbãɛwa.
Ɔ̃ Dii òmɛɛ mà gwa lá álɛ Siɔ̃ ń a bùsuo nawɛ̃ɛ wá ɔzĩ. À mɛ̀ wà fɛlɛ wà aà bùsupi sí, i gɔ̃ wá pɔ́ ũ.
Siɔ̃ ń a gbɛ̃́ɔ bɔ̀lɛ dàwálɛ ń zĩo Yaaza.
Dii wá Lua aà kpàwá, ɔ̃ wà aà dɛ̀ ń a nɛ́ɔ ń a gbɛ̃́ɔ píi.
Gɔɔ bee ɔ̃ wa aà wɛ̃́lɛɔ sì píi, wa wɛ̃́lɛpiɔ gɔ̃ɛɔ ń nɔɛɔ ń nɛ́ɔ dɛ̀dɛ píi. Wi gbɛ̃e to bɛ̃́ɛo.
Ɔ̃ wa ń pɔtuoɔ nàaa, wa wɛ̃́lɛ pɔ́ wá sìpiɔ pɔ́ɔ sɛ̀lɛ wá pɔ́ ũ.
Sɛa za Aloee wɛ̃́lɛu Aanɔ baa ń mɛɛwia pɔ́ kú guzulɛpiuo e Galada, wɛ̃́lɛe ku a gbãa dɛwálao. Dii wá Lua ń náwɛ̃ɛ wá ɔzĩ píiɛ.
Wi sɔ̃ Amɔni bùsuio, Yaboko baan nò, gusĩsĩde wɛ̃́lɛɔn nò, lá Dii wá Lua òwɛ̃ɛwa.
Bee gbɛa wa ɛa da Basana bùsu zɛ́u. Ɔ̃ Basana bùsu kí Ogu bɔ̀ dàwálɛ ń zĩo ń a gbɛ̃́ɔ píi Ɛdɛlɛi.
Dii òmɛɛ másu vĩakɛɛ̀o, asa a aà nàmɛɛ ma ɔzĩ ń a gbɛ̃́ɔ píi ń a bùsuoɛ. À mɛ̀ mà kɛɛ̀ lá má kɛ̀ Amɔleɔ kí Siɔ̃ pɔ́ kpalablè Ɛsɛbɔ̃ɛwa.
Ɔ̃ Dii wá Lua Basana bùsu kí Ogu nàwɛ̃ɛ wá ɔzĩ ń a gbɛ̃́ɔ píi. Wa ń dɛdɛ, wi ń gbɛ̃e to bɛ̃́ɛo.
Gɔɔ bee ɔ̃ wa aà wɛ̃́lɛɔ sì píi. A kee ku wa gí síimáo. Wa zĩblè Aagobu bùsuwa píi ń a wɛ̃́lɛ mɛ̀n bàaɔ̃o, bùsu pɔ́ Basana bùsu kí Ogu vĩpi.
Wɛ̃́lɛpiɔá wɛ̃́lɛ bĩ́ideɔnɛ píi. Wɛ̃́lɛpiɔ bĩ́i lɛsĩ, wì a bɔlɛɔ tata wà gbã́a dauɛ. Wa zɔ̃ɛwiaɔ sì dasidasi lɔ.
Wa ń mìdɛ píi, lá wá kɛ̀ Ɛsɛbɔ̃ kí Siɔ̃ gbɛ̃́ɔnɛwa. Wa wɛ̃́lɛpiɔ gɔ̃ɛɔ dɛ̀dɛ ń nɔɛɔ ń nɛ́ɔ píi.
Ɔ̃ wa pɔtuoɔ ń àizɛɛ pɔ́ wá è wɛ̃́lɛpiɔ guu nàaa wá pɔ́ ũ píi.
Gɔɔ bee wa Amɔleɔ kía gbɛ̃ɔn plapiɔ bùsu sìmá, bùsu pɔ́ kú Yuudɛ̃ baala za Aanɔi e Ɛɛmɔ gbɛi.
Sidɔ̃deɔ ì o gbɛpiɛ Siliɔ̃, Amɔleɔ sɔ̃ Senii.
Wa Basana kí Ogu bùsu sì píi, gusalala wɛ̃́lɛɔ ń Galada bùsuo píi ń Basana bùsuo píi e Saleka ń Ɛdɛlɛio.
Lefai kɔ̃naɔ guu Ogu mɛ́ gɔ̃̀ yãa ado. Wà aà wúlɛbɔ kɛ̀ ń mɔoɛ. A gbã̀a gã̀sĩsuu kɛ̃okwiɛ, a yàasa sɔ̃ gã̀sĩsuu síiɔ̃. A ku Amɔni mɛɛwia Labaɛ.
Kɛ́ wa bùsupi sì, ma Galada bùsu sĩ̀sĩde guo kpà Lubɛni buiɔ ń Gada buiɔwa, sɛa za Aloee, Aanɔ baa.
Galada bùsu pɔ́ gɔ̃̀ ń Ogu bùsu Basanao ɔ̃ má kpà Manase bui kĩniɔwa. Aagobu bùsu pɔ́ kú Basana bùsuu yãa píi, ɔ̃ wì mɛ Lefaiɔ bùsu.
Manase bui Yaii mɛ́ Aagobu bùsupi sɛ̀ píi e Gesuu buiɔ ń Maaka buiɔ bùsu lɛ́u. Ɔ̃ à azĩa tɔ́ kpàɛ̀. A yã́i wì mɛ Basanaɛ Yaii zɔ̃ɛwiaɔ e ń a gbão.
Ma Galada bùsu kpà Manase nɛ́ Makii buiɔwa.
Bùsu pɔ́ kú Galada bùsu zãnguo ń Aanɔ dɔ̀ɔo ɔ̃ má kpà Lubɛni buiɔ ń Gada buiɔwa. Aanɔ dɔ̀ɔpi mɛ́ ń bùsu lɛ́ ũ, mɛ́ Yaboko dɔ̀ɔ mɛ́ ń bùsu lɛ́ ũ Amɔni bùsu oi.
Yuudɛ̃ dɔ̀ɔ mɛ́ ń bùsu lɛ́ ũ bɛ'aɛ oi za Gɛnɛzalɛti e Alaba Ísida pɔ́ wì mɛ lɔ Ísida Wiside, Pisiga gbɛpɔlɛu.
Ma yã'ònɛ́ gɔɔ bee ma mɛ̀, Dii ń Lua bùsupi kpàmá à gɔ̃̀ ń pɔ́ ũɛ. An gbɛ̃́ pɔ́ kà zĩkaaɔ sɔ̃ aa ń gɔ̃kɛbɔɔ sɛ aa bua Yuudɛ̃wa aa dɔaa Isaili kĩniɔnɛ.
Ma mɛ̀ má dɔ̃ an nɔɛɔ ń ń nɛ́ɔ ń ń pɔtuoɔ dasi, aamɛ aa gɔ̃ ń wɛ̃́lɛ pɔ́ má kpàmáɔ guu.
Ma mɛ̀ tó Dii tò an gbɛ̃́ɔ ĩ́ampakĩi è láńwa, mɛ́ aa bùsu pɔ́ Dii ń Lua lɛ́ kpámá sì ń pɔ́ ũ Yuudɛ̃ baa bɛ'aɛ oi, an baade i gbasa su bùsu pɔ́ má kpàmáɛ bee guu sa.
Gɔɔ bee má ò Yozueeɛ aà wɛ́ è lá Dii á Lua kɛ̀ kía gbɛ̃ɔn plapiɔnɛ. Màa Dii a kɛ kía pɔ́ álɛ gɛ́ ń lei weɔnɛ píi.
Ásu vĩakɛnɛ́o, asa Dii á Lua mɛ́ a zĩkaɛ́ńnɔ.
Gɔɔ bee ma awakpà Diiɛ ma mɛ̀,
Dii Lua, n na n zɔ̃ɔkɛ ń n gã̀sa gbãao ɔlɔa mapi n zɔ̀blenaɛwa. Dii kpele mɛ́ kú musu ge tɔɔlɛ la, a fɔ̃ yãzɔ̃ɔkɛ lanwai?
Ma gba zɛ́ mà bua Yuudɛ̃wa mà e wɛsi bùsu maa sĩ̀sĩde pɔ́ kú wepilɛ ń Libão píi.
Ɔ̃ Dii pɔ pàmazi á yã́i, i swã́sɛ ma yã́io. A òmɛɛ à mɛ̀, bee mɔ̀ màa lɛ. Másu yãe oɛ yã́ bee musu lɔo.
À mɛ̀ mà dɛdɛ Pisiga gbɛwa e a misonaa, mí wɛzu mà gugwa bɛ'aɛ ń gugbãntoo ń gukpɛo ń gɛɔmidɔkĩi oio. À mɛ̀ mà gwa ń wɛ́oɛ, asa má e bua Yuudɛ̃wa mà gɛ́ weo.
À mɛ̀ mà yãdilɛ Yozueeɛ, mí aà gba sɔ̃, mí aà gba gbãa, asa aàpi mɛ́ a dɔaaɛ́ à bua Yuudɛ̃wa, i bùsu pɔ́ má wɛsiɛ naɛ́ á ɔzĩ.
Ɔ̃ wa gɔ̃ guzulɛɛ beeu Bɛpeoo saɛ la.
Isailiɔ, à laaidɔ yãdilɛaɔ ń ikoyã pɔ́ málɛ daɛ́ɔwa. À zĩkɛwà, íɔ ku, í gɛ́ bùsu pɔ́ Dii á deziɔ Lua lɛ́ kpáwápi síi.
Ásu yãe kã́fĩ yã́ pɔ́ málɛ dilɛɛ́ guuo, mɛ́ ásu yãe bɔuo. Àɔ Dii á Lua yã́ pɔ́ málɛ daɛ́ kũa.
Á wɛ́ yã́ pɔ́ Dii kɛ̀ Baali Peooɛ è. Dii á Lua á gbɛ̃́ pɔ́ bɔ̀ tɛ Peoo tã́aziɔ kàalɛ píi,
á gbɛ̃́ pɔ́ a na Dii á Luapiziɔ sɔ̃ á kú e gbã.
À ma! Ma yãdilɛaɔ ń ikoyãɔ dàɛ́ lá Dii ma Lua òmɛɛwa. À zĩkɛwà bùsu pɔ́ álɛ gɛ́ síi guu.
Àɔ yã́piɔ kũa ń laaio, buipãleɔ i ma, aaiɔ dɔ̃ kɛ́ á ɔ̃nɔ mɛ́ á wɛ́ kɛ̃a, aai mɛ gbɛ̃́piɔ ɔ̃nɔ fáe, bui zɔ̃ɔpi wɛ́ kɛ̃aɛ!
Lá Dii wá Lua ìɔ kúwanɔ kãi tó wálɛ wabikɛwà, bui zɔ̃ɔe ku kɛ́ an tã́aɔ kúńnɔ kãi màae?
Bui zɔ̃ɔe ku kɛ́ aa yãdilɛaɔ ń ikoyã zɛdeɔ vĩ lán ikoyã pɔ́ málɛ dilɛɛ́ gbãwae?
À laaika, íɔ ázĩa kũa dɔ̃ maamaa. Ásu to yã́ pɔ́ á wɛ́ èpi sã́águo, asu bɔ á nɔ̀sɛuo e á wɛ̃ni lɛ́u. À da á nɛ́ɔnɛ ń á tɔũnaɔ.
Ásu to gɔɔ pɔ́ a sĩ Dii á Lua aɛ Olebu sã́águo. A òmɛɛ mà á kãaaɛ, ɔ̃ à a yã́ dàɛ́ kɛ́ àɔ a vĩa vĩ tɔɔlɛ la e á wɛ̃ni lɛ́u, í dada á nɛ́ɔnɛ.
A sɔ̃ kãi, ɔ̃ a sĩ gbɛpi saɛ. Tɛ́ kú gbɛpi musu e à gɛ̀ zɔ̃̀ luawa. Gusia ń luabɛsiao ń guduuduuo lìai.
Ɔ̃ Dii yã'òɛ́ za tɛ́u. A yã'opi mà, ãma i wɛsi pɔelɛo, lɔɔ á mà.
À a bàakuaánɔ yã'òɛ́, à mɛ̀ àɔ yã́ mɛ̀n kwipiɔ kũa, ɔ̃ a kɛ̃̀ gbɛ̀ pɛ̀pɛɛ mɛ̀n plaɔwa.
Zĩbeezĩ Dii òmɛɛ mà a yãdilɛaɔ ń a ikoyãɔ dadaɛ́, íɔ kũa bùsu pɔ́ álɛ bua Yuudɛ̃wa álɛ gɛ́ síipi guu.
Kɛ́ Dii yã'òɛ́ za tɛ́u Olebu, i wɛsi pɔelɛ weo. A yã́i tò àɔ ázĩa kũa dɔ̃.
Ásu ázĩa ɔ̃̀ɔkpa à pɔe kɛ à mɛ aàpin weo. Ásu pɔe ã́ lán gɔ̃ɛ ge nɔɛwao
ge nɔ̀bɔ ge bã
ge pɔ́taa'onkuawa ge kpɔ.
Ásu wɛ́sɛ musu à ĩatɛ̃ ń mɔvuao ń saanaɔ gwa, luabɛ pɔ́piɔ i á wɛ́ ble, í kúlɛ à zɔblenɛ́o. Buipãle pɔ́ kú dṹnia guuɔ píi ɔ̃ Dii á Lua ń tó aaɔ kɛ.
Ápiɔ sɔ̃, Dii á sɛ́ à á bɔ́ Egipiɔ tɛ́mɔaɛ́u, kɛ́ àɔ dɛ a kpaalɛ ũ, lá á dɛ tiaɛwa.
Dii á Lua pɔ pàmazi á yã́i, ɔ̃ à mɛ̀ má e bua Yuudɛ̃wa mà gɛ̃ bùsu maa pɔ́ álɛ kpáwá á pɔ́ ũ guuo.
Ma gbɛ̃́ bee má ga bùsuɛ beeuɛ, má e bua Yuudɛ̃wao. Á gbɛ̃́ beeɔ á buawà, í bùsu maapi sí.
À laaika! Ásu to Dii á Lua bàakuaánɔ yã́ɔ sã́águo. Ásu pɔe kɛ à mɛ aàpin weo. Asa Dii á Lua gìɛ́ yã́piziɛ.
Dii á Luaá tɛ́ pɔ́ ì kṹmáɛ, ìli sí sàao.
Tó a nɛ́ɔ ì, a tɔũnaɔ bɔ̀ mɛ́ a zikũ̀ bùsupi guu, tó a pɔe kɛ̀ dii ũ a ázĩa ɔ̃̀ɔkpàò, mɛ́ a yã́ pɔ́ Dii á Lua yeio kɛ̀, a aà pɔ fɛ̀lɛɛ̀,
á midɛ bùsu pɔ́ álɛ bua Yuudɛ̃wa álɛ gɛ́ síipi guuɛ. Luabɛ ń tɔɔlɛo mɛ́ ma seeladeɔ ũ gbã. Á wɛ̃ni kɛ weo, wa á kaalɛɛ.
Dii a á yá, í fãaa ta buipãleɔ guuɛ. Á kɔ̃naɔ mɛ́ a gɔ̃ bùsu pɔ́ Dii a á yáupi guu.
Wekĩi á zɔble dii pɔ́ gbɛ̃nazĩna ã̀ ń lío ń gbɛoɔnɛ. Aali gu'eo, aali yãmao, aali pɔbleo, aali pɔ́ gĩmao.
Tó a Dii á Lua kĩ́i wɛ̀ɛlɛ, mɛ́ a aà aɛyà we ń nɔ̀sɛmɛndoo teasisai, á bɔwà.
Tó álɛ taasikɛ, mɛ́ yã́piɔ á lé píi, á ɛa zɛ ń Dii á Luao gɔɔgbɛzãzĩ, í aà yãma.
Asa Dii á Luaá Lua sósobideɛ, a pãkpaázio, a á kaalɛo. Aà bàa kua ń á deziɔ yã́ pɔ́ a ò ń lɛgbɛ̃ao a sãaàguo.
À yã́ pɔ́ kɛ̀ zadɔ̃ wi á io, za gɔɔ pɔ́ Lua gbɛ̃nazĩna kɛ̀ tɔɔlɛ gbɛagbɛamá dṹnia gola síiɔ̃u píi, à ma tó wà yãkɛ̀ a zɔ̃ɔ kà yã́ɛ beewa.
Buie Lua lɔɔ mà tɛ́ guu lá á mà i gaowae?
Diie fɔ̃ yɔ̃̀ buie sia buiewa à gɔ̃ a pɔ́ ũ, lá Dii á Lua kɛ̀ɛ́ Egipi á wɛ́ èwae? Dii seelaɔ ń dabudabuɔ kɛ̀ à ń gbãa lɛgwàò. À zĩkà ń a gã̀sa gbãao, à a gã̀sĩ pòo à yãzɔ̃ɔ pɔ́ ì to vĩa ń kṹ kɛ̀.
Dii tò a yã́piɔ è, kɛ́ àɔ dɔ̃ ámɛ á Lua ũ, Lua plaade kuo, a bàasio.
A tò a a lɔɔ mà za musu á totoa yã́i. À a tɛ́ zɔ̃ɔ ɔ̀lɔɛ́ tɔɔlɛ, ɔ̃ a aà yã'o mà tɛ́piu.
Lá a ye á dezi káauɔzi à ń buiɔ sɛ̀, ɔ̃ à á bɔ́ Egipi ń a kuao ń a gbãa zɔ̃ɔo.
À bui pɔ́ an zɔ̃ɔ ń ń dasio dɛálaɔ yàɛ́, ɔ̃ à gɛ̃̀ánɔ ń bùsuu, à gɔ̃̀ á pɔ́ ũ lá a dɛ tiaɛwa.
Àɔ kũa á sɔ̃u gbã, íɔ dɔ̃ kɛ́ Dii mɛ́ Lua ũ musu ń zĩ́lɛo, a pãlee kuo.
Àɔ aà ikoyãɔ ń aà yãdilɛa pɔ́ málɛ daɛ́ gbãɔ kũa, íɔ aafia ń á buiɔ, á buiɔ i wɛ̃ni kɛ bùsu pɔ́ Dii á Lua lɛ́ kpáwáu gɔɔpii.
Ɔ̃ Mɔizi wɛ̃́lɛ mɛ̀n àaɔ̃ pɔ́ kú Yuudɛ̃ baa gukpɛ oiɔ dìlɛ,
kɛ́ gbɛ̃́ pɔ́ kai mɛ́ mɔ̀ à a gbɛ̃́dee dɛ̀, i kɛ a ĩ́ikũaaànɔo, ade e bàalɛ ta we.
À Bɛzɛɛ pɔ́ kú gusalala wáiwaiu dìlɛ Lubɛni buiɔnɛ. Ɔ̃ à Lamɔtu pɔ́ kú Galada bùsuu dìlɛ Gada buiɔnɛ. Ɔ̃ à Golana pɔ́ kú Basana bùsuu dìlɛ Manase buiɔnɛ.
Ikoyã pɔ́ Mɔizi dà Isailiɔnɛn kɛ.
Ikoyãɔ ń yã́ pɔ́ Mɔizi dìlɛ Isailiɔnɛ an bɔa Egipi gbɛaɔn kɛ.
Aa ku guzulɛu Bɛpeoo saɛ Yuudɛ̃ baale Amɔleɔ kí Siɔ̃ pɔ́ kía blè Ɛsɛbɔ̃ bùsuu. Mɔizi ń Isailiɔ zĩblèwà an bɔa Egipi gbɛa.
Aa aà bùsu sì ń Basana kí Ogu bùsuo. Amɔleɔ kía gbɛ̃ɔn plapiɔ ku Yuudɛ̃ baa gukpɛ oi
sɛa za Aloee pɔ́ kú Aanɔ baa e Siliɔ̃ gbɛ pɔ́ wì mɛ lɔ Ɛɛmɔ
ń sɛ̃ pɔ́ kú Yuudɛ̃ gukpɛ baao e Ísida Wisidei, Pisiga gbɛpɔlɛu.
Mɔizi Isailiɔ sìsi píi, ɔ̃ a ònɛ́: Isailiɔ, à laaidɔ Dii yã́ pɔ́ málɛ dilɛɛ́ɔwa ń ikoyã pɔ́ málɛ kã́ɛ́ á swã́wa gbãɔ. À yã́piɔ dada, íɔ kũa à zĩkɛwà.
Dii wá Lua a bàakuawanɔ yãdìlɛwɛ̃ɛ Olebu.
I kɛ wá dezi káauɔ ɔ̃ a dìlɛnɛ́o, wámɛ, wá gbɛ̃́ pɔ́ wá kú la gbãɔ píi.
Dii bɔ̀ mɔ̀wá, à yã'òɛ́ tɛ́ guu za gbɛ musu.
Zĩbeezĩ má kú kɔ́ɔ ũ Dii ń ápiɔ zãnguo, ma Dii yã'òɛ́, asa vĩa á kṹ tɛ́pi yã́iɛ, á fɔ̃ dɛdɛ gbɛpiwao. Dii mɛ̀:
Mámɛmaa Dii á Lua. Ma á bɔ́ zɔbleu Egipi.
Ásu àɔ diie vĩo, ma bàasio.
Ásuli pɔe taa kɛ à kúlɛ à zɔbleɛ̀o, pɔ́ pɔ́ kú musu ge tɔɔlɛ ge í guun nò, asa ma Dii á Lua, mili sí sàao. Mi mae pɔ́ yemazioɔ yãvãi wi an buiɔnɛ ń musu e à gɛ pɛ́ ń sĩ́wɛnaɔ ń ń sɔ̃kpaɛɔwa.
<range>
Gbɛ̃́ pɔ́ yemazi aa ma yãdilɛaɔ kũaɔ sɔ̃, miɔ gbɛ̃kɛ vĩńnɔɛ e ń bui lɛ́wa.
Ásuli ma Dii á Lua tɔ́ sí pão, asa gbɛ̃́ pɔ́ ma tɔ́ sì pã a bɔ pão.
Àli kã́mabogɔɔzĩ dɔ̃ ma pɔ́ ũ, lá ma Dii á Lua má dìlɛɛ́wa.
Àli á buazĩ ń á zĩ píio kɛ gɔɔ soolo,
a soplade iɔ dɛɛ́ kã́mabozĩ ũ, asa ma Dii á Lua ma pɔ́ɛ. Ásuli zĩe kɛ gɔɔpi zĩ́o, ápiɔ ge á nɛgɔ̃ɛ ge á nɛnɔɛ ge á zĩkɛna gɔ̃ɛ ge nɔɛ, ge á zu ge á zàa'ĩna ge á pɔtuo pãle, ge nibɔ pɔ́ kú á bɛ, kɛ́ á zĩkɛna gɔ̃ɛ ge nɔɛ lí kã́mabo lááwa.
Àɔ dɔ̃ kɛ́ zɔɔn á ũ Egipi yãa, ɔ̃ ma Dii á Lua ma a gã̀sĩ pòo, ma á bɔ́ ń ma gã̀sa gbãao. A yã́i tò ma Dii á Lua ma mɛ̀, à kã́mabogɔɔzĩ dilɛ.
Àli á de ń á dao kpɛla, lá ma Dii á Lua má dìlɛɛ́wa, kɛ́ à e wɛ̃ni kɛ bùsu pɔ́ málɛ kpáwáu, íɔ aafia.
Ásuli gbɛ̃dɛo.
Ásuli wúlɛ ń gbɛ̃pãle nɔoo.
Ásuli kpã́i'oo.
Ásuli yãdɔ á gbɛ̃́deewao.
Ásuli lua á gbɛ̃́dee nɔzio. Ásu à aà ua bĩikɛo ge aà bua ge aà zĩkɛna gɔ̃ɛ ge nɔɛ ge pɔ́ pɔ́ a vĩɔ píi.
Yã́ pɔ́ Dii ò bílaɛ ń lɔɔ gbãao tɛ́ ń luabɛsianao ń guduuduuo guu za gbɛ musun we. I yãe kã́fĩ a guuo. A kɛ̃̀ gbɛ̀ pɛ̀pɛɛɔwa mɛ̀n pla, ɔ̃ a kpàa.
Kɛ́ a lɔɔpi mà dɔ gusiau gɔɔ pɔ́ tɛ́ kulu kù gbɛpi musu, á bui dɔaanaɔ ń á gbɛ̃zɔ̃ɔɔ mɔ̀ ma kĩ́i
aa mɛ̀: Dii wá Lua a gawi ń a zɔ̃ɔkɛo ɔ̀lɔwɛ̃ɛ, wa aà lɔɔ mà dɔ tɛ́u. Wá mà Lua yã'ò ń wá gbɛ̃nazĩnaɔ gbã, ɔ̃ wi gao.
Ń beeo wá kú ga lɛ́zĩɛ, asa tó wa ɛa Dii wá Lua lɔɔ mà, tɛ́ zɔ̃ɔpi a kṹwáɛ, wí gaga.
Démɛ Lua bɛ̃́ɛ yã'o mà, aà lɔɔ dɔ tɛ́u, mɛ́ i gao láwáwai?
Gɛ ǹ yã́ pɔ́ Dii wá Lua lɛ́ o ma ndo, ní mɔ yã́ pɔ́ a ònɛ owɛ̃ɛ, wí ma wà zĩkɛwà.
Dii yã́ pɔ́ á òmɛɛ mà, ɔ̃ a òmɛɛ a yã́ pɔ́ á òmɛɛpi mà, a maa.
Tó á dìlɛ á sɔ̃u màa mɛ́ á aà vĩa vĩ, á aà yãdilɛaɔ kũa gɔɔpii lé, áɔ ku aafiaɛ gɔɔpii ń á buiɔ.
A òmɛɛ mà gɛ oɛ́ à ɛa ta á zwã̀akpɛɔ guu,
mí ɛa mɔ màɔ kuanɔ we, i a yãdilɛaɔ ń a ikoyãɔ omɛɛ, mí daɛ́, íɔ zĩkɛwà bùsu pɔ́ álɛ kpáwá à gɔ̃ vĩ guu.
Tɔ̀ɔ, àɔ yã́ pɔ́ Dii á Lua dìlɛɛ́ɔ kũa, íɔ zĩkɛwà. Ásu pãalɛ ɔplaai ge zɛɛio.
À zɛ́ pɔ́ Dii á Lua dàɛ́ sɛ́, íɔ ku aafia, í gɛ̃gɛ̃ bùsu pɔ́ álɛ gɛ́ síipi guu.
Yã́ pɔ́ Dii á Lua dìlɛɔ ń aà ikoyã pɔ́ a òmɛɛ mà daɛ́ àɔ kũa bùsu pɔ́ álɛ gɛ́ síipi guuɔn kɛ.
Ápiɔ ń á nɛ́ɔ ń á tɔũnaɔ àɔ Dii á Lua vĩa vĩ, íɔ aà yãdilɛaɔ ń aà ikoyã pɔ́ málɛ daɛ́ɔ kũa gɔɔpii, kɛ́ à e gɛ̃gɛ̃ yã́i.
Isailiɔ, à yã́pi ma, íɔ zĩkɛwà, kɛ́ à e àɔ ku aafia, í dasikũ maamaa bùsu pɔ́ vĩ ń zɔ́'io diupi guu, lá Dii á dezi káauɔ Lua a lɛgbɛ̃̀wa.
À ma Isailiɔ! Dii wá Lua mɛ́ Dii mɛ̀ndona ũ.
Àɔ ye Dii á Luazi ń nɔ̀sɛmɛndoo teasisai á gbãa pua lɛ́u.
Sema àɔ yã́ pɔ́ málɛ daɛ́ gbãɔ kũa á nɔ̀sɛu.
À gãnaò á nɛ́ɔwa, í onɛ́ gɔɔ pɔ́ á zɔ̃lɛa bɛ ge á bɛ zɛ́un nò, ge gɔɔ pɔ́ álɛ wúlɛ ge álɛ fɛlɛn nò.
À da á ɔwa seela ũ, í ye á mi'aɛwa a dɔaágu yã́i.
Í kɛ̃́ á kpɛ́ kpɛɛlɛ gĩɔwa ń á bɔlɛɔ.
Dii á Lua lɛ́ gɛ̃ánɔ bùsu pɔ́ á ò á dezi káauɔnɛ Ablahaũ ń Izaakio ń Yakɔbuo, à mɛ̀ á kpáwá guu. Wɛ̃́lɛ zɔ̃ɔ maaɔ ku we, i kɛ ámɛ á kàlɛo.
Kpɛ́ pɔ́ pɔmaaɔ ká ń paiɔ ku we, i kɛ ámɛ á kàuo. Lɔ̀ɔɔ ku we, i kɛ ámɛ á yɔ̃̀o. Vɛ̃ɛbuɔ ń kù kpɛ́ɔ ku we, i kɛ ámɛ á bào. Tó a pɔblè a kã,
à laaika Dii yã́ sãaágui. Ɔ̃mɛ á bɔ́ zɔbleu Egipi.
Àliɔ Dii á Lua vĩa vĩ, íli zɔbleɛ̀ ado, íli lɛgbɛ̃ ń aà tɔ́o.
Ásu tɛ dii pãleɔzio, bui pɔ́ liaaázipiɔ diiɔ,
asa Dii á Lua pɔ́ kú á guu lí sí sàao. Tó á tɛ́ńzi, Dii á Lua pɔ a paáziɛ, i á midɛ bùsupiu.
Ásuli Dii á Lua lɛ à gwa, lá á kɛ̀ Masawao.
Àliɔ Dii á Lua yãdilɛaɔ kũa ń aà ikoyã pɔ́ a dàɛ́ɔ, íɔ aà ɔtondɔkĩi gwa.
Àliɔ yã́zɛde pɔ́ Dii yei kɛ, í e àɔ aafia, í gɛ́ bùsu maa pɔ́ Dii a lɛgbɛ̃̀ á dezi káauɔnɛpi síi,
í á wɛ̀lɛɔ ya à ń bɔlɛ bùsupiu, lá Dii òwa.
Tó á nɛ́ɔ á lá zia, bɔ́mɛ ikoyãɔ ń yãdilɛaɔ ń ɔtondɔkĩi pɔ́ Dii wá Lua dàwɛ̃ɛo ũi,
à onɛ́ Falaɔ̃ɔ zɔɔn á ũ Egipi yãa, ɔ̃ Dii á bɔ́ ń a gbãa zɔ̃ɔo.
À seela zɔ̃ɔɔ ń dabudabu pãsĩɔ kɛ̀ á wɛ́ è, a kpà Falaɔ̃ɔzi ń a bɛdeɔ ń Egipiɔ píi.
À wá bɔ́lɛ we, kɛ́ à e gɛ̃wanɔ bùsu pɔ́ à a lɛgbɛ̃̀ wá dezi káauɔnɛ guu, i kpáwá.
Ɔ̃ a òwɛ̃ɛ wàɔ ikoyãpiɔ kũa, wíɔ a vĩa vĩ, wí e wàɔ aafia lá wá kú tiaɛwa.
Wáɔ maa Dii wá Luaɛ, tó wá ikoyãpi kũa, mɛ́ wálɛ zĩkɛwà lá a òwɛ̃ɛwa.
Tó Dii á Lua gɛ̃̀ánɔ bùsu pɔ́ álɛ gɛ́ síipi guu, a buiɔ yáɛ́ dasi, Itiɔ ń Giigasiɔ ń Amɔleɔ ń Kanaaɔ ń Pɛlɛziɔ ń Iviɔ ń Yebusiɔ, baa kɛ́ bui mɛ̀n soplapiɔ dasi ń ń gbãao dɛála.
Tó Dii á Lua ń náɛ́ á ɔzĩ mɛ́ a zĩblèmá, à ń kaalɛ míɔmiɔ. Ásu lɛdoũkɛńnɔo, ásu ń wɛ̃nagwao.
Ásu ń nɛnɔɛɔ sɛ nɔ ũo. Ásu á nɛnɔɛ kpã́sã ń nɛgɔ̃ɛɔwao, mɛ́ ásu ń nɛnɔɛɔ sɛ́ á nɛgɔ̃ɛɔnɛo,
asa aa tó á nɛgɔ̃ɛɔ bɔ Dii kpɛ, aai zɔble dii pãleɔnɛ, Dii pɔ i paázi à á kaalɛ gɔ̃̀ɔɛ.
Yã́ pɔ́ á kɛnɛ́n kɛ: À ń sa'okĩiɔ gboo, à ń gbɛ̀pɛlɛɔ wíwi, à ń Asetaati lipɛlɛɔ zɔ̃zɔ̃, í ń tã́aɔ kátɛu aa tɛ́kũ.
Asa Dii á Lua gbɛ̃́ pɔ́ an kua ńdoaɔn á ũ. Ámɛ à á sɛ́ dṹnia buiɔ guu a gbɛ̃́ yenzideɔ ũ.
Dii pɔ dɔwá à á sɛ́, i kɛ á dasi mɛ́ dɛ buipãleɔlao, asa yãa ámɛ á kɛ̃́sãańzi píi.
Ɔ̃ à á bɔ́ Egipiɔ kí Falaɔ̃ɔ ɔzĩ, à á bɔ́ zɔbleu, kɛ́ a yeázi yã́iɛ, ń lɛ́ pɔ́ a gbɛ̃̀ á dezi káauɔnɛ yã́io.
Àɔ dɔ̃ kɛ́ Dii á Lua mɛ́ Lua ũ. Ɔ̃mɛ Lua náaide pɔ́ ìɔ zɛa ń a bàakuaánɔo ũ. Ìɔ gbɛ̃kɛ vĩ ń gbɛ̃́ pɔ́ yeazi aa a yãdilɛaɔ kũaɔ e ń buiwaɛ.
Ì fĩabo a zangudeɔnɛ ńzĩapiwa, ì ń kaalɛ. Aɔ kɔɔũ ń fĩaboanɛoo.
A yã́i tò àɔ aà yãdilɛaɔ ń aà ikoyã pɔ́ málɛ daɛ́ gbãɔ kũa, íɔ aà ɔtondɔkĩi gwa.
Tó álɛ laaidɔ ikoyãpiɔwa, tó á kũa álɛ zĩkɛ̀wà, Dii á Lua bàa aɔ kúánɔ aà gbɛ̃kɛ guu, lá à a lɛgbɛ̃̀ á dezi káauɔnɛwaɛ.
Aɔ yeázi, i báaadaágu. A ɛ̀fãaikɛɛ́, i báaada á nɛ́ɔgu ń á buapɔ́ɔ: Pɔ́wɛna, vɛ̃ɛ, nísi, á zuɔ ń á pɔtuoɔ píi bùsu pɔ́ à a lɛgbɛ̃̀ á dezi káauɔnɛ à mɛ̀ á kpáwáu.
Áɔ dɛ ɛ̀fãaideɔ ũ dɛ bui píia. Fĩiɔ kú á guuo, gɔ̃ɛ ge nɔɛ ge pɔtuon nò.
Dii a gyã píi kɛ̃́wáɛ. A gyãvãi pɔ́ á dɔ̃ Egipi kááguo, sema á zangudeɔ.
À bui pɔ́ Dii lɛ́ naɛ́ á ɔzĩɔ kaalɛ píi. Ásu ń wɛ̃nagwao. Ásu zɔble ń diiɔnɛo, asa bee aɔ dɛɛ́ bai ũɛ.
Á gí làasookɛi à mɛ, buipiɔ zɔ̃ɔ dɛála, kpelewa á fɔ̃ à ń yái,
kási ásu vĩakɛnɛ́o. À to yã́ pɔ́ Dii á Lua kɛ̀ Falaɔ̃ɔɛ ń Egipiɔ píi dɔágu.
Á wɛ́ è lá Dii á Lua a gã̀sĩ pòo à á bɔ́ bùsupiu ń a gbãa zɔ̃ɔo. À seelaɔ ń dabudabuɔ kɛ̀ à ń gbãa lɛgwàò. Dii á Lua a kɛ gbɛ̃́ pɔ́ aalɛ vĩakɛnɛ́ɔnɛ màa sɔ̃.
A bɛɔɔ káńgu e an kɔ̃na pɔ́ aa ulɛɛ́ɔ gɛ midɛò.
Ásu to sɔ̃ kɛ̃́águ an yã́io, asa Dii á Lua kú á guu. A zɔ̃ɔ mɛ́ ì tó ń mɛ séenata.
Dii á Lua aɔ buipiɔ yáɛ́ busɛbusɛɛ. Á e ń midɛ gɔ̃̀ɔgɔ̃ɔo, kɛ́ wàiɔ su dasikũ aa liálao yã́i.
Dii á Lua a buipiɔ naɛ́ á ɔzĩɛ, i to gili gɛ̃ńgu e aa gɛ kaalɛò.
A ń kíaɔ naɛ́ á ɔzĩ lɔɛ, í ń tɔ́ dɛ dṹniau. Gbɛ̃e a fɔ̃ gíɛ́o e à gɛ ń kaalɛò.
À ń tã́aɔ kátɛu aa tɛ́kũ. Ásu ã́nusu ń vua pɔ́ wa kùlɛmáɔ nidɛ à sɛo, kɛ́ mɔpi su á kṹ lán baiwao yã́i, asa Dii á Lua ye a gĩyãio.
Ásu pɔ́ pɔ́ Dii ye a gĩyãio sɛ gɛ̃ò á uao, kɛ́ ásu gɔ̃ pɔ́ kaalɛaɔ ũ láńwao yã́i. Àɔ zau, ásu àɔ ye a gĩyãio, asa pɔ kaalɛaɛ.
Àɔ yã́ pɔ́ málɛ dilɛɛ́ gbãɔ kũa píi, í zĩkɛwà kɛ́ àɔ ku, í dasikũ, í gɛ́ bùsu pɔ́ Dii a lɛgbɛ̃̀ á dezi káauɔnɛ síi.
Lá Dii á Lua dɔ̀aaɛ́ guwaiwaiu, à to a yã́ dɔágu. À zɛmikũ̀ɛ́ e wɛ̃̀ bla, kɛ́ à á wɛtã̀. À á yɔ̃́ à e yã́ pɔ́ kú á sɔ̃u dɔ̃, tó áɔ a yãdilɛaɔ kũa ge áɔ kũao.
À á wɛtã̀, a tò nɔana á dɛ́, ɔ̃ à mana pɔ́ ápiɔ ń á deziɔ dɔ̃ yãao kpàwá á blè, kɛ́ àɔ dɔ̃ pɔblea ɔ̃ gbɛ̃nazĩna kuò adoo, sema yã́ pɔ́ Dii lɛ́ o píi.
Wɛ̃̀ blapi guu á zwãaɔ i yaao, á gbá i sɛ́sɛo.
Àɔ dɔ̃ á sɔ̃u, kɛ́ Dii á Lua ì á toto, lá mae ì a nɛ́ totowaɛ.
Àɔ Dii á Lua yãdilɛaɔ kũa, àɔ tɛ aà yã́i, íɔ aà vĩa vĩ,
asa Dii á Lua lɛ́ gɛ́ánɔ bùsu maauɛ, bùsu pɔ́ swaɔ ń nibɔnaɔ diu, aaì bɔ tɔɔlɛ nɔnau guzulɛɔ ń sĩ̀sĩɔ guu.
Mase ń éseo ń vɛ̃ɛo ń kaadɔɛnao ń gbɛafuo ń kuo ń zɔ́'io di bùsupiuɛ.
Á pɔble ń taasio weo, pɔe a kɛ̃́sãwáo. Mɔ̀si ku bùsupi gbɛɔ guu, íɔ mɔgotɛ̃ yɔ̃́ a gusĩsĩdeu.
Tó a pɔblè a kã, à Dii á Lua sáaukpa bùsu maa pɔ́ a kpàwápi yã́ musu.
À laaika! Ásu to Dii á Lua yã́ sã́águo. Àɔ aà yãdilɛaɔ ń aà ikoyã pɔ́ málɛ daɛ́ gbãɔ kũa, í aà ɔtondɔkĩi gwa.
Tó a kpɛ́ maa dɔ̀dɔ a zɔ̃lɛu, mɛ́ a pɔblè a kã,
tó á zuɔ ń á pɔtuo kĩniɔ dasikũ̀, mɛ́ á ã́nusu ń á vuao kɔ̃̀ ń á àizɛɛɔ píi,
ásu ázĩa sɛ lɛsĩo. Dii á Lua pɔ́ á bɔ́lɛ zɔbleu Egipi yã́ su sã́águo.
À dɔ̀aaɛ́ guwaiwai zɔ̃ɔ pãsĩ guu, gugii pɔ́ mlɛ̃̀ sɛwɛdeɔ ń sóiɔ kuu. Í kú weo, ɔ̃ à ibɔ̀ɛ́ gbɛ̀ gbãau.
À mana pɔ́ á deziɔ dɔ̃o kpàwá guwaiwaiu we á blè. À á wɛtã̀ò, à á yɔ̃ò, kɛ́ à e bɔ maa gbɛzã yã́i.
Ásu o á sɔ̃ guu à mɛ ázĩa gbãa ń zĩ pɔ́ á kɛ̀o mɛ́ tò a àizɛɛpi èo.
À to Dii á Lua yã́ dɔágu, asa ɔ̃mɛ ì á gba zɛ́ à àizɛɛ e, kɛ́ aà bàa gi kú ń á dezi káauɔ e tia yã́i.
Tó Dii á Lua yã́ sã̀águ, mɛ́ á tɛ́ dii pãleɔzi, a kulɛ a zɔblènɛ́, málɛ oɛ́ gbã, a kaalɛɛ.
Lá Dii lɛ́ buipãleɔ kaalɛɛ́, tó i Dii á Luapi yãmao, a á kaalɛ màa sɔ̃ɛ.
Isailiɔ, à ma! Á bua Yuudɛ̃wa tia, í gɛ bui pɔ́ an zɔ̃ɔ ń ń gbãao dɛálaɔ bùsu símá. An wɛ̃́lɛɔ zɔ̃ɔ, a bĩ́iɔ zɔ̃̀ Luawa.
Gbɛ̃́piɔ gbãa mɛ́ aa gbã̀a. Anaki buiɔnɛ! Á ń dɔ̃, á mà wì mɛ, démɛ a fɔ̃ kpa Anaki buiɔnɛi?
Àɔ dɔ̃ gbã kɛ́ Dii á Lua mɛ́ dɔaaaɛ́ lán tɛ́ pɔ́ ì kṹmáwa. Ɔ̃mɛ a gbãamɔnɛ́, i ń dɛdɛ, í ń midɛ, í ń bùsu símá gɔ̃̀ɔ, lá a òɛ́wa.
Tó Dii á Lua ń yáɛ́, ásu làasookɛ à mɛ á maa yã́i Dii mɔ̀iánɔ a bùsupi sìo. Buipiɔ vãi yã́i ɔ̃ Dii lɛ́ ń yáiɛ́.
I kɛ á nɔ̀sɛmaa ge á maakɛa mɛ́ tò álɛ gɛ́ ń bùsupi síimáo. Buipiɔ vãi yã́i ɔ̃ Dii á Lua lɛ́ ń yáiɛ́ ń lɛ́ pɔ́ a gbɛ̃̀ á dezi káau Ablahaũɛ ń Izaakio ń Yakɔbuo yã́io.
Àɔ dɔ̃ kɛ́ Dii á Lua lɛ́ bùsu maapi kpáwá à gɔ̃ vĩ á maa yã́i no, asa swã́gbãadeɔn á ũ.
Lá a Dii á Lua pɔ fɛ̀lɛɛ̀ guwaiwaiu, à to a yã́ dɔágu. Ásu to à sã́águo. Za gɔɔ pɔ́ a bɔ Egipi e a gɛ ka guɛ beeu, iɔ bɔ Dii yã́ kpɛɛ.
A Dii pɔ fɛ̀lɛɛ̀ Olebu, ɔ̃ à fɛ̃̀ánɔ, a ye á kaalɛ.
Kɛ́ ma dɛdɛ gbɛwa, ma gɛ Dii bàakuaánɔ gbɛ̀ pɛ̀pɛɛɔ síi, má kú gbɛpi musu we gɔɔ bla fãanɛ ń gwãasĩnao pɔblesai imisai.
Dii gbɛ̀ pɛ̀pɛɛ mɛ̀n pla pɔ́ à yãkɛ̃̀wà ń ɔtonaoɔ kpàa. Yã́ pɔ́ Dii òɛ́ tɛ́ guu za gbɛ musu gɔɔ pɔ́ a kãaaɔ ku gbɛ̀ pɛ̀pɛɛpiɔwa píi.
Gɔɔ blapi gbɛa Dii bàakuaánɔ gbɛ̀ pɛ̀pɛɛ mɛ̀n plapiɔ kpàa.
A òmɛɛ mà fɛlɛ pila gɔ̃̀ɔ, asa ma gbɛ̃́ pɔ́ ma ń bɔ́lɛ Egipiɔ ɔ̃̀ɔkpàɛ, aa kɛ̃̀ zɛ́ pɔ́ á dànɛ́wa kɔ̀, aa tã́a pì ń dii ũ.
Ɔ̃ Dii òmɛɛ a gbɛ̃́piɔ è, swã́gbãadeɔnɛ fá!
À mɛ̀ mà to à gɛ gbɛ̃́piɔ kaalɛ, an tɔ́ i midɛ dṹniau, i ma buiɔ kɛ bui pɔ́ an gbãa ń ń dasioɔ dɛńla ũ.
Ɔ̃ ma ɛa pila gbɛ pɔ́ tɛ́ kuwàpiwa, má Dii bàakuaánɔ gbɛ̀ pɛ̀pɛɛ mɛ̀n plapiɔ kũa.
Má è a duunakɛ̀ Dii á Luaɛ, a kɛ̃ zɛ́ pɔ́ a dàɛ́wa gɔ̃̀ɔ, a mɔkàsa zugaae ũ.
Ɔ̃ ma gbɛ̀ pɛ̀pɛɛ mɛ̀n pla pɔ́ má kũapiɔ pã̀lɛ, má wìwi á wáa.
Ɔ̃ ma ɛa gɛ wulɛ Dii aɛ gɔɔ bla fãanɛ ń gwãasĩnao lán káauwa. Mi pɔbleo, mi imio duuna pɔ́ á kɛ̀ yã́i. A yã́ pɔ́ Dii yeio kɛ̀, a aà pɔ fɛ̀lɛɛ̀.
Má Dii pɔkũma ń aà zafɛ̃ao vĩa vĩ, asa aà pɔ pàázi maamaaɛ, a ye á kaalɛɛ. Ɔ̃ Dii ɛ̀a ma yãmà gɔɔ bee lɔ.
Dii pɔ pà Aalonazi maamaa, a ye aà dɛ, ɔ̃ ma awakpàɛ́ Diiɛ gɔɔbeezĩ lɔ.
Ma zugaae pɔ́ á pì duunkɛbɔ ũpi sɛ̀, má kpàsa à tɛkũ̀, ɔ̃ má gbɛ̃̀gbɛ̃ kɛ́lɛkɛlɛ e a tí bɔ̀, ɔ̃ ma a típi zù í pɔ́ lɛ́ bàalɛ gbɛpi pɔlɛua.
A Dii pɔ fɛ̀lɛɛ̀ Tabela ń Masao ń Lɛ́'udeɔ Miao.
Kɛ́ Dii á gbáɛ Kadɛsi Baanɛa, a òɛ́ à gɛ́ bùsu pɔ́ á kpàwá síi, ɔ̃ a bɔ Dii á Luapi yã́ kpɛ, i aà náaikɛo, i aà yãmao.
Iɔ bɔ Dii yã́ kpɛɛ sɛa za gɔɔ pɔ́ má á dɔ̃ e gbã.
Ma wulɛ Dii aɛ gɔɔ bla fãanɛ ń gwãasĩnao, kɛ́ Dii òmɛɛ á á kaalɛ yã́i.
Ma wabikɛ̀ Diiwa ma mɛ̀: Dii Lua, ńsu ǹ ń gbɛ̃́ɔ midɛo, n gbɛ̃́ pɔ́ n ń bó ń n iko zɔ̃ɔo, n ń bɔ́lɛ Egipi ń n gã̀sa gbãaopiɔ.
To n zɔ̀blenaɔ Ablahaũ ń Izaakio ń Yakɔbuo yã́ dɔngu. Ńsu gbɛ̃́piɔ swã́gbãa ń ń vãikɛo ń ń duunao yãdao.
Tó ni kɛ màao, bùsu pɔ́ n ń bɔu gbɛ̃́ɔ mɛ n fua gɛ́ińnɔ bùsu pɔ́ ń a lɛgbɛ̃̀nɛ́ guuɛ. Aa mɛ lɔ n gɛńnɔ guwaiwaiu, kɛ́ n zańgu yã́iɛ.
Kási n gbɛ̃́ɔnɛ sɔ̃, ḿmɛ ń ń vĩ. N n gã̀sĩ pòo, n ń bɔ́lɛ ń n iko zɔ̃ɔo.
Zĩbeezĩ Dii òmɛɛ mà gbɛ̀ pɛ̀pɛɛ mɛ̀n plaɔ ã́ lá a káauɔwa, mí dɛdɛ gbɛwa mà mɔò a kĩ́i. À mɛ̀ lɔ mà kpagolo kɛ ń lío.
À mɛ̀ á ɛa yã́ pɔ́ á kɛ̃̀ gbɛ̀ pɛ̀pɛɛ káau pɔ́ má wìwiɔwa kɛ̃ a dafupiɔwa lɔɛ, mí gɛ ka kpagolopi guu.
Ma kpagolopi kɛ̀ ń lɛpusialio, ɔ̃ ma gbɛ̀ pɛ̀pɛɛ ã̀ mɛ̀n pla lá a káauɔwa. Ma dɛdɛ gbɛpiwa, má gbɛ̀ pɛ̀pɛɛpiɔ kũa,
ɔ̃ à yãdilɛa mɛ̀n kwi pɔ́ a òɛ́ tɛ́ guu za gbɛ musu gɔɔ pɔ́ a kãaa weɔ kɛ̃̀wà lɔ, a kpàa.
Ɔ̃ ma ɛa ma pila gbɛpiwa, ma gbɛ̀ pɛ̀pɛɛpiɔ kà kpagolo pɔ́ má kɛ̀pi guu lá Dii òmɛɛwa. Aa ku we e ń a gbão.
A bɔ Yaakãɔ lɔ̀ɔ'ɛa, a táa'ò gɛ̀ Mɔsela, we ɔ̃ Aalona gàu. Wà aà vĩ̀, ɔ̃ aà nɛ́ Ɛleazaa gɔ̃̀ sa'onkia ũ aà gbɛu.
Bɔa we a gɛ Gudegoda, ɔ̃ a gɛ Yɔbata bùsu swadeu.
Gɔɔ bee Dii Levii buiɔ dìlɛ aaɔ a bàakuaánɔ kpagolo sɛa, aaliɔ a gbagba, aaliɔ samaa'o gbɛ̃́ɔnɛ ń a tɔ́o lá aalɛ kɛ e gbãwa.
A yã́i tò Levii buiɔ bùsu kpaalɛsɛ ń ń gbɛ̃́ɔo, asa Dii mɛ́ ń baa ũ, lá Dii á Lua ònɛ́wa.
Má kú gbɛ musu gɔɔ bla fãanɛ ń gwãasĩnao lán káauwa. Dii ma yãmà gɔɔ bee lɔ, ɔ̃ i á kaalɛ lɔo.
Dii òmɛɛ mà pila mà gɛ dɔaa gbɛ̃́ɔnɛ, kɛ́ aa e gɛ bùsu pɔ́ a a lɛgbɛ̃̀ ń dezi káauɔnɛ à mɛ̀ á kpámápi sí.
Isailiɔ, yã́ kpele Dii á Lua lɛ́ gbɛawá sai? Sema àɔ Dii á Luapi vĩa vĩ, íɔ tɛ aà iai, íɔ yeaàzi, íɔ zɔbleɛ̀ ń nɔ̀sɛmɛndoo teasisai,
íɔ aà yãdilɛaɔ kũa ń aà ikoyã pɔ́ málɛ daɛ́ gbã á aafia yã́iɔ.
Luabɛá Dii á Lua pɔ́ɛ e musumusu. Dṹniaá aà pɔ́ɛ lɔ ń pɔ́ pɔ́ kú a guuɔ píi.
Ń beeo Dii pɔ dɔ á dezi káauɔwa, a yeńzi, ɔ̃ à á sɛ́, á gbɛ̃́ pɔ́ á dɛ ń bui ũɔ, lá á dɛ gbãwa.
Ayãmɛto à á sɔ̃̀ gbãsĩ wolo, á kua su àɔ gbãa lɔo.
Asa Dii á Lua mɛ́ luaɔ Lua ũ. Ɔ̃mɛ diiɔ Dii ũ. Lua zɔ̃ɔ gbãapiide pɔ́ ì tó ń mɛ séenatan aà ũ. Ìli gbɛ̃́ zãboo, ìli gbagusaɛsio.
Ì yãnakpa tonɛ pɔ́ gwana vĩoɔ ń gyaa gbɛ̃andoɔwaɛ. A ye bɔ̀mɔɔzi, ì pɔblea ń zwãao kpámá.
Ápiɔ sɔ̃ àɔ ye bɔ̀mɔɔzi, asa bɔ̀mɔɔn á ũ Egipi yãa sɔ̃.
Àliɔ Dii á Lua vĩa vĩ, íli zɔbleɛ̀. Àli naaàzi, íli lɛgbɛ̃ ń aà tɔ́o,
íliɔ aà táasilɛ. Ɔ̃mɛ á Lua ũ, à yãzɔ̃ɔ pɔ́ ì to vĩa ń kṹɔ kɛ̀ɛ́, a wɛsìɛ.
Á dezi pɔ́ tà Egipiɔ gbɛ̃ɔn bàaɔ̃kwiɛ, ɔ̃ Dii á Lua tò aa dasikũ̀ lán saanaɔwa.
Àɔ ye Dii á Luazi, íɔ aà yãdilɛnɛ kũa gɔɔpii ń aà ikoyãɔ ń aà yãdilɛaɔ, íɔ aà ɔtondɔkĩi gwa.
Àɔ dɔ̃ gbã, i kɛ á nɛ́ɔ ɔ̃ Dii á Lua ń wɛtã̀o, aamɛ aa wɛsìaàlɛo, ámɛ. A wɛsì aà zɔ̃ɔkɛlɛ ń aà gã̀sa gbãao ń aà gã̀sĩ pɔ́ a pòoo
ń seela pɔ́ a kɛ̀ɔ ń yã́ pɔ́ a kɛ̀ Egipiɔ kí Falaɔ̃ɔ ń a bùsuoɛ píi
ń yã́ pɔ́ a kɛ̀ Egipi zĩgɔ̃ɔnɛ ń ń sɔ̃́ɔ ń ń sɔ̃́goɔ. À Ísia Tɛ̃a kũ̀aamá gɔɔ pɔ́ aalɛ pɛ́lɛázi, à ń mìdɛ míɔ.
Á yã́ pɔ́ a kɛ̀ɛ́ guwaiwaiu e a gɛ kaò guɛ beeu dɔ̃
ń yã́ pɔ́ a kɛ̀ Lubɛni bui Ɛliabu nɛ́ɔ Datani ń Abilaũoɔnɛ. Tɔɔlɛ wɛ̃̀aa á guu à ń mɔmɔ ń ń bɛdeɔ ń ń zwã̀akpɛɔ ń ń gbɛ̃́ɔ píi.
A wɛsì yãzɔ̃ɔ pɔ́ Dii kɛ̀piɔlɛ píi.
Àɔ yã́ pɔ́ málɛ daɛ́ gbãɔ kũa, kɛ́ àɔ gbãa, í bua Yuudɛ̃wa à gɛ́ bùsu pɔ́ álɛ gɛ́upi síi,
í wɛ̃ni kɛ bùsu pɔ́ Dii a lɛgbɛ̃̀ á dezi káauɔnɛ à mɛ̀ á kpámá ń ń buiɔpi guu, bùsu pɔ́ vĩ ń zɔ́'io diupi.
Bùsu pɔ́ álɛ gɛ́ síipi dɛ lán Egipi bùsu pɔ́ a bɔuwao. Egipipi a pɔtɔ̃̀, a itɔ̀ á kàwà lán kaa pɔ́waɛ.
Bùsu pɔ́ álɛ gɛ́ síipi sĩ̀sĩ vĩ ń guzulɛoɛ, lou mɛ́ ì ma we.
Dii á Lua mɛ́ ìɔ ɔlia bùsupizi gɔɔpii. Ìɔ wɛ́tɛi za wɛ̃̀ daalɛawa e a midɛawa.
Tó a yã́ pɔ́ málɛ daɛ́ gbãɔ mà, tó á nisĩna ye Dii á Luazi mɛ́ álɛ zɔbleɛ̀ ń nɔ̀sɛmɛndoo,
a to lou ma á bùsuu a gɔɔwa. A daalɛ káabuana, i bɔlɛi, á pɔ́wɛna ń á vɛ̃ɛo ń á nísio i kɛɛ́ maamaa,
í pɔble à kã́. A to sɛ̃ bɔlɛ á zuɔnɛ lɔ.
À laaika! Ásu to wà á sã́sã, à zɛ ń dii pãleɔ à kúlɛ à zɔblenɛ́o.
Tó á kɛ̀ màa, Dii pɔ a paáziɛ, i musu zɛ́ taɛ́, kɛ́ lou su maɛ́o yã́i. Tɔɔlɛ a blɛkɛo, í kaalɛ kã́ndo bùsu maa pɔ́ Dii lɛ́ kpáwápiu.
Àɔ yã́piɔ kũa á sɔ̃u ń á nɔ̀sɛo, í da á ɔwa ń á mi'aɛo seela ũ.
Àliɔ dada á nɛ́ɔnɛ, íli onɛ́ gɔɔ pɔ́ á kú ua ge á bɛ zɛ́u, ge tó álɛ wúlɛ ge álɛ fɛlɛn nò.
À kɛ̃́ á kpɛ́ kpɛɛlɛ gĩɔwa ń á bɔlɛɔ,
kɛ ápiɔ ń á nɛ́ɔ e gɛ̃gɛ̃ bùsu pɔ́ Dii a lɛgbɛ̃̀ á dezi káauɔnɛ à mɛ̀ á kpámá e dṹnia gɛ́ láaopi guu.
Tó á yã́ pɔ́ málɛ dilɛɛ́ kũa, álɛ zĩkɛwà píi, tó á ye Dii á Luazi, mɛ́ á tɛ́ aà iai, a naaàzi,
a buipiɔ yáɛ́ píiɛ, í bui pɔ́ an zɔ̃ɔ dɛálapiɔ bùsu símá.
Gu pɔ́ á gbá a pɛ́lɛu a gɔ̃ á pɔ́ ũ píiɛ, sɛa za guwaiwaiu e Libã bùsuu, sɛa za Uflata dɔ̀ɔi e ísia pɔ́ kú bɛ'aɛ oiwa. Á bùsu zɔ̃lɛɔn we.
Gbɛ̃e a fɔ̃ gíɛ́o. Gu pɔ́ a kɛ̀sɛ lɛ́ a zɛu píi, Dii á Lua a to gili ń vĩao gɛ̃ bùsupideɔguɛ, lá à a lɛgbɛ̃̀ɛ́wa.
À ma! Málɛ báaadangu yã́ ń láaizĩama yã́o dilɛɛ́ gbã.
Tó a Dii yãdilɛa pɔ́ málɛ daɛ́ gbãɔ mà, a báaadaáguɛ.
Tó i Dii á Lua yãdilɛapiɔ mao, mɛ́ á tɛ́ dii pɔ́ á ń dɔ̃oɔzi, a láaizĩwáɛ.
Tó Dii á Lua gɛ̃̀ánɔ bùsu pɔ́ álɛ gɛ́ síipi guu, à báaadangu yã́pi kpàwakɛ Galiziũ gbɛ musu, í láaizĩama yã́pi kpàwakɛ Ebali gbɛ musu.
Gbɛpiɔ ku Yuudɛ̃ bɛ'aɛ baa, gu pɔ́ Kanaa pɔ́ kú Yuudɛ̃ sɛ̃uɔ kuu. A zã̀ ń Mɔle líɔo, bɔaa ń Giligalio.
Á bua Yuudɛ̃wa tia, í gɛ́ bùsu pɔ́ Dii á Lua lɛ́ kpáwápi síi. Tó á sì a zɔ̃lɛu,
íɔ ikoyãɔ ń yãdilɛa pɔ́ málɛ daɛ́ gbãɔ kũa, àɔ zĩkɛwà.
Ikoyãɔ ń yãdilɛa pɔ́ áɔ kũa bùsu pɔ́ Dii á dezi káauɔ Lua kpàwá guuɔn kɛ: Gɔɔ pɔ́ á kú we píi àɔ zĩkɛwà.
À bui pɔ́ álɛ ń bùsu símápiɔ gulɛsĩ pɔ́ aa bòɔ gboo píi, gu pɔ́ aaì zɔbleu ń tã́aɔnɛ gbɛ̀ lɛsĩɔ ń sĩ̀sĩɔ musu ń lí yɛ̀lɛlɛɔ gbáuo píi.
À ń sa'okĩipiɔ gboo, í ń gbɛ̀pɛlɛɔ wíwi, í ń Asetaati lipɛlɛɔ kpasa à tɛ́kũ, í ń pɔ́ pɔ́ aa dìlɛ ń dii ũɔ dúuzɔ̃, í ń tɔ́ dɛ gupiɔu.
Ásuli kɛ Dii á Luaɛ, lá aaì kɛ ń diiɔnɛwao.
Dii á Lua a gu dilɛ á buie tɔɔlɛu, aà tɔ́ iɔ kuwà, íɔ aà sisiu. We áli gɛ́u
ń sa pɔ́ wì a pɔ́ kátɛu à tɛ́kũɔ ń sáaukpasaɔ ń á pɔ́ kwideɔ ń á gbaɔ ń pɔ́ pɔ́ a a lɛgbɛ̃̀ Diiɛɔ ń á pɔeã gbaɔ ń á pɔtuo nɛ́ sɛ̃́iaɔ,
íli pɔble Dii á Lua aɛ we ń á bɛdeɔ, í pɔnakɛ zĩ pɔ́ á kɛ̀ɔ yã́ musu píi, kɛ́ Dii á Lua báaadàágu yã́i.
Ásu kɛ lá wálɛ kɛ la gbãɛwao, asa lá à wá baade pɔ gbà ɔ̃ àlɛ kɛ,
kɛ́ i ka bùsu pɔ́ Dii á Lua lɛ́ kpáwá à kã́maboupi guu yãao yã́i.
Tó a bua Yuudɛ̃wa, mɛ́ a zɔ̃lɛ bùsu pɔ́ Dii á Lua lɛ́ kpáwá á pɔ́ ũpi guu, a to à ĩ́ampakĩi e á wɛ̀lɛ pɔ́ liaaáziɔ yã́ musu, íɔ ku dɔdɔa.
Dii á Lua a gu pɔ́ a tɔ́ aɔ kuwà dilɛɛ́, íli gɛ́ we ń pɔ́ pɔ́ málɛ dilɛɛ́ɔ píi, sa pɔ́ wì a pɔ́ kátɛu à tɛ́kũɔ ń sáaukpasaɔ ń á pɔ́ kwideɔ ń á gbaɔ ń pɔmaa pɔ́ a a lɛgbɛ̃̀ɛ̀ɔ.
Wekĩi á pɔ aɔ na Dii á Luawa, ápiɔ ń á nɛgɔ̃ɛɔ ń á nɛnɔɛɔ ń á zĩkɛnaɔ gɔ̃ɛɔ ń nɔɛɔ ń Levii bui pɔ́ kú á bɛ wɛ̃́lɛu aai bùsu kpaalɛsɛánɔoɔ.
À laaika! Ásu sa'o gu pɔ́ kɛ̀ɛ́uo,
sema gu pɔ́ Dii a dilɛ á buie tɔɔlɛ guu bàasio. Wekĩi áli sa'ou, í yã́ pɔ́ málɛ daɛ́ɔ kɛu píi.
Ń beeo àli pɔ́ pɔ́ álɛ só kòlokpa gu pɔ́ kɛ̀ɛ́u, lá Dii á Lua báaadàágu lɛ́u. Gbɛ̃́ pɔ́ aa gbãlɛaɔ ń gbɛ̃́ pɔ́ aa gbãlɛaoɔ píi aali só ń bɛ wɛ̃́lɛu, lá i tue ge bana sowa.
Àli pɔ́ kòlokpa a au bɔlɛ kɔ́lɛ tɔɔlɛ lán íwa. Ásu aupi bleo.
Ásu á pɔ́wɛna kwide pɔ́ á kpàa ble á wɛ̃́lɛuo ge vɛ̃ɛ ge nísi ge á pɔtuo nɛsana sɛ̃́iaɔ ge pɔ́ pɔ́ a a lɛgbɛ̃̀mɛɛɔ ge á pɔeã gbaɔ ge pɔ́ pɔ́ má dìlɛ àli ma gbaɔ.
Àli ble Dii á Lua aɛ gu pɔ́ a sɛu, ápiɔ ń á nɛgɔ̃ɛɔ ń á nɛnɔɛɔ ń á zĩkɛnaɔ gɔ̃ɛɔ ń nɔɛɔ ń Levii bui pɔ́ kú á wɛ̃́lɛuɔ. À tó á pɔ líɔ na Dii á Luawa zĩ pɔ́ á kɛ̀ɔ yã́ musu píi.
À laaika! Ásu niazĩkpa Levii buiɔzi gɔɔ pɔ́ á kú bùsupi guuo.
Tó Dii á Lua á bùsu kã̀fĩɛ́ lá a òɛ́wa, tó nɔ̀ɔ ni lɛ́ á dɛ, mɛ́ á ye só, àli só á pɔeãwa.
Tó gu pɔ́ Dii á Lua a sɛ a tɔ́ aɔ kuwà zã̀ánɔ, àli pɔ́ pɔ́ Dii kpàwá kòlokpa lá má dìlɛɛ́wa, í só á bɛ wɛ̃́lɛu á pɔeãwa.
Lá i tue ge bana só, àli so màa, gbɛ̃́ pɔ́ aa gbãlɛaɔ ń gbɛ̃́ pɔ́ aa gbãlɛaoɔ píi.
Ásuli pɔ́ kòlokpasai sóo fá! Asa a au mɛ́ a wɛ̃ni ũ. Ásuli nɔ̀ɔ só ń a wɛ̃nioo.
Àli pɔ́ kòlokpa a au bɔlɛ kɔ́lɛ tɔɔlɛ lán íwa. Ásuli aupi bleo.
Ásuli bleo, kɛ́ à e àɔ yã́ pɔ́ Dii yei kɛ yã́i, íɔ aafia, ápiɔ ń á buiɔ á kpɛ.
Àli pɔ́ pɔ́ á dìlɛ Dii pɔ́ ũ a a lɛgbɛ̃̀ɛ̀ɔ sɛ́ gɛò gu pɔ́ a sɛu.
Àli sa pɔ́ wì a pɔ́ kátɛu à tɛ́kũ o Dii á Luawa aà gbagbakĩi, a nɔ̀ɔ ń a auo píi. Àli sáaukpasa nɔ̀ɔ só, íli a au ɛ́lɛ Dii á Lua gbagbakĩipiwa.
Àɔ yã́ pɔ́ málɛ daɛ́piɔ kũa, íɔ zĩkɛwà. Àɔ yã́ pɔ́ maa mɛ́ a zɛvĩ Diiɛ kɛ, kɛ́ à e àɔ aafia, ápiɔ ń á buiɔ e gɔɔpii.
Dii á Lua a bui pɔ́ álɛ gɛ́ ń bùsu síimápiɔ midɛɛ́, í ń bùsu si à zɔ̃lɛu.
À laaika! An kaalɛa gbɛa ásu zu bai guuo. Ásu ń diiɔ yãgbɛa à mɛ, kpelewa buipiɔ ì zɔble ń diiɔnɛ, wà kɛ màa sɔ̃o bá!
Ásu kɛ Dii á Luaɛ màao, asa yãbɛ̃ɛ pɔ́ Dii zau píi ɔ̃ aaì kɛ ń diiɔnɛ, aaì sa pɔ́ wì a pɔ́ kátɛu à tɛ́kũ o ń ń nɛgɔ̃ɛɔ ń ń nɛnɔɛɔ lɔ se.
Àɔ yã́ pɔ́ málɛ daɛ́ɔ kũa píi, íɔ zĩkɛwà. Ásu yãe kã́fĩ a guuo, mɛ́ ásu yãe bɔuo.
Tó ãnabi ge nana'ona fɛ̀lɛ á guu à mɛ̀, á seela ge dabudabu kɛɛ́,
tó seela ge dabudabu pɔ́ a òɛ́ kɛ̀, mɛ́ a òɛ́ à tɛ dii pɔ́ á dɔ̃ yãaoɔzi, íɔ zɔblenɛ́,
ásu ãnabipi ge nana'onapi yãmao. Dii á Lua mɛ́ á lɛ́, àlɛ á gwa, tó á nisĩna yeazi ń nɔ̀sɛmɛndoo.
Àɔ tɛ Dii á Luazi, íɔ aà vĩa vĩ. Àɔ aà yãdilɛaɔ kũa, íɔ aà yãma. Àɔ zɔbleɛ̀, íɔ naaaàzi.
Sema wà ãnabipi ge nana'onapi dɛ, asa àlɛ oɛ́ à bɔ Dii á Lua pɔ́ á bɔ́lɛ zɔbleu Egipi à á bó kpɛɛ. Àlɛ á kɛ̃́ zɛ́ pɔ́ Dii á Lua ɔ̀lɔɛ́ à bɛuwaɛ. Sema à vãipi midɛ á guu.
Tó n vĩ̀i ge n dãuna dadoũde ge n nɛgɔ̃ɛ ge n nɛnɔɛ ge n nɔ yenzide ge n kpàasia n swãfɛ̃̀ asii guu à mɛ̀, wà gɛ́ zɔblei dii pɔ́ ápiɔ ge á deziɔ dɔ̃oɔnɛ,
bui pɔ́ kúánɔ kãi ge zã̀ɔ diin nò, dṹnia lɛ́la e a lɛ́le diiɔn nò,
ńsu weiɛ̀ ǹ aà yãmao. Ńsu ǹ aà wɛ̃nagwa ǹ sùuukɛaànɔo. Ńsu kàedaaàzio.
Ǹ aà dɛ. Dɔaa ǹ aà pa ń gbɛo, gbɛ̃́ kĩniɔ i gbasa aà pápa.
À aà pápa ń gbɛo à dɛ, asa a wɛ̀ɛlɛ à á kɛ̃́ Dii á Lua pɔ́ á bɔ́lɛ zɔbleu Egipiwaɛ.
Tó Isailiɔ mà, vĩa a ń kṹ ḿpiiɛ, aa we yãvãi bee taa kɛ á guu lɔo.
Tó á mà wɛ̃́lɛ pɔ́ Dii á Lua lɛ́ kpáwá àɔ ku a guuɔ dou wà mɛ̀,
gbɛ̃pãɔ fɛ̀lɛ wɛ̃́lɛdeɔ swãfɛ̃̀, aa mɛ̀ wà gɛ́ zɔblei dii pɔ́ á dɔ̃oɔnɛ,
à yã́pi gbɛagbɛa, í gbɛ̃́ɔ lala maamaa à ma. Tó wà yãbɛ̃ɛpi kɛ̀ á guu sĩanaɛ,
à wɛ̃́lɛpideɔ dɛdɛ ń fɛ̃ndao míɔmiɔ, í wɛ̃́lɛpideɔ ń ń pɔtuoɔ kaalɛ píi.
À ń pɔ́ɔ naaa kálɛ gãaɛ, í tɛsɔ̃ wɛ̃́lɛpiwa ń pɔ́piɔ píi sa pɔ́ wì a pɔ́ kátɛu à tɛ́kũ Dii á Luaɛ ũ. Wɛ̃́lɛpi i gɔ̃ bɛzia ũ e gɔɔpii, wasu ɛa kálɛ bauo.
Ásuli pɔ́ pɔ́ Dii á Lua dìlɛ kaalɛpɔ ũ kee sɛo, kɛ́ aà pɔkũma pãsĩ e weewà yã́i. Tó a Dii á Lua yãmà, mɛ́ á aà yãdilɛa pɔ́ málɛ daɛ́ gbãɔ kũa, mɛ́ a yã́ pɔ́ a yei kɛ̀, a wɛ̃nadɔ̃ɛ́, i sùuukɛánɔ, i to à dasikũ, lá à a lɛgbɛ̃̀ á dezi káauɔnɛwa.
<range>
Dii á Lua nɛ́ɔn á ũ. Ásu à á mɛ líli ge à á mi bo gɛ yã́ musuo,
asa Dii á Lua gbɛ̃́ pɔ́ an kua adoaɔn á ũ. À á sɛ́ dṹnia buiɔ guu a gbɛ̃́ yenzideɔ ũɛ.
Ásu tɛ̃e bleo.
Nɔ̀ɔ pɔ́ áli sóɔn kɛ: Zu, sã, ble,
bana, tue, bua, sae, yaa, gbɔ, kpasaa.
Nɔ̀ɔ pɔ́ a swɛ paaa pla mɛ́ ì pɔbɔ a kòlou à ɛa àɔ só, àli beeɔ só.
Tó a swɛ paaa plao, ge ìli pɔbɔ a kòlou à ɛ̀a sòo, ásuli sóo. Ásu yiongo ge kífɛ̃nɛna ge ɛ̃́n'ui'uina soo. Aaì pɔbɔ ń kòlou aa ɛa só, ãma an swɛ paaao. À nɔ̀ɔ beeɔ tɛ̃́.
Sàwa swɛ paaa, kási ásu soo, asa ìli pɔbɔ a kòlou à ɛ̀a sòo. À nɔ̀ɔ beeɔ tɛ̃́. Ásu ɔkã a gɛwa seo.
Pɔ́ pɔ́ kú í guu, tó a ka ń tɛɛo vĩ, àli só.
Pɔ́ pɔ́ ka ń tɛɛo vĩ sɔ̃o, à tɛ̃́, ásuli sóo.
Àli bã pɔ́ wi dilɛ tɛ̃ ũoɔ só píi.
Bã pɔ́ áli sóoɔ tɔ́n kɛ: Yãamusu, kúu, bãso,
baɛ, zabã, bleaa bui píi,
gbagbaa bui píi,
koohũhũna, taataa, yaabɛɛ bui píi,
koo bui píi, bãyakpa, fana,
gáu, tɛɛpili, kpɔbɔ'ilɛna,
wàaliana, yaapuna bui píi, wɛlɛmbã, sasi.
À kɔ̀ɔ gã̀sĩadeɔ tɛ̃ píi, ásu soo,
a gã̀sĩade pɔ́ dɛ tɛ̃ ũoɔ bàasi.
Ásu pɔ́ pɔ́ gà ń azĩao soo. À kpa bɔ̀mɔ pɔ́ kú á uawa aà so ge à yía buipãlewa. Ápiɔ, Dii á Lua gbɛ̃́ pɔ́ an kua adoaɔn á ũ. Ásuli blenɛ nɔ̀ɔ kuu ń a da yɔ̃́'ioo.
Àliɔ á bua pɔ́wɛna kwide kpa wɛ̃ ń wɛ̃o.
Àli ble Dii á Lua aɛ gu pɔ́ a sɛ àli a sísiu, á pɔ́wɛna ń á vɛ̃ɛo ń á nísio ń á pɔtuo nɛsana sɛ̃́iaɔ, kɛ́ à e àɔ Dii á Lua vĩa vĩ gɔɔpii yã́i.
Tó gu pɔ́ Dii a sɛpi asu àɔ zã̀ɛ, mɛ́ á fɔ̃ sɛ à gɛò we píio báaa pɔ́ a dàágupi yã́i,
à yía, í gɛ́ ń a ɔ̃ao we.
Àli pɔ́ pɔ́ á yei lú ń ɔ̃apio, zu ge sã ge vɛ̃ɛ ge wɛ̃ ge pɔ́ pɔ́ á pɔ gbà píi, í ble Dii á Lua aɛ we à pɔnakɛò, ápiɔ ń á bɛdeɔ píi.
Ásu niazĩkpa Levii bui pɔ́ kú á wɛ̃́lɛuɔzio, asa aa bùsu kpaalɛsɛánɔo.
Àli wɛ̃̀ àaɔ̃de pɔ́ kwide kálɛ á wɛ̃́lɛɔu,
á wɛ̃́lɛ Levii bui pɔ́ aa bùsu kpaalɛsɛánɔoɔ ń bɔ̀mɔɔ ń nɛtonɛ pɔ́ gwana vĩoɔ ń gyaa taasideɔ aai mɔ ble aa kã́, Dii á Lua i báaadaágu zĩ pɔ́ álɛ kɛ yã́ musu píi.
Wɛ̃̀ sopla ń wɛ̃̀ soplao àliɔ fĩadeɔ kɛ̃́.
Lá áli kɛ a yã́ musun kɛ: Gbɛ̃́ pɔ́ pɔ́ sɛ̃̀a a gbɛ̃́deeɛ, aà ade kɛ̃́. Asu fĩala a gbɛ̃́deepi ge a gbɛ̃́wao, asa wà fĩatoanɛ kpàwakɛ̀ Dii yã́iɛ.
Nibɔ ɔ̃ àli fĩalawà, íli fĩa pɔ́ kú a gbɛ̃́deewa toɛ̀.
Tó a Dii á Lua yãmà, mɛ́ álɛ zĩkɛ yãdilɛa pɔ́ málɛ oɛ́ gbãɔwa ń laaio lé, taaside aliɔ kú á guuo, asa Dii á Lua a báaadaágu bùsu pɔ́ àlɛ kpáwá à gɔ̃ vĩpi guuɛ.
<range>
Dii á Lua a báaadaágu lá à a lɛgbɛ̃̀ɛ́waɛ. Ámɛ á fĩadɔ buiɔwa, áɔ fĩasɛamá ni vĩo. Ámɛ á kiblemá, i kɛ aamɛ aa kiblewáo.
Tó á gbɛ̃e su gɔ̃̀ taaside ũ á guu bùsu pɔ́ Dii á Lua lɛ́ kpáwá wɛ̃́lɛe guu, ásu á nɔ̀sɛ kṹkpaɛ̀ à gí pɔ́ sɛ̃aiɛ̀o.
Àli ɔ pooɛ̀, à pɔ́ pɔ́ kɛ̃̀sãwà sɛ̃aɛ̀.
À laaika! Ásu làasoo vãi kɛ à mɛ wɛ̃̀ soplade pɔ́ wì fĩadeɔ kɛ̃́u kà kãiɛo. Tó a bĩikɛ̀ ń á gbɛ̃́ pɔ́ dɛ taaside ũo, mɛ́ i pɔe kpawào, tó à wiilɛ̀ Diiwa á yã́ musu, a gɔ̃ɛ́ duuna ũɛ.
À kpawà sɔũsɔũ, i kɛ ń nɔ̀sɛmɛmplao no. Tó á kɛ̀ màa, Dii á Lua a báaada zĩ pɔ́ á kɛɔu ń yã́ pɔ́ á kɛɔ píi.
Taasideɔ láa á bùsuuo. A yã́i tò málɛ oɛ́, àli ɔ poo á bùsu gbɛ̃́ pɔ́ aa dɛ wɛ̃nadeɔ ge taasideɔ ũɔnɛ.
Tó wà á Ɛbɛlu dee gɔ̃ɛ ge nɔɛ yìawá, àli zɔbleɛ́ wɛ̃̀ sooloɛ, a wɛ̃̀ soplade guu à aà bɔ zɔkɛu, i gɔ̃ azĩaɛ.
Tó álɛ aà gbaɛ sɔ̃, ásu à aà gbaɛ ɔgiio.
À aà gba á kpàsa pɔ́ɔ ń á dɔ̃ pɔ́ɔ ń á vɛ̃ɛ pɔ́ á fɛ̃̀o. Lá Dii á Lua báaadàágu, à kpawà màa sɔ̃.
Lá a zɔblè Egipi, ɔ̃ Dii á Lua á bó, à to a yã́ dɔágu. Bee yã́i ma yã́ɛ bee dìlɛiɛ́ gbã.
Tó á zɔe òɛ́ á kɛ̃́wáo, kɛ́ a yeázi ń á bɛdeɔ, àlɛ namama á kĩ́i yã́i,
à ka sɛ́, í aà swã́ fɔ̃ò kpɛɛlɛ gbawa, i gɔ̃ á zɔ ũ gɔɔpii. À yã́ doũpi kɛ ń zɔnɔɛo lɔ.
Ásu to zɔgbaɛa yã́pi kɛɛ́ zĩ'ũo, asa zĩ pɔ́ a kɛ̀ɛ́ e wɛ̃̀ soolo ài dɛ gbɛ̀wina pɔ́a lɛɛ pla. À aà gbaɛ, i gɔ̃ azĩaɛ, Dii á Lua i báaada zĩ pɔ́ á kɛɔu píi.
À á pɔtuo nɛsana sɛ̃́iaɔ dilɛ Dii á Lua pɔ́ ũ. Ásuli zĩkɛ ń a zù nɛsana sɛ̃́iaoo. Ásuli á sã nɛsana sɛ̃́ia kãkɛ̃ɛlɛo.
Wɛ̃ ń wɛ̃o àli só ń á bɛdeɔ Dii á Lua aɛ gu pɔ́ a sɛu.
Tó pɔtuo nɛ́piɔ kee sãa vĩ, ɛɛ ge vĩ̀a ge sãa vãi pãle a vĩn lò, ásu sa'oò Dii á Luawao.
Àli só bɛ, gbɛ̃́ pɔ́ aa gbãlɛaɔ ń gbɛ̃́ pɔ́ aa gbãlɛaoɔ píi, lá i tue ge bana sowa.
Ásu só ń a auoo. Àli a kòlokpa a au bɔlɛ kɔ́lɛ tɔɔlɛ lán íwa.
Tó mɔ pɔ́ wì mɛ Abibu bɔ̀, àli Gɛ̃amusu dikpɛkɛ Dii á Luaɛ, asa mɔpi guu ɔ̃ à bɔ̀ánɔ Egipi gwãasĩna.
À sa'o Dii á Luawa ń zuo ge sã Gɛ̃amusu sa'obɔ ũ gu pɔ́ Dii a sɛu a tɔ́ iɔ kuwàu.
Ásu pɛ̃ɛ soòo. Àliɔ kàa so e gɔɔ sopla wɛ̃na blɛ ũ, asa a bɔlɛ Egipi ń wãaoɛ, á bɔa Egipi yã́ iɔ dɔágu gɔɔpii.
Pɛ̃ɛsɛ'ɛsɛ su àɔ ku guei á bùsuuo e gɔɔ soplapi gɛ paò. Sa pɔ́ á o dikpɛgɔɔ sɛ̃́ia oosi, ásu a nɔ̀ɔ kĩni to gu dɔwào.
Á Gɛ̃amusu sa'oa zɛ́ vĩ bùsu pɔ́ Dii á Lua lɛ́ kpáwá wɛ̃́lɛe guuo,
sema gu pɔ́ a sɛ a tɔ́ iɔ kuwà bàasio. Wekĩi áli Gɛ̃amusu sa'ou oosiɛlɛ á bɔlɛa Egipi dikpɛgɔɔ.
Àli sa'onɔɔ fùukɛ, í só gu pɔ́ Dii á Lua a sɛu. Tó gu dɔ̀, í tá bɛ.
Àliɔ kàa so e gɔɔ soolo, a gɔɔ soplade zĩ́ í kãaa Dii á Luaɛ. Ásuli zĩe kɛ zĩbeezĩo.
Za gɔɔ pɔ́ a na pɔkɛkɛawa, àliɔ ãsɔ̃a nao, a soplade
í gbasa Pãteko dikpɛkɛ Dii á Luaɛ. Lá à báaadàágu lɛ́u, àli gbadaɛ̀ màa.
Àli pɔnakɛ Dii á Luaɛ gu pɔ́ a sɛ a tɔ́ iɔ kuwàu, ápiɔ ń á nɛgɔ̃ɛɔ ń á nɛnɔɛɔ ń á zɔgɔ̃ɛnaɔ ń á zɔnɔɛnaɔ ń Levii bui pɔ́ kú á wɛ̃́lɛuɔ ń bɔ̀mɔɔ ń tonɛ pɔ́ gwana vĩoɔ ń gyaa taaside pɔ́ kú á guuɔ.
À tó á zɔblea Egipi yã́ àɔ dɔágu, í zĩkɛ ikoyãpiɔwa ń laaio.
Pɔgbɛ̃a ń vɛ̃ɛbɛ'ifɛ̃ao gbɛa àli Lákpɛdɔa dikpɛkɛ e gɔɔ sopla.
Àli pɔnakɛ dikpɛpi guu, ápiɔ ń á nɛgɔ̃ɛɔ ń á nɛnɔɛɔ ń á zɔgɔ̃ɛnaɔ ń á zɔnɔɛnaɔ ń Levii buiɔ ń bɔ̀mɔɔ ń nɛtonɛɔ ń gyaa pɔ́ kú á wɛ̃́lɛuɔ.
Àliɔ dikpɛpi kɛ Dii á Luaɛ e gɔɔ sopla, gu pɔ́ a sɛu, asa Dii á Lua a báaadaágu ń á buapɔ́ɔ ń zĩ pɔ́ á kɛɔ píi, á pɔna i kɛ zài.
Wɛ̃ ń wɛ̃o gɛ̃n àaɔ̃ á gɔ̃ɛɔ lí gɛ́ ńzĩa ɔlɔi Dii á Luaɛ gu pɔ́ a sɛu, Kàaso dikpɛ zĩ́ ń Pãteko dikpɛ zĩ́o ń Lákpɛdɔa dikpɛ zĩ́o. Gbɛ̃e su azĩa ɔlɔ Diiɛ ɔgiio.
Baade lí gɛ́ ń gbao báaa pɔ́ Dii á Lua dàaàgu lɛ́u.
À yã́kpalɛkɛnaɔ ń gbãadeɔ dilɛdilɛ á bui ń buio guu wɛ̃́lɛ pɔ́ Dii á Lua lɛ́ kpáwáɔ guu píi. Aali yã́kpalɛkɛ ń gbɛ̃́ɔ a zɛ́wa.
Ásuli yã́gɔ̃gɔ̃ koleao. Ásuli gbagusaɛsio, asa gbagusaɛ ì ɔ̃nɔnaɔ vĩ̀akũɛ, mɛ́ ì gbɛ̃maaɔ yã́ fuangba.
Àliɔ tɛ yã́zɛdei, í e àɔ ku, í gɔ̃ bùsu pɔ́ Dii á Lua lɛ́ kpáwápi vĩ.
Ásuli Asetaati lí pɛ́lɛ sa'okĩi pɔ́ á bo Dii á Lua pɔ́ ũ saɛo.
Ásuli gbɛpɛlɛ we tã́a ũo, asa Dii á Lua zauɛ.
Ásuli sa'o Dii á Luawa ń zu ge sã vãi ge a sãadeoo, asa Dii á Lua ye yã́ bee taa gĩyãio.
Tó gbɛ̃e ku wɛ̃́lɛ pɔ́ Dii á Lua lɛ́ kpáwáɔ guu, gɔ̃ɛ ge nɔɛ, mɛ́ àlɛ yã́ pɔ́ Dii á Lua yeio kɛ, àlɛ Dii bàakuaánɔ yã́ gboo,
àlɛ zɔble dii pãleɔnɛ, àlɛ kúlɛnɛ́ ge ĩatɛ̃ ge mɔvua ge saanaɛn nò, lá má òɛ́ ásu kɛowa,
tó á mà màa, à yã́pi gbɛagbɛa maamaa. Tó wà yãbɛ̃ɛpi kɛ̀ á guu sĩanaɛ, mɛ́ a sea vĩo,
à gɔ̃ɛ ge nɔɛ pɔ́ yãvãipi kɛ̀ sɛ bɔaànɔ bĩ́ibɔlɛu, í aà pápa ń gbɛo à dɛ.
Tó seeladeɔ ku gbɛ̃ɔn pla ge àaɔ̃, à gbɛ̃́pi dɛ. Ásuli gbɛ̃dɛ gbɛ̃́ mɛ̀ndo seeladekɛ yã́ musuo.
Seeladeɔ mɛ́ aa dɔaa aà pá, gbɛ̃́pii i gbasa aà pápa, kɛ́ vãi e láa á guu yã́i.
Tó wà mɔ̀ ń gbɛ̃́ káalao á bɛ wɛ̃́lɛu, mɛ́ yã́pi kɛ̀ɛ́ zĩ'ũ, i fɔ̃ á kɛ̀kɛo, gbɛ̃dɛa ge yã́gɔ̃gɔ̃a ge gbɛ̃kɛ a ĩan nò, à gɛ́ńnɔ gu pɔ́ Dii á Lua a sɛu.
Í gɛ́ńnɔ sa'ona Levii buiɔ kĩ́i ń gbɛ̃́ pɔ́ dɛ yã́kpalɛkɛna ũ gɔɔ beeo. À yã́pi gbɛagbɛamá, aai oɛ́ lá wa yã́pi gɔ̃́gɔ̃.
À kɛ lá aa oɛ́ gu pɔ́ Dii a sɛuwa. À laaika! À kɛ lá aa daɛ́wa píi.
À zĩkɛ ikoyã pɔ́ aa dàɛ́wa ń lá aa yã́kpalɛ mìdɛo. Ásuli pãalɛ ɔplaai ge zɛɛio.
Tó gbɛ̃́ kàamai vĩ, mɛ́ i yã́kpalɛkɛna ge sa'ona pɔ́ lɛ́ zĩkɛ Dii á Luaɛ yãmao, à gbɛ̃́pi dɛ à vãi bɔ á guu.
Tó Isailiɔ mà píi, vĩa a ń kṹ, aa dɔ́ɛńnɔ lɔo.
Tó a gɛ̃ bùsu pɔ́ Dii á Lua lɛ́ kpáwá guu, á sì a zɔ̃lɛu, á mɛ wà gbɛ̃́ dilɛ wá kía ũ, lá bui pɔ́ liaawáziɔ kɛ̀wa.
À gbɛ̃́ pɔ́ Dii á Lua a sɛ á guu dilɛ á kía ũ. Ásuli buipãle dilɛ a ũo.
Kíapi suli sɔ̃́ kãaaazi dasio. Asu to gbɛ̃́ɔ gɛ́ sɔ̃́ dasi wɛɛlɛi Egipio, asa Dii òɛ́ à mɛ̀, ásu ɛa gɛ́ we lɔoɛ.
Asu nɔsɛ dasio, kɛ́ an yã́ su aà sɔ̃ bleo yã́i. Asu ã́nusu ń vuao kãaaazi zɔ̃ɔzɔ̃ɔo.
Tó à kpalablè, aà ikoyã pɔ́ na sa'ona Levii buiɔ ɔzĩɛ bee kɛ̃ láu azĩa pɔ́ ũ,
iɔ kũa, iɔ a kyokɛ e a wɛ̃ni lɛ́u, kɛ́ à e vĩakɛa Dii á Luaɛ dada, iɔ aà ikoyãɛ beeɔ kũa píi, i aà ɔtondɔkĩi gwa.
Asu azĩa sɛ lɛsĩ dɛ a gbɛ̃́ɔla à pãalɛ ikoyãɛ ɔplaai ge zɛɛio, kɛ́ aàpi ń a buiɔ e gɛ̃gɛ̃ Isaili kpalau yã́i.
Sa'onaɔ ń Levii buiɔ píi su bùsu kpaalɛsɛ lán Isaili kĩniɔwao. Sa pɔ́ wì o Diiwa wà a pɔ́ nísi kátɛu à tɛ́kũ pɔ́ kĩniɔ ń pɔ́ pɔ́ wì aà gbao iɔ dɛ ń pɔblea ũ.
Aa bùsu kpaalɛsɛ ń ń gbɛ̃́ɔo. Dii mɛ́ ń baa ũ lá a ònɛ́wa.
Tó gbɛ̃́ lɛ́ sáaukpa sa'o ń zuo ge sã ge ble, aàli a ɔ do ń a gɛɛ'uɔ ń a basaao kpa sa'onaɔwa ń pɔ́ ũ.
À á pɔ́wɛn káau ń á vɛ̃ɛ káauo ń á nísi káauo ń sãkã pɔ́ á kɛ̃̀ɛlɛ sɛ̃́iaɔ kpámá,
asa ampiɔ Dii á Lua ń sɛ́ á buiɔ guu, aaɔ sa'ozĩ kɛ ń a tɔ́o gɔɔpii, ampiɔ ń ń buiɔ.
Tó Levii bui bɔ̀ Isaili wɛ̃́lɛ pɔ́ a kuu, kɛ́ àlɛ gu pɔ́ Dii a sɛu nidɛ yã́i, mɛ́ à gɛ̀ zɔ̃̀lɛ we,
ali sa'ozĩ kɛ ń Dii a Lua tɔ́o, lá a gbɛ̃́ Levii bui pɔ́ lɛ́ zĩkɛ Diiɛ weɔwaɛ.
Ali a baa ble láńwaɛ, pɔ́ pɔ́ aà mae bɛdeɔ lí kpã́sãɛ̀ bàasi.
Tó a gɛ̃ bùsu pɔ́ Dii á Lua lɛ́ kpáwá guu, ásu bui pɔ́ kú weɔ yãbɛ̃ɛkɛa dadao.
Á gbɛ̃e su sa pɔ́ wì a pɔ́ kátɛu à tɛ́kũ o ń a nɛgɔ̃ɛ ge nɔɛoo. Màsokɛna ge gbɛ̃kɔɔlɛkɛna ge wɛɛlɛkɛna ge pɔdamade su àɔ kú á guuo
ge ɛsɛbɛ̃ɛde ge wɛlɛnde ge tã́ade ge gɛ̀sisina.
Asa yãbeetaakɛnaɔ bɛ̃̀ɛ Diiɛɛ. Yãbɛ̃ɛ beeɔ kɛa yã́i ɔ̃ Dii á Lua lɛ́ buipiɔ yáiɛ́.
Àɔ ku tàaesai Dii á Luaɛ.
Bui pɔ́ álɛ ń bùsu símápiɔ, aaì tã́adeɔ ń màsokɛnaɔ yãma, ãma ápiɔ, Dii á Lua i weiɛ́o.
Dii á Lua a á bui gbɛ̃e sɛ ãnabi ũ lamawa. Aà yã́ ɔ̃ áli ma.
Yã́ pɔ́ á gbɛ̀a Dii á Luawa gɔɔ pɔ́ a kɔ̃ kã̀aa Olebun we. A mɛ̀ Dii á Lua su yã'oɛ́ lɔo, á ye tɛ́ zɔ̃ɔpi gwaaio, kɛ́ ásu gao yã́i.
Dii òmɛɛ à mɛ̀ á yã́ pɔ́ á òpi maa.
À mɛ̀ á tó á gbɛ̃e gɔ̃ ãnabi ũ lamawa, i a yã́ sóso kaɛ̀ aà lɛ́u, ãnabipi i yã́ pɔ́ Dii dàɛpi oɛ́ píi.
Tó gbɛ̃́ i swã́sɛ Dii yã́ pɔ́ ãnabipi a o ń aà tɔ́oio, Dii a yã́pi la adewaɛ.
Tó gbɛ̃́ kàamai vĩ, mɛ́ à yã́ pɔ́ Dii i daɛo ò ń aà tɔ́o, ge à yã'ò ń dii pãle tɔ́o, wàli ãnabi bee taa dɛ.
Á gí làasookɛi à mɛ: Kpelewa wá e yã́ pɔ́ i bɔ Dii kĩ́io dɔ̃i?
Tó gbɛ̃́ yã'ò ń Dii tɔ́o, mɛ́ yã́pi i kɛo ge i gbɛsuo, yã́ pɔ́ Dii i oon we. Gbɛ̃́pi kàamai mɛ́ tò à yã́pi ò. Ásu vĩakɛɛ̀o.
Tó Dii á Lua bui pɔ́ álɛ ń bùsu kpáwáɔ mìdɛɛ́, mɛ́ a ń bùsupi sì, a zɔ̃lɛ ń wɛ̃́lɛɔ ń ń kpɛ́ɔ guu,
à bùsu pɔ́ Dii á Lua lɛ́ kpáwápi kpaalɛ̀ lɛɛ àaɔ̃, í wɛ̃́lɛ mɛ̀n àaɔ̃ dilɛ dodo bùsupiɔ guo, í zɛbɔ pɛ́pɛ wɛ̃́lɛpiɔwa, kɛ́ gbɛ̃dɛna lí e bàalɛ ta we.
<range>
Tó kai mɛ́ mɔ̀, ɔ̃ gbɛ̃́ a gbɛ̃́dee dɛ̀, mɛ́ ĩ́ie ku aàpi ń gbɛ̃́ pɔ́ a dɛ̀o zãnguo za zio, lá ali kɛn kɛ. Aàli bàalɛ ta wɛ̃́lɛpiɔ dou azĩa misia yã́i.
Tó gbɛ̃́ su gɛ̀ lizɔ̃i líkpɛu ń a gbɛ̃́deeo, mɛ́ à mɔo sɛ̀, àlɛ mɔ́ lí lɛ́i, tó a wɛ́tɛ̃ wò gɛ̀ aà gbɛ̃dopi pà à gà, gbɛ̃́ pɔ́ yã́ bee taa aà lè, aàli bàalɛ ta wɛ̃́lɛpiɔ dou azĩa misia yã́i.
Tó i wɛ̃́lɛ dilɛ màao, daɛ pɔ́ a tɔsiwà a pɛ́lɛ gbɛ̃dɛnapizi ń pɔfɛ̃oɛ, i aà dɛ, kɛ́ wɛ̃́lɛ pɔ́ wa dìlɛ kɛ̀ zã̀ yã́i. I ka wà aà dɛ sɔ̃o, asa a ĩ́ikũa ń gbɛ̃́ pɔ́ á dɛ̀o no.
Bee yã́i má òɛ́ à wɛ̃́lɛ mɛ̀n àaɔ̃ dilɛ.
Tó álɛ zĩkɛ yã́ pɔ́ málɛ dilɛɛ́ gbãɛ beeɔwa, mɛ́ á kũa píi, tó á ye Dii á Luazi, mɛ́ á bɛ aà zɛ́u gɔɔpii, a tó á bùsu zɔ̃ɔkũ, lá à a lɛgbɛ̃̀ á dezi káauɔnɛwaɛ. Tó à bùsupi kpàwá píi, à ɛa wɛ̃́lɛ dilɛ mɛ̀n àaɔ̃ lɔ, à kã́fĩ àaɔ̃ pɔ́ á dìlɛ káau guu,
<range>
kɛ́ wasu tàaesaide dɛ, aà gaa yã́ i wí á musu bùsu pɔ́ Dii á Lua lɛ́ kpáwá àɔ vĩpi guuo yã́i.
Tó gbɛ̃́ ĩ́isɛ̀ ń a gbɛ̃́deeo, mɛ́ àlɛ aà kpakpa e à gɛ̀ kùsiwà à aà dɛ̀, ɔ̃ à gbàsa bàalɛ̀ tà wɛ̃́lɛpiɔ dou,
aà wɛ̃́lɛ gbɛ̃zɔ̃ɔɔ gbɛ̃́ɔ zĩ aa aà kũ suonɛ́, wi aà kpa daɛ pɔ́ a tɔsiwàwa, i aà dɛ.
Ásu à aà wɛ̃nagwao, í gbɛ̃dɛa tàae bɔ á bùsuu, á kua iɔ na.
Bùsu pɔ́ Dii á Lua lɛ́ kpáwá à sipi guu, tó a tɔɔlɛ kpaalɛsɛ̀, á gbɛ̃e su a gbɛ̃́dee kɔɔ pɔ́ gbɛ̃́ káauɔ dà sɛ sɔ̃òo.
Ásuli yãda gbɛ̃́ pɔ́ tàae ge duunakɛ̀la gbɛ̃́ mɛ̀ndo seeladekɛ yã́ musuo. Tó seelade kà pla ge àaɔ̃, àli yã́pi sí.
Tó seelade pãsĩ lɛ́ bɔbɔ ń gbɛ̃́o,
sema gbɛ̃ɔn pla pɔ́ aa yãvĩ ń kɔ̃opiɔ gɛ́ sa'onaɔ ń yã́kpalɛkɛna pɔ́ kú gɔɔ beeɔ le Dii kĩ́i,
yã́kpalɛkɛnapiɔ i wɛ́tɛ yã́pizi maamaa. Tó aa è ɛɛ ɔ̃ seeladepi lɛ́ to, à yãdɔ̀ a gbɛ̃́deewaɛ,
wa yã́ pɔ́ àlɛ wɛɛlɛ wà kɛ a gbɛ̃́deeɛpi kɛɛ̀. Màa áliɔ kɛ, vãi i láa á guu.
Tó gbɛ̃́ kĩniɔ yã́pi mà, vĩa a ń kṹ, aa we yãvãi bee taa kɛ á guu bau lɔo.
Ásuli gbɛ̃e wɛ̃nagwao. Àli ga fĩabo ń gao, wɛ́ ń wɛ́o, swaa ń swaao, ɔ ń ɔo, gbá ń gbáo.
Tó a gɛ á wɛ̀lɛɔwa zĩu, mɛ́ a ń sɔ̃́ɔ ń ń sɔ̃́goɔ ń ń zĩgɔ̃ pɔ́ an dasi dɛálaɔ è kpá, ásu vĩakɛnɛ́o, asa Dii á Lua pɔ́ á bɔ́lɛ Egipi kúánɔ.
Tó álɛ zĩ̀ sɔukɛ, sa'ona lí mɔ́ yã'oi zĩgɔ̃ɔnɛ
à mɛ: Isaili zĩgɔ̃ɔ, à swã́kpa à ma! Álɛ gɛ́ á wɛ̀lɛɔwa zĩu gbã. Ásu to sɔ̃ kɛ̃́águo. Ásu to vĩa á kũo. Ásu to gili gɛ̃águo. Ásu to iwãa ká á pɔao.
Dii á Lua mɛ́ lɛ́ gɛ́ánɔ lɛ́lɛi á wɛ̀lɛɔwaɛ, a to à zĩble.
Gbɛ̃zɔ̃ɔɔ i o gbɛ̃́ɔnɛ aa mɛ: Á démɛ kpɛ́ dafu dɔ̀, mɛ́ i iu yãao ni? Ade ɛa ta a bɛ, kɛ́ asu ga zĩlau, gbɛ̃pãle iɔ iuo yã́i.
Á démɛ vɛ̃ɛbu vĩ, i a mɔaokɛ yãao ni? Ade ɛa ta a bɛ, kɛ́ asu ga zĩlau, gbɛ̃pãle iɔ a mɔaokɛo yã́i.
Á démɛ nɔkpama vĩ, i sɛ yãao ni? Ade ɛa ta a bɛ, kɛ́ asu ga zĩlau, gbɛ̃pãle sɛo yã́i.
Gbɛ̃zɔ̃ɔpiɔ i ɛa yã́kãfĩ gbɛ̃́ɔnɛ aa mɛ: Á démɛ vĩa vĩ sɔ̃ kɛ̃̀aàgui? Ade ɛa ta a bɛ, kɛ́ aà gbɛ̃́ɔ kúsu su kwɛ laaàwao yã́i.
Tó gbɛ̃zɔ̃ɔɔ yã'ònɛ́ aa làa, aali zĩgɔ̃ dɔaanaɔ dilɛ aa dɔaa gbɛ̃́ɔnɛ.
Tó a gɛ lɛ́lɛi wɛ̃́lɛewa, àli o wɛ̃́lɛpideɔnɛ gĩa aa ńzĩa kpáwá zĩkasai.
Tó aa wèi, mɛ́ aa ń wɛ̃́lɛ gba wɛ̃̀ɛ́, wɛ̃́lɛpideɔ i gɔ̃ á zĩgbãakɛnaɔ ũ, aaiɔ zɔbleɛ́.
Tó aai á yãma sɔ̃o, mɛ́ aa fɛ̀lɛwá ń zĩoɛ, à ń káka ń wɛ̃́lɛpiu.
Tó Dii á Lua wɛ̃́lɛpi nàɛ́ á ɔzĩ, à a gɔ̃ɛɔ dɛdɛ ń fɛ̃ndao píi.
Nɔɛɔ ń nɛ́ɔ ń pɔtuoɔ ń wɛ̃́lɛpi pɔ́ɔ sɔ̃, à sɛ́lɛ ázĩa pɔ́ ũ píi. Àli á wɛ̀lɛɔ pɔ́ pɔ́ Dii á Lua kpàwáɔ mɔaokɛ.
Màa á kɛ ń wɛ̃́lɛ pɔ́ zã̀ánɔ maamaaɔ, i kɛ bui pɔ́ kú kãiɛ beeɔ wɛ̃́lɛɔ no.
Bui pɔ́ Dii á Lua lɛ́ ń bùsu kpáwápiɔ wɛ̃́lɛɔ sɔ̃, ásu pɔe to a guu bɛ̃́ɛo, baa gbɛ̃nazĩna.
À Itiɔ ń Amɔleɔ ń Kanaaɔ ń Pɛliziɔ ń Iviɔ ń Yebusiɔ midɛ míɔmiɔ, lá Dii á Lua dìlɛɛ́wa,
kɛ́ aasu yãbɛ̃ɛ pɔ́ aaì zɔbleò ń diiɔnɛ daɛ́, í duunakɛ Dii á Luaɛo yã́i.
Tó a koezɔ̃̀ wɛ̃́lɛei gɔɔpla, álɛ zĩkańnɔ kɛ́ à wɛ̃́lɛpi si yã́i, ásu mɔo tɔ̃ lí pɔ́ wì a bɛ bleɔwao. Àliɔ lípiɔ bɛ ble, ásu zɔ̃o. Líɔnɛ, i kɛ gbɛ̃nazĩna pɔ́ a mɔmá zĩuɔ no.
Ń beeo á fɔ̃ lí pɔ́ á dɔ̃ wìli a bɛ bleoɔ zɔ̃zɔ̃, kɛ́ à e gbà lɛsĩ daò e wɛ̃́lɛde pɔ́ aalɛ zĩkaánɔɔ gɛ fuò.
Tó wà bɔ̀ gɛwa bùsu pɔ́ Dii á Lua lɛ́ kpáwápiu, mɛ́ wa aà dɛ̀na dɔ̃o,
á gbɛ̃zɔ̃ɔɔ ń á yã́kpalɛkɛnaɔ gɛ́ wɛ̃́lɛ pɔ́ kú weɔ gwagwa, lá a zã̀ dɛ ń gɛpio.
Wɛ̃́lɛ pɔ́ aa è a kãi ń gɛpio, wɛ̃́lɛpi gbɛ̃zɔ̃ɔɔ zununu pɔ́ wi zuudaɛ̀ à zĩkɛ̀ yãao sɛ
gɛò swa pɔ́ a í lí bao mɛ́ wi gupi kàsakɛ̃ wà pɔtɔ̃̀ we yãao saɛ. Wekĩi aa zupi waa fĩu aa dɛ.
Sa'ona Levii buiɔ i sɔ̃ kãi sa, asa Dii á Lua ń sɛ́ a gbàgbanaɔ ũɛ, aa samaa'oɛ́ ń a tɔ́oɛ. Tó yãkele fɛ̀lɛ ge tó wà gbɛ̃e kɛ̀'ĩa, aamɛ aaliɔ yã́ bee kɛkɛa zɛ́ vĩ.
Wɛ̃́lɛ pɔ́ kãi ń gɛo gbɛ̃zɔ̃ɔpiɔ ń ɔ pípi zu pɔ́ wà a waa fĩ̀ swa saɛpi musu,
aai mɛ: Wámɛ wa gbɛ̃́pi dɛ̀o, wi wɛsiɛo.
Dii, sùuukɛ ń n gbɛ̃́ Isaili pɔ́ n ń bóɔ. Ńsu to tàaesaide dɛa yã́ wí n gbɛ̃́ Isailiɔ musuo. Màa aa láka gbɛ̃́pi dɛaa,
í bɔ tàaesaide dɛa yã́u, asa a yã́ pɔ́ maa Diiɛ kɛ̀.
Tó a gɛ á wɛ̀lɛɔwa zĩu, mɛ́ Dii á Lua ń náɛ́ á ɔzĩ, a ń kũkũ zĩ̀zɔɔ ũ,
tó á gbɛ̃e nɔ è ń guu, aà kákaa kɛ̀ɛ̀ maa, mɛ́ a yeaàzi, ali aà sɛ nɔ ũ,
i aà dilɛ a bɛ, nɔɛpi i a mi bo, i a ɔkɔɔ zɔ̃zɔ̃,
i a zɔkɛzwãa polo kɔ́lɛ. Nɔɛpi iɔ ku gɔ̃pi bɛ, i a de ń a dao gaa ɔ́ɔlɔ mɔ do. A gbɛa gɔ̃pi i ɔnawà à aà sɛ nɔ ũ sa.
Tó nɔɛpi i kaaàguo, aà aà gbaɛ i gɔ̃ azĩaɛ. Asu à aà yíao. Asu à aà dilɛ zɔ ũo, asa à aà dɔ̃ nɔɛ ũ kɔ̀.
Tó gɔ̃ɛe nɔ vĩ pla, mɛ́ a ye adozi dɛ adoa, tó aa nɛgɔ̃ɛɔ ìaànɔ ḿpla ḿpii, tó nɔ pɔ́ a yeio mɛ́ nɛ'ìaànɔ káau,
gɔ̃pi su yoakɛ di nɔ pɔ́ a yei nɛ́ɛ nɔ pɔ́ a yeio yoa gbɛu túbi kpaalɛa yã́io.
Sema aà yoakɛ dɔ̃ a nɔ pɔ́ a yeio nɛ́ɛ, i aà baa kpawà lɛɛ pla a pɔ́ɔ kpaalɛa guu, asa nɛ́pi mɛ́ aà gɔ̃sakɛnɛ sɛ̃́ia ũ, ɔ̃mɛ yoakɛzɛ vĩ.
Tó gɔ̃ɛe nɛgɔ̃ɛ swã́gbãa sòlede vĩ, mɛ́ ìli a de ń a dao yãmao, baa kɛ́ aaì aà swã́gagaɛ,
aà de ń aà dao aai aà kũ wà gɛaànɔ gbɛ̃zɔ̃ɔɔ kĩ́i wɛ̃́lɛ bɔlɛu,
aai onɛ́: Wá nɛ́ɛ beeá swã́gbãadeɛ, mɛ́ a sòle vĩ. Ìli swã́sɛ wá yã́io. Lɛ́'udeɛ mɛ́ wɛ̃min saɛ.
Wɛ̃́lɛ gɔ̃ɛɔ i aà pápa ń gbɛo ḿpii wà aà dɛ, kɛ́ vãi e láa á guu yã́i. Isailiɔ i yã́pi ma ḿpii, vĩa i ń kṹ.
Tó gbɛ̃e duunakɛ̀, à kà wà aà dɛ, mɛ́ a aà dɛ̀, a aà gɛ lòo líwa,
ásu to gusi à aà gɛ le líwao. À aà vĩ zĩbeezĩ, asa gbɛ̃́ pɔ́ wa lòo líwa á gbɛ̃́ pɔ́ Lua láaikɛ̀wàɛ. Ásu to bùsu pɔ́ Dii á Lua lɛ́ kpáwá gbãlɛ màao.
Tó n bɔ n gbɛ̃́dee zu ge aà sãwa à vũ̀aa, ńsu pɔ́pi to weo. Kũ suoɛ̀.
Tó n gbɛ̃́deepi bɛ ku kãio, ge tó ń aà dɔ̃oɛ, pɔ́pi dilɛ n bɛ e aà mɔ̀ wɛɛlɛi, ní gbasa ǹ kpawà.
Màa ńyɔ̃ kɛ ń aà zàa'ĩnao ge aà zwãa ge pɔ́ pɔ́ sù vũ̀aa ń gbɛ̃́deewan nò, mɛ́ n bɔwà. Ńsuli tó weo.
Tó n n gbɛ̃́dee zàa'ĩna ge aà zu è, à lɛ̀lɛwà zɛ́u, ńsu dɔaàzio, ǹ aà fɛlɛaànɔ.
Nɔɛe suli gɔ̃ɛ pɔkasa dao, mɛ́ gɔ̃ɛe suli nɔɛ pɔkasa dao, asa Dii á Lua ye yã́pikɛna gĩyãio.
Tó ń bɛ zɛ́u, mɛ́ n bã sakpɛ è lí musu ge zĩ́lɛ, a nɛ́ vĩ kau ge gbe, mɛ́ an da kúńla, ńsu bãpi kṹ ń a nɛ́ɔ píi sãnuo.
To bãpi gɛ̃zɛa, ní aà nɛ́ɔ sɛ́lɛ, kɛ́ n kua e àɔ na, ní wɛ̃ni kɛ.
Tó n kpɛ́ dafu dɔ̀, gĩbo a musu yɔɔnnɔ ǹ liai, kɛ́ gbɛ̃e su bãɛ a musu, aà gaa yã́ i wí n musuo yã́i.
Ásuli pɔpãle bui ba á vɛ̃ɛbuuo. Tó a gi, á vɛ̃ɛbɛɔ ń pɔ́wɛnapio a gɔ̃ɛ́ tɛ̃ ũɛ.
Ásuli zu nakɔ̃wa ń zàa'ĩnao à sapańnɔo.
Ásuli pɔkasa pɔ́ wa tã̀ ń sãkão ń buao yãalɛa dao.
Àli tufada á pɔkasaɔ lɛ́i.
Tó gɔ̃ɛ nɔsɛ̀ mɛ́ à wùlɛò, ɔ̃ à gbàsa yeio,
tó à yã́ dasi dɔ̀wà, à aà tɔ́ ɔ̃̀ɔkpà à mɛ̀: Ma nɔɛɛ bee sɛ̀, kɛ́ ma wulɛaànɔ, mi aà ɔ eo,
nɔɛpi de ń aà dao aa gɛ gbɛ̃zɔ̃ɔɔ le wɛ̃́lɛ bɔlɛu ń ń nɛ́ ɔ'ea seelao.
Nɔ mae i o gbɛ̃zɔ̃ɔɔnɛ a mɛ: Ma a nɛ́ kpà gɔ̃ɛɛ beewaɛ. Kɛ́ a sɛ̀, ɔ̃ a yei lɔo.
Ɔ̃ à yã́ dasi dɔ̀ ma nɛ́piwa à mɛ̀, i aà ɔ eo. Ma nɛ́ ɔ'ea seelan kɛ. Nɔ de ń aà dao i aà daa zwãau zwã̀a audepi poo wɛ̃́lɛ gbɛ̃zɔ̃ɔɔ aɛ.
Wɛ̃́lɛ gbɛ̃zɔ̃ɔɔ i gɔ̃pi kṹ, aai aà wɛtã,
aai ã́nusu ɔwatɛ̃ basɔo siwà, aai kpa nɔpi maewa, kɛ́ à Isaili nɛnɔɛ lɛ́so tɔ́ ɔ̃̀ɔkpà yã́i. Gɔ̃pi iɔ nɔpi kũa a bɛ. A nɔpi yaa zɛ́ vĩo e à gɛ gaò.
Tó yã́piá sĩanaɛ, mɛ́ wi nɔpi ɔ'ea seela eo,
wà nɔpi sɛ gɛò aà mae kpɛ́ kpɛɛlɛ, wɛ̃́lɛ gɔ̃ɛɔ i aà pápa ń gbɛo wà aà dɛ, asa à wíyã kɛ̀ Isaili bùsuu, à káaluakà a mae uaɛ, vãi i láa á guu.
Tó wà gɔ̃ɛ kũ̀ ń nɔzãeo, wàli ń dɛ ḿpla ḿpii, nɔɛpi ń gɔ̃ɛ pɔ́ wùlɛaànɔpio, vãi i láa á Isailiɔ guu.
Tó wà gɔ̃ kɛ̀ wɛ̃́ndia lɛ́soɛ, mɛ́ gɔ̃ɛe kpàaũaànɔ wɛ̃́lɛ guu, à wùlɛaànɔ,
àli gɛ́ńnɔ wɛ̃́lɛ bɔlɛu an pla ḿpii, í ń pápa ń gbɛo à ń dɛ. Wa wɛ̃́ndiapi dɛ, kɛ́ wɛ̃́lɛ guuɛ, mɛ́ à gì wiidɔiwà yã́i. Gɔ̃pi sɔ̃, kɛ́ à kùsi a gbɛ̃́dee nɔwa yã́i. Màa áli kɛ, vãi i láa á guu.
Tó sɛ̃u ɔ̃ gɔ̃ɛ kpàaũ ń wɛ̃́ndia lɛ́so pɔ́ wà gɔ̃ kɛ̀ɛ̀o, à kùsiwà à wùlɛaànɔ, gɔ̃ɛpi a ga adoɛ.
Ásu yãe kɛ wɛ̃́ndiapiɛo, asa i yã́ pɔ́ kà wà aà dɛ kɛo. Yã doũpiɛ ń gbɛ̃́ pɔ́ gbɛ̃dɛ̀o,
asa à bɔ̀ wɛ̃́ndia gɔ̃depiwa sɛ̃uɛ. Baa kɛ́ nɔɛpi wiidɔ̀wà, gbɛ̃e ku we à aà suabao.
Tó gɔ̃ɛ kpàaũ ń wɛ̃́ndia lɛ́so gɔ̃saideo, mɛ́ à kùsiwà à wùlɛaànɔ, tó wà bɔ̀má,
gɔ̃ɛpi a ã́nusu ɔwatɛ̃ blakwi kpa aà maewaɛ, i aà sɛ nɔ ũ, kɛ́ à kùsiwà yã́i. A nɔɛpi yaa zɛ́ vĩo e à gɛ gaò.
Gbɛ̃e su a mae nɔ sɛ à gɛ̃ a mae gɛ̃kĩio.
Gbɛ̃́ pɔ́ a lɛ wia ge a gɔ̃ɛkɛbɔ zɔ̃ɛa zɛvĩ à gɛ̃ Dii gbɛ̃́ɔ kɔ̃kãaa guuo.
Naaenɛ zɛvĩ aà gɛ̃ Dii gbɛ̃́ɔ kɔ̃kãaa guuo, baa bui pɔ́ nɛ́pi a kɛ e an buiwa.
Amɔniɔ ń Mɔabuɔ zɛvĩ aa gɛ̃ Dii gbɛ̃́ɔ kɔ̃kãaa guuo, baa an buiɔ e an buiwa.
Asa gɔɔ pɔ́ á bɛ zɛ́u á bɔa Egipi gbɛa, aai mɔ á yàaekɛi ń pɛ̃ɛoo, aai í kpáwá á mìo. Aa fĩabò Bɛɔɔ nɛ́ Balaaũ, Petoo pɔ́ kú Mɛsɔpɔtami bùsu gbɛ̃́ɛ aà láaizĩwáɛ,
kási Dii á Lua i we Balaaũ yãmào, ɔ̃ à savãipi lìlɛ samaa ũ, kɛ́ a yeázi yã́i.
E à gɛ àɔ kuo, ásu buipiɔ aafia ge an bɔa maa wɛɛlɛo.
Ásu Ɛdɔũɔ bɔlɔboo, asa á daɛɔnɛ. Ásu Egipiɔ bɔlɔboo, asa á kú an bùsuu bɔ̀mɔɔ ũ yãaɛ.
Sɛa za ń sĩ́wɛnaɔwa aamɛ aali e gɛ̃ Dii gbɛ̃́ɔ kɔ̃kãaa guu.
Tó a gɛ á wɛ̀lɛɔwa zĩu, mɛ́ á kú bòou, à laaika gbãlɛai.
Tó á gbɛ̃e azĩa è gwãasĩna, à gbãlɛ̀n we. Ade bɔ bòou, iɔ ku we. Asu gɛ̃ bòouo.
Tó oosi kɛ̀, aà zu'o, i su bòou ĩatɛ̃ gɛ̃a kpɛ́u gbɛa.
À gu pɔ́ áli gɛ́ bĩ́ikpɛkɛui dilɛ bòo kpɛ.
Àliɔ ɛyɔ̃bɔ kũa á gɔ̃kɛbɔɔ guu. Tó a gɛ bĩ́ikpɛkɛi, àli ɛyɔ̃, tó a bĩ́ikpɛkɛ̀ á làa, íli bùsukaa.
Asa Dii á Lua ìɔ bɛ á bòou, àɔ á dɔ̃́aɛ, i á wɛ̀lɛɔ naɛ́ á ɔzĩ. Sema á bòoɔ ku gbãlɛsai, kɛ́ Dii su gbãsĩ eu, i bɔ á kpɛo yã́i.
Tó zɔe bàalɛ̀ a diiɛ, à mɔ̀ azĩa kpàwá, ásu à aà kpa a diiwao.
À to aàɔ kúánɔ gu pɔ́ a yeiu, á wɛ̃́lɛ pɔ́ kɛ̀ɛ̀ maau. Ásu à aà wɛtão.
Isaili nɔɛe ge gɔ̃ɛe su gɔ̃ tã́akpɛ káalua ũo.
Ásu mɔ Dii á Lua kpɛ́u ń káaluaka'ɔ̃ao à lɛ́gbã dɔowào, asa Dii á Lua ye káaluaɔ gĩyãio.
Tó a pɔe sɛ̃̀a á gbɛ̃́deeɛ, ɔ̃a ge blɛ ge pɔpãlen nò, ásu a idiaɛ̀o.
À a idia bui zĩ̀loɛ, ãma ásu dia á gbɛ̃́deeɛo, Dii á Lua i báaadaɛ́ á zĩ píiu bùsu pɔ́ álɛ gɛ́ síipi guu.
Tó a lɛkɛ̀ Dii á Luawa, ásu to a fĩaboa gɔɔ gágao, asa Dii a á lá a yã́i, í gɔ̃ duundeɔ ũɛ.
Tó i lɛkɛwào, á gɔ̃ duundeɔ ũo.
Yã́ pɔ́ bɔ̀ á lɛ́u, àli zĩkɛwà ń laaio, asa a lɛkɛ̀ Dii á Luawa ń pɔeãoɛ.
Tó a gɛ̃ á gbɛ̃́dee vɛ̃ɛbuu, à vɛ̃ɛbɛ ble we lá á yeiwa à kã́, ãma ásu bobo ka gbíu à suòo.
Tó a gɛ̃ á gbɛ̃́dee pɔ́wɛmbuu, à a sáoɔ wɛ ń ɔo, ãma ásu kɔma ká á gbɛ̃́dee pɔ́wɛnai à kɛ̃o.
Tó gɔ̃ɛe nɔsɛ̀, mɛ́ nɔpi yã́ i kaaàguo, kɛ́ a è a dɔ́ɛ'ĩi vĩ yã́i, mɛ́ à gínzila kɛ̃̀ kpàwà à aà yàò,
tó nɔɛpi bɔ̀ aà bɛ, à gɛ̀ zã pãle kɛ̀,
mɛ́ gɔ̃ plaadepi yeaàzio, tó à gínzila kɛ̃̀ a kpàwà à aà yàò sɔ̃, ge gɔ̃ plaade pɔ́ aà sɛ̀pi gàn lò,
gɔ̃ pɔ́ aà yà sɛ̃́ia zɛ́ vĩ à aà sɛ nɔ ũ lɔo, asa à dɔ̀aa à aà ɔ̃̀ɔkpàɛ. Dii ye yã́ bee gĩyãio. Ásu bùsu pɔ́ Dii á Lua lɛ́ kpáwá á pɔ́ ũ ɔ̃̀ɔkpao.
Tó gbɛ̃́ nɔsɛ̀ dafu, asu gɛ́ zĩlauo, mɛ́ wasu zĩdaɛ̀ zã̀o. Wa aà kɛ̃́, iɔ ku bɛ wɛ̃̀ do, kɛ́ aà nɔ pɔ́ a sɛ̀pi pɔ e àɔ na.
Wasu gbɛ̃e wísilɔgbɛ tɔ̀ɔmasio, baa a nɛ́, asa aà wɛ̃ni tɔ̀ɔmasian we.
Tó gbɛ̃́ a Isaili dee sɛ̀ kpã́i, à aà kɛ̀ zɔ ũ ge à aà yìan nò, sema à kpã́ipi dɛ, vãi i láa á guu.
À láai ka kusui, í laaidɔ a yã́ pɔ́ sa'ona Levii buiɔ òɛ́wa maamaa. Lá má dìlɛnɛ́wa, àɔ kũa màa.
À to yã́ pɔ́ Dii á Lua kɛ̀ Miliaũɛ zɛ́u á bɔa Egipi gbɛa dɔágu.
Tó n pɔ́ sɛ̃̀a n gbɛ̃́deeɛ, ńsu gɛ̃ aà kpɛ́u ǹ aà zwãa sí tɔ̀ɔma ũo.
Zɛ ǹ aà dã bàasi, i bɔnɛ ń n zwãapio bàasi we.
Tó taasideɛ, ńsu ǹyɔ̃ kũa e n gɛ taò kpɛ́uo.
Gɛ ǹ kpawà e ĩatɛ̃ àɔ gɛ́ gɛ̃i kpɛ́u, i e i ń a zwãapio. A fɔkpama, yã́ pɔ́ ń kɛ̀pi i kɛ Dii á Luaɛ na.
Ásu á gbɛ̀wina pɔ́ dɛ taaside wɛ̃nade ũ wɛtão, á gbɛ̃́ Isaili ge bɔ̀mɔ pɔ́ kú á bùsu wɛ̃́lɛun nò.
Àliɔ aà fĩaboɛ̀ lá gu lɛ́ dɔ e ĩatɛ̃ àɔ gɛ́ gɛ̃i kpɛ́u, asa taasideɛ, mɛ́ aà wɛ́ dɔ a ɔ̃ai. Tó màa no, a wiilɛ Diiwaɛ, í gɔ̃ tàaedeɔ ũ.
Maeɔ ga ń nɛ́ɔ duuna yã́io, mɛ́ nɛ́ɔ ga ń maeɔ duuna yã́io. Baade a ga azĩa duuna yã́iɛ.
Ásuli yã́gɔ̃gɔ̃ bɔ̀mɔ ge tonɛ pɔ́ gwana vĩoɛ ɔkpɛaio. Ásuli gyaa gbɛ̃ando pɔkasa tɔ̀ɔmasio.
Kɛ́ a zɔblè Egipi, ɔ̃ Dii á Lua á bɔ́u, à to a yã́ɔ dɔágu. Bee yã́i málɛ yã́ɛ bee dilɛiɛ́ àɔ kũa.
Tó álɛ pɔkɛkɛ bua, mɛ́ á pɔ́ bàaae yã́ sã̀águ, ásu ɛa gɛ́ sɛ́io. À bee to bɔ̀mɔɔnɛ ń nɛtonɛ pɔ́ gwana vĩoɔ ń gyaa taasideɔ, Dii á Lua i báaadaágu ń zĩ pɔ́ álɛ kɛo píi.
Tó álɛ kukɛ, ásu a bɛ kɔ̃nwɛo. À bee to bɔ̀mɔɔnɛ ń nɛtonɛɔ ń gyaaɔ.
Tó álɛ vɛ̃ɛ bobo, ásu a bɛ kɔ̃nwɛo. À bee to bɔ̀mɔɔnɛ ń nɛtonɛɔ ń gyaaɔ.
À tó á zɔblea Egipi yã́ɔ dɔágu. Bee yã́i málɛ yã́ɛ bee dilɛiɛ́ àɔ kũa.
Tó lɛkpaa gɛ̃̀ gɔ̃ɛɔ zãnguo, aa gɛ́ yã́kpalɛkɛkĩi wà yã́pi gɔ̃́gɔ̃ńnɔ, wàli yãnakpa gbɛ̃́ pɔ́ a yã́ nawa, wi tàaede yã́'ĩikpawà.
Tó à kũ̀ wà tàaedepi gbɛ̃ɛ sɔ̃, yã́kpalɛkɛna lí tó aà wúlɛ, i aà gbɛ̃ tàae pɔ́ a kɛ̀ lɛ́u.
Wasuli aà gbɛ̃ dɛ flã̀ lɛ blalao. Tó wà sù wà aà gbɛ̃̀ dɛ beea, a widà a gbɛ̃́deewaɛ.
Ásuli lɛsɔkpa zu pɔ́ lɛ́ pɔgbɛ̃ɛo.
Tó vĩ̀i ń dãunao ku gudoũ, mɛ́ an gbɛ̃́ mɛ̀ndo gà nɛ́sai, aà gyaa su gɛ́ zãkɛi gupãleio. Aà zã́ vĩ̀i ge dãuna mɛ́ a aà sɛ nɔ ũ, i aà da'uakɛ.
Wa nɛgɔ̃ɛ pɔ́ a i sɛ̃́ia dilɛ aà gɔ̃ pɔ́ gà gɛ̃ɛ ũ, kɛ́ aà tɔ́ e àɔ ku Isailiɔ guu.
Tó gɔ̃ɛpi ye a vĩ̀i ge a dãuna nɔpi sɛaio, nɔpi i gɛ́ gbɛ̃zɔ̃ɔɔ le yã́kpalɛkɛkĩi, i onɛ́ a zã́ gbɛ̃do gì a da'uakɛiɛ, kɛ́ a zã́ tɔ́ su àɔ ku Isailiɔ guuo.
Wɛ̃́lɛ gbɛ̃zɔ̃ɔpiɔ i aà sísi, aai aà la. Tó gia nɔpi sɛai ɔ̃ à zɛ̀ò,
nɔɛpi i sɔ̃aàzi gbɛ̃zɔ̃ɔɔ aɛ, i aà kyale gbá do bɔ, i lɛ́'ika aà oawa, i mɛ: Màa wàli kɛ gbɛ̃́ pɔ́ gì a gbɛ̃do ua vuiɛ.
Za zĩbeezĩ waliɔ o aà uaɛ kyalesai'ua.
Tó gbɛ̃ɔn plaɔ lɛ́ sòlekɛ, mɛ́ an gbɛ̃́ mɛ̀ndo na mɔ̀ a zã́ suabai, mɛ́ à gbɛ̃́ pɔ́ lɛ́ sòlekɛ ń a zã́opi kũ̀ aà gɔ̃ɛkɛbɔwa,
à nɔɛpi ɔzɔ̃, ásu à aà wɛ̃nagwao.
Pɔ́gbiayɔ̃bɔ zɔ̃ɔ ń a nɛ́nao su àɔ kaa á bɔ̀ɔ guu pla píio.
Zaa zɔ̃ɔ ń a nɛ́nao su àɔ kú á bɛ pla píio.
À to pɔ́gbiayɔ̃bɔɔ ń á zaaɔ líɔ maa wásawasa, kɛ́ à e gɛ̃gɛ̃ bùsu pɔ́ Dii á Lua lɛ́ kpáwápiu.
Asa Dii á Lua ye gbɛ̃́ pɔ́ aaì yãfaasai bee taa kɛɔ gĩyãio.
À to yã́ pɔ́ Amalɛki buiɔ kɛ̀ɛ́ zɛ́u á bɔa Egipi gbɛaɔ dɔágu.
Gɔɔ pɔ́ a kpasa, á yɛ̃̀ɛɛ làa, aai vĩakɛ Luaɛo, aa lɛ̀lɛ á gbɛ̃́ busɛ pɔ́ tɛ́ gbɛzãɔwa zɛ́uɛ.
Tó Dii á Lua á ibɛɛ pɔ́ liaaáziɔ nàɛ́ á ɔzĩ, à á gba ĩ́ampakĩi bùsu pɔ́ àlɛ kpáwá à sipi guu, à Amalɛki buipiɔ tɔ́ dɛ dṹniau. A yã́ su sã́águo.
Tó a gɛ̃ bùsu pɔ́ Dii á Lua lɛ́ kpáwá á pɔ́ ũpi guu, mɛ́ á sì a zɔ̃lɛu,
àli a buapɔ́ káauɔ dã ká gbíu, í gɛò gu pɔ́ Dii á Lua a sɛ a tɔ́ àɔ kuwàu.
À gɛ sa'ona pɔ́ kú zĩbeezĩ le, í oɛ̀ à mɛ: Málɛ o gbã Dii n Luaɛ, ma ka bùsu pɔ́ Dii a lɛgbɛ̃̀ wá deziɔnɛ à mɛ̀ á kpáwápiu.
Sa'ona i gbí sí á ɔzĩ, i dilɛ Dii á Lua gbagbakĩi aɛ,
í o Dii á Lua aɛ à mɛ: Sili gbɛ̃́ bɛbɛnan ma dezi ũ. À tà Egipi à zɔ̃̀lɛu ń a gbɛ̃́ pɔ́ aa dasioɔ, ɔ̃ aa gɔ̃̀ bui zɔ̃ɔ pɔ́ aa dasi mɛ́ aa gbãaɔ ũ.
Egipiɔ ĩadàwá aa wɛ́tɛ̃amɔ̀wɛ̃ɛ, aa wá dá zɔbleu pãsĩpãsĩ,
ɔ̃ wa wiilɛ̀ Dii wá deziɔ Luawa. Ɔ̃ à wá wiilɛawapi mà, à wɛ́tɛ̃a ń taasio ń gbãa pɔ́ wa mɔ̀wɛ̃ɛo è,
ɔ̃ à wá bɔ́lɛ Egipi ń a gã̀sa gbãao. À a gã̀sĩ pòo à yã́ pɔ́ ì to vĩa ń kṹ kɛ̀ maamaa ń seelaɔ ń dabudabuɔ.
Ɔ̃ à mɔ̀wanɔ guɛ beeu, à bùsuɛ bee kpàwá, bùsu pɔ́ vĩ ń zɔ́'io diu.
Tia kɛ́wa Dii, málɛ mɔ́ ń tɔɔlɛ pɔ́ ń kpàa pɔ́ káauɔ. Àli dilɛ Dii á Lua aɛ, í kúlɛɛ̀.
Ápiɔ ń Levii buiɔ ń bɔ̀mɔ pɔ́ kú á guuɔ, á pɔ lí kɛ na pɔmaa pɔ́ Dii á Lua kpàwáɔ ń á bɛdeɔwa píi.
Tó a á buapɔ́ɔ kwide bɔ̀ a wɛ̃̀ àaɔ̃de guu, á làa píi, àli kpá Levii buiɔwa ń bɔ̀mɔɔ ń nɛtonɛɔ ń gyaaɔ, aai ble á wɛ̃́lɛɔ guu aa kã́.
Í o Dii á Luaɛ à mɛ: Ma n asea bɔ̀nɛ ma bɛ, má kpà Levii buiɔwa ń bɔ̀mɔɔ ń nɛtonɛɔ ń gyaaɔ, lá ń òwa píi. Mi pã n yãdilɛaao, a kee i sãmagu sɔ̃o.
Mi n asea ble ma taasikɛa guuo. Mi n asea bɔnɛ ń gbãsĩoo. Mi a kee kpa gɛvĩ yã́ musuo. Dii ma Lua ma n yãmà, má kɛ̀ lá ń dìlɛmɛɛwa.
Wɛ́kpalɛ za n kúkĩiu musu, ní báaada n gbɛ̃́ Isailiɔgu ń bùsu pɔ́ ń kpàwáo, bùsu pɔ́ vĩ ń zɔ́'io diu, lá n a lɛgbɛ̃̀ wá deziɔnɛwa.
Dii á Lua lɛ́ yãdilɛɛ́ gbã, àliɔ aà ɔtondɔkĩi gwa, íɔ aà ikoyãpiɔ kũa ń laaio ń nɔ̀sɛmɛndoo ń pɔeão.
Á ò gbã Dii mɛ́ á Lua ũ, a mɛ̀ áliɔ táa'o aà zɛ́uɛ, íɔ aà ikoyãɔ kũa ń aà yãdilɛaɔ, íɔ aà ɔtondɔkĩi gwa, íɔ aà yãma.
Dii òɛ́ gbã áɔ dɛ a gbɛ̃́ yenzideɔ ũ lá à a lɛgbɛ̃̀ɛ́waɛ. À mɛ̀ àɔ a yãdilɛaɔ kũa,
i á sɛ́ lɛsĩ dɛ bui pɔ́ a kɛ̀ɔla píi, wi á táasilɛ, wi á tɔbɔ, wi á maabo, íɔ dɛ Dii á Lua gbɛ̃́ pɔ́ an kua ńdoaɔ ũ, lá à a lɛgbɛ̃̀wa.
Mɔizi ń Isaili gbɛ̃zɔ̃ɔɔ yãdìlɛ ń gbɛ̃́ɔnɛ. Mɔizi mɛ̀: Àɔ yã́ pɔ́ málɛ dilɛɛ́ gbãɔ kũa.
Tó a bua Yuudɛ̃wa, a gɛ̃ bùsu pɔ́ Dii á Lua lɛ́ kpáwáu, à gbɛ̀ gbɛ̃̀nɛɔ pɛ́lɛpɛlɛ à soolɛwà,
í ikoyãɛ beeɔ kɛ̃wà píi. Tó a gɛ̃ bùsu pɔ́ vĩ ń zɔ́'io diupiu, lá Dii á Lua a lɛgbɛ̃̀ á dezi káauɔnɛwa,
à gbɛpiɔ pɛ́lɛpɛlɛ Ebali gbɛ̀sĩsĩwa Yuudɛ̃ baale, lá málɛ daɛ́ gbãwa, í soolɛwà.
À Dii á Lua gbagbakĩi bo we ń gbɛo. Ásu gã́pɛlɛ gbɛpiɔwao,
à bo ń gbɛ̀ ãsaiɔ, í sa pɔ́ wì a pɔ́ kátɛu à tɛ́kũ o Dii á Luawa we.
À sáaukpa sa'o we lɔ, í pɔnakɛ Dii á Lua aɛ.
À ikoyãɛ beeɔ kɛ̃ gbɛpiɔwa píi wásawasa.
Ɔ̃ Mɔizi ń sa'ona Levii buiɔ ò Isaili buiɔnɛ píi aa mɛ̀: Isailiɔ, à kɛ kílikili! À swã́kpa yãma! A gɔ̃ Dii á Lua gbɛ̃́ɔ ũɛ sa.
À Dii á Lua yãma, íɔ aà ɔtondɔkĩi gwa, íɔ zĩkɛ aà yãdilɛa pɔ́ málɛ daɛ́ gbãɔwa.
Gɔɔ doũpi zĩ́ ɔ̃ Mɔizi yãdìlɛnɛ́ à mɛ̀:
Tó a bua Yuudɛ̃wa, buiɛ beeɔ mɛ́ aa zɛ Galiziũ sĩ̀sĩpɔlɛu, aai báaadaágu: Simɛɔ, Levii, Yuda, Isakaa, Yosɛfu, Bɛ̃yãmɛɛ.
Buiɛ beeɔ mɛ́ aa zɛ Ebali sĩ̀sĩpɔlɛu, aai láai yã'o: Lubɛni, Gada, Asɛɛ, Zabulɔni, Dã, Nɛfatali.
Levii buiɔ aai yã́ɛ beeɔ o Isaili buiɔnɛ píi ń lɔɔ gbãao, aa mɛ:
Láaipɔn gbɛ̃́ pɔ́ tã́a ã̀ ge a kàsa, a pɛ̀lɛ asii guu ũ. Dii ye ɔzĩ bee taa gĩyãio. Gbɛ̃́pii i mɛ, ãmi!
Láaipɔn gbɛ̃́ pɔ́ a de ge a da kpɛbɔ̀ ũ. Gbɛ̃́pii i mɛ, ãmi!
Láaipɔn gbɛ̃́ pɔ́ a gbɛ̃́dee kɔɔ sɛ sɔ̃̀ò ũ. Gbɛ̃́pii i mɛ, ãmi!
Láaipɔn gbɛ̃́ pɔ́ tò vĩ̀a zã̀ zɛ́wa ũ. Gbɛ̃́pii i mɛ, ãmi!
Láaipɔn gbɛ̃́ pɔ́ yãkɛ̀kɛ bɔ̀mɔ ge nɛtonɛ ge gyaaɛ ɔkpɛai ũ. Gbɛ̃́pii i mɛ, ãmi!
Láaipɔn gbɛ̃́ pɔ́ gɛ̃̀ a mae gɛ̃kĩi à wùlɛ ń aà nao ũ. Gbɛ̃́pii i mɛ, ãmi!
Láaipɔn gbɛ̃́ pɔ́ pɔtuo dã̀akpà ũ. Gbɛ̃́pii i mɛ, ãmi!
Láaipɔn gbɛ̃́ pɔ́ wùlɛ ń a dãeo ũ. Gbɛ̃́pii i mɛ, ãmi!
Láaipɔn gbɛ̃́ pɔ́ wùlɛ ń a ã̀nsueo ũ. Gbɛ̃́pii i mɛ, ãmi!
Láaipɔn gbɛ̃́ pɔ́ a gbɛ̃́dee dɛ̀ asii guu ũ. Gbɛ̃́pii i mɛ, ãmi!
Láaipɔn gbɛ̃́ pɔ́ tàaesaide dɛ̀ gbagusaɛ yã́i ũ. Gbɛ̃́pii i mɛ, ãmi!
Láaipɔn gbɛ̃́ pɔ́ i zɛ ń ikoyãɛ beeɔ àlɛ zĩkɛwào ũ. Gbɛ̃́pii i mɛ, ãmi!
Tó a Dii á Lua yãmà, tó á aà yãdilɛa pɔ́ málɛ daɛ́ gbãɔ kũa, álɛ zĩkɛwà, Dii á Lua a á kã́fĩ dɛ dṹnia bui píia.
Tó a Dii á Lua yãmà, a báaaɛ beeɔ daágu píiɛ.
A báaadaágu wɛ̃́lɛ guu, a báaadaágu bua.
A báaada á nɛ́ɔ ń á buapɔ́ɔ ń á pɔtuoɔgu, á zuɔ ń á sãɔ ń á bleɔ píi.
A báaada á taɔ ń á góɔgu.
A báaadaágu á gɛa guu ń á suao.
Dii a to à zĩble á ibɛɛ pɔ́ aa fɛlɛánɔɔwa. Aa dɔkɔ̃wa aa mɔ lɛ́lɛiwá, aai fãaa ń bao aa tá.
Dii a báaada á dɔ̃ɔgu ń zĩ pɔ́ á kɛ̀o píi. Dii á Lua a báaadaágu bùsu pɔ́ àlɛ kpáwá guu.
Tó á Dii á Lua yãdilɛaɔ kũa, mɛ́ á tɛ́ aà iai, a á dɛa a gbɛ̃́ pɔ́ an kua ńdoaɔ ũ zɛdɔ, lá a òɛ́wa,
dṹnia bui píi i dɔ̃ kɛ́ Dii tɔ́ kúwá, aai vĩakɛɛ́.
Dii a to pɔ́ kɛɛ́, á nɛ́ɔ ń á pɔtuo nɛ́ɔ ń á buanɛɔ liála bùsu pɔ́ à a lɛgbɛ̃̀ á dezi káauɔnɛ à mɛ̀ á kpáwá guu.
Dii a a àizɛɛ làasi wɛ̃ɛ́ za musu, i to lou maɛ́ á bùsuu à bɔlɛi, i báaada zĩ pɔ́ álɛ kɛu, í pɔ́ sɛ̃a bui dasideɔnɛ. Áɔ pɔe sɛ̃aamá ni vĩo.
Dii a to àɔ dɛ mideɔ ũɛ, i kɛ áɔ kpɛɛ no. Tó a Dii á Lua yãdilɛa pɔ́ málɛ daɛ́ gbãɔ mà á kũa, álɛ zĩkɛwà, áɔ ku musuɛ, i kɛ zĩ́lɛ no.
Àɔ yã́ pɔ́ málɛ daɛ́ gbãɔ kũa. Ásu pãalɛ ɔplaai ge zɛɛio. Ásu tɛ dii pãleɔzi à zɔblenɛ́o.
Tó i Dii á Lua yãmao, tó i aà ɔtondɔkĩi gwao, tó á aà yãdilɛa pɔ́ málɛ daɛ́ gbãɔ kũao, yã́ɛ beeɔ mɛ́ a á le.
Á wɛ̃́lɛɔ ń á buaɔ i gɔ̃ láaipɔ ũ.
Á taɔ ń á góɔ i gɔ̃ láaipɔ ũ.
Á nɛ́ɔ ń á bua pɔ́ɔ ń á zuɔ ń á sãɔ ń a bleɔ i gɔ̃ láaipɔ ũ.
Í gɔ̃ láaipɔ ũ á gɛa ń á suao.
Dii a láaizĩwáɛ, a ɔtɔ̃wá, i wɛbiiwá zĩ pɔ́ álɛ kɛ píi guu e a gɛ kaalɛ à midɛ kã́ndo yãvãi pɔ́ á kɛ̀ a pãkpàaàzi yã́i.
Dii a gagyãkaágu e à gɛ láa bùsu pɔ́ álɛ gɛ́ síi guuɛ.
Dii a to tɔɔn vãi á le ń sionao ń kákagyão ń mɛ̀wãao ń nɔanao. Pɔ́ piaa gbɔ̃si ń pɔ́ fukpaao i á buapɔ́ɔ le. Gyãpiɔ pɛ́lɛáziɛ e à gɛ midɛò.
Luabɛ aɔ kú á musu gii lán mɔgotɛ̃waɛ. Tɔɔlɛ iɔ kú á zíɛ gbã́ugbãu lán mɔsiwa.
Luutɛ̃ ń bùsutio ɔ̃ Dii a to à e lou gɛ̃ɛ ũ. Aɔ bɔ za musuɛ e à gɛ á dɛdɛò.
Dii a tó á wɛ̀lɛɔ zĩblewáɛ. Á dɔdɔkɔ̃wa à gɛ́ lɛ́lɛimá, í fãaa ń bao à tá. Sɔ̃ i kɛ̃ dṹnia bui píigu yã́ pɔ́ á lé yã́i.
Á gɛɔ i gɔ̃ bãɔ ń wàiɔ pɔblea ũ, gbɛ̃e a ń yáo.
Dii a to Egipi sã́nɛɔ á le ń gbɛnao ń yiao ń kásanao. Áɔ gbã́gbãa vĩo.
I to ĩ́ana káwá, i to à vĩ̀akũ, i tó á mi liaa,
íɔ ɔmalɛmalɛ fãanɛ lán vĩ̀a pɔ́ kú gusiauwa. Á yãe ali bɔ maao. Wa gbãamɔɛ́, wi á pɔ́ɔ síwá, kási gbɛ̃e a á suabao.
Áɔ nɔkpama vĩ, gbɛ̃pãle i kusiwà. Á kpɛdɔ, á e iuo. Á vɛ̃ɛbu kɛ, á e à a bɛ mɔaokɛo.
Wa á zuɔ kòlokpa á wáa, á e à a nɔ̀ɔ soo. Wa á zàa'ĩnaɔ síwá, mɛ́ á e lɔo. Wa á sãɔ kpá á wɛ̀lɛɔwa, kási gbɛ̃e a á suabao.
Wa á nɛgɔ̃ɛɔ ń á nɛnɔɛɔ kpa buipãleɔwa, á wɛ́ iɔ dɔńzi e á wɛ́ wo. Á gbãa a pɔe kɛo.
Bui pɔ́ á dɔ̃oɔ á buazĩ pɔ́ á kɛ̀ pɔble. Waɔ gbãamɔɛ́, wiɔ á wɛtã gɔɔpii.
Ĩana a káwá yã́ pɔ́ á wɛ́ a e yã́i.
Dii a to bɔ̀kɔɔ á le á koso ń á gbásaonaɔwa. Aa liála sɛa za á gbakpɛa e á minanguo.
Dii a táánɔ ń á kía pɔ́ á aà dilɛo bui pɔ́ ápiɔ ń á deziɔ dɔ̃oɔ kĩ́i. Wekĩi á zɔbleu líɔnɛ ń gbɛɔ á diiɔ ũ.
Á gɔ̃ sɔ̃kɛ̃ngu pɔ́ ũ, láanipɔ ũ bui pɔ́ Dii a á yá ń kĩ́iɔnɛ píi, aai yãadaánɔ.
Áli pɔ́tɔ̃ maamaaɛ, kási ali kɛkɛ yɔɔnnɔɛ. Kwaɔ mɛ́ aa so píi.
Á vɛ̃ɛbu ba, í a sɛ̃wa, kási á e à a kɔ́ zɔ̃zɔ̃ à a imio. Kɔ̀ɔɔ mɛ́ aa á vɛ̃ɛlipiɔ zɔ̃zɔ̃.
Kuliɔ di á bùsuuɛ, kási á e a nísi mɔaokɛo, asa aa nɔbɔlɛkɛ píiɛ.
Á nɛgɔ̃ɛɔ ń nɔɛɔ i'i, kási aaɔ kúánɔo. Wa táńnɔ zĩ̀zɔɔ ũɛ.
Kwasutɛ̃ɔ i á bùsu líɔ ń á buapɔ́ɔ síwá.
Bɔ̀mɔ pɔ́ kú á guuɔ kúkuála musumusuɛ, á vlã́ iɔ naua.
Aa pɔ́ sɛ̃aɛ́, kási á e pɔ́ sɛ̃anɛ́o. Aaɔ dɛ mideɔ ũ, íɔ kú ń guu kpɛɛ.
Yã́ beeɔ á le píiɛ, aaiɔ tɛ́ázi. Aa kɛ̃́wáo e à gɛ midɛò, kɛ́ i Dii á Lua yãmao, i aà ɔtondɔkĩi gwao, mɛ́ á aà yãdilɛa pɔ́ a dàɛ́ɔ kũao yã́i.
Yã́ pɔ́ aa á lepiɔ aaɔ dɛ seela pɔ́ ì dimá ũɛ e á buiwa.
Tó i zɔble Dii á Luaɛ ń pɔnao ń nɔ̀sɛnao á namablegɔɔo,
á wɛ̀lɛ pɔ́ Dii a ń zĩwáɔ ɔ̃ á zɔblenɛ́ bṹu ń nɔanao ń imio pɔ́kɛ̃sãma guu. Dii i mɔ̀ zuu daɛ́ á nɔɛ e à gɛ á kaalɛò.
Bui pɔ́ kú za tɔɔlɛ lɛ́wa zã̀zã ili ń yãmaoɔ ɔ̃ Dii a to aa kúu'o aa mɔ́wá.
Buipiɔ aaɔ pãsĩ, aa gbɛ̃zɔ̃ɔɔ wɛgwao, aa wɛ̃nadɔ̃ nɛ́ɔnɛo.
Aa á pɔtuoɔ sóso ń á buapɔ́ɔ e à gɛ kaalɛòɛ. Aa á pɔ́wɛna ge á vɛ̃ɛ ge á nísi ge á zu ge á sã tóɛ́o e à gɛ midɛò.
Aa koezɔ̃ á bùsu pɔ́ Dii á Lua lɛ́ kpáwá wɛ̃́lɛɔzi píi e á bĩ́i gbãa lɛsĩ pɔ́ álɛ a náaikɛɔ gɛ kwɛòɛ.
Á á nɛgɔ̃ɛɔ ń á nɛnɔɛ pɔ́ Dii á Lua a kpáwáɔ so taasi pɔ́ á wɛ̀lɛɔ á dau koezɔ̃aázi guu yã́i.
Baa á gɔ̃ɛ busɛ wɛ̃nadɔ̃nɛde a bĩikɛ ń a gbɛ̃́deeo ń a nɔ yenzideo ń a nɛ́ pɔ́ gɔ̃̀ɔ
ń a nɛ́ pɔ́ àlɛ sópio. A li an gbɛ̃eɛo, kɛ́ pɔe i gɔ̃ɛ̀o taasi pɔ́ á wɛ̀lɛɔ á dau koezɔ̃aázi guu yã́i.
Baa á nɔɛ busɛ wɛ̃nadɔ̃nɛde, nɔɛ pɔ́ lí we kɛ̀sɛ tɔ̃̀ bùsuwao kɛ́ a busɛ mɛ́ wɛ̃nadɔ̃nɛdeɛ yã́i, a bĩikɛ ń a gɔ̃ yenzideo ń a nɛgɔ̃ɛo ń a nɛnɔɛo
a nɛ́ pɔ́ a ì ń a bio yã́ musu. A so asii guuɛ pɔ́kɛ̃sãma ń taasi pɔ́ á wɛ̀lɛɔ á dau koezɔ̃aázi guuo yã́i.
Tó á ikoyã pɔ́ kú láɛ bee guuɔ kũa, álɛ zĩkɛwào, tó á Dii á Lua tɔ́ gbia pɔ́ ì ń mɛ séenata bɛɛɛ dɔ̃o,
Dii a gaga pɔ́ á a fãn vĩoɔ káágu ń á buiɔɛ, gaga pãsĩ pɔ́ ì gɔɔplakɛɔ ń gyãvãi pɔ́ lí láaoɔ.
A to Egipi gyã pɔ́ á a vĩa vĩɔ á le, a kɛ̃́wáo.
Baa gaga ń gyã pɔ́ a yã́ kú ikoyã láɛ bee guuoɔ, Dii a káágu píi e à gɛ kaalɛòɛ.
Tó i Dii á Lua yãmao, baa ń á dasi lán saanaɔwa kɛo, á gɔ̃ bílao.
Lá à kà Diigu à yãmaakɛ̀ɛ́, a tò a dasikũ̀, màa a kaaàgu à á dɛdɛ, i á kaalɛ. A á wo bùsu pɔ́ álɛ gɛ́ síi guu,
i á fãaa buiɔ guu za dṹnia lɛ́la e a lɛ́le. We á zɔbleu líɔnɛ ń gbɛɔ, dii pɔ́ ápiɔ ń á deziɔ á dɔ̃oɔ.
Á ĩ́ampakĩi e buipiɔ guuo, á pɔ̀ɔpɛkĩi e gueio. Wekĩi Dii a to àɔ sɔ̃̀deedeekɛu, á wɛ́ iɔ wo, á yɛ̃̀ɛɛ i láa.
Á nisĩna iɔ naa líwa, vĩa iɔ á kṹ gwãasĩna ń fãanɛo, áɔ á kua náai vĩo.
Vĩa pɔ́ a á kṹ yã́ pɔ́ a wɛsìɛ yã́i áli mɛ kɔɔɛ à to oosi kɛ, íli mɛ oosiɛ à to gu dɔ.
Dii a á ká gó'ilɛnaɔ guu à táánɔ Egipiɛ, tá pɔ́ má òɛ́ ásu o lɔopi. We á wɛɛlɛ à ázĩa yíau á wɛ̀lɛɔwa zɔɔ ũ, kási gbɛ̃e a á lúo.
Dii bàa kua ń Isailiɔ yã́ pɔ́ a dìlɛ Mɔiziɛ Mɔabu bùsuun we, yã́ pɔ́ a dìlɛɛ̀ Olebu bàasi.
Mɔizi Isailiɔ sìsi píi à mɛ̀: A yã́ pɔ́ Dii kɛ̀ Egipi Falaɔ̃ɔɛ ń aà ìwaɔ ń aà bùsuo è píi.
A wɛsìɛ lá à seelaɔ ń dabudabu zɔ̃ɔɔ kɛ̀, à aà gbãa lɛgwàò.
Kási e gbã Dii i á nɔ̀sɛ wɛ̃ɛ́ a ɔ̃nɔkũ̀o. I á wɛ́ kɛ̃́ɛ́ a gu'èo. I á swã́ wɛ̃ɛ́ a yãmào.
Kɛ́ ma dɔaaɛ́ guwaiwaiu wɛ̃̀ bla, á pɔkasaɔ ń á kyaleɔ i yaao.
I pɛ̃ɛ soo, i vɛ̃ɛ ge í gbãa mio. Dii á gwá, kɛ́ à e dɔ̃ ɔ̃mɛ Dii á Lua ũ.
Kɛ́ wa ka guɛ beeu, Ɛsɛbɔ̃ kí Siɔ̃ ń Basana kí Oguo bɔ̀lɛwá ń zĩo, ɔ̃ wa zĩblèmá.
Wa ń bùsu sì wá kpà Lubɛni buiɔ ń Gada buiɔ ń Manase bui kĩniɔwa ń pɔ́ ũ.
Ayãmɛto àɔ Dii bàakuaánɔ yãdilɛaɛ beeɔ kũa, íɔ zĩkɛwà, yã́ pɔ́ álɛ kɛ píi i bɔ maa.
Ápii á sĩa Dii á Lua aɛ gbã, á dɔaanaɔ ń á kíaɔ ń á gbɛ̃zɔ̃ɔɔ ń á zĩgɔ̃ badeɔ ń á gɔ̃ɛɔ píi
ń á nɛ́ɔ ń á nɔɛɔ ń bɔ̀mɔ pɔ́ kú á bòou yàawɛnaɔ ń itɔnaɔ ũɔ.
Á sĩa la kɛ́ à zɛ ń Dii á Lua bàakuaánɔ yã́o. Dii á Lua lɛ́ a bàakuaánɔ lɛgbɛ̃ ń a kuao gbã,
kɛ́ à á dɛa a gbɛ̃́ɔ ũ zɛdɔ gbã. Aɔ dɛ á Lua ũ lá a òɛ́wa, lá à a lɛgbɛ̃̀ á deziɔnɛ Ablahaũ ń Izaakio ń Yakɔbuowa.
I kɛ átɛ̃ɛ ɔ̃ málɛ yã́pi lɛgbɛ̃ɛ́o.
I kɛ á gbɛ̃́ pɔ́ á kúwanɔ gbã Dii wá Lua aɛɔ átɛ̃ɛ no, ń wá bui pɔ́ wi ń i yãaoɔɛ.
Á dɔ̃ ázĩawa lá á kú yãa Egipi, mɛ́ lá a bɔlɛ ń buipãleɔ bùsuɔ.
A ń pɔ́ pɔ́ aa kɛ̀ ń lío ń gbɛo ń ã́nusuo ń vuao tã́aɔ ũ è, pɔ́ pɔ́ Dii ye a gĩyãio.
Á gbɛ̃e su bɔ Dii wá Lua kpɛ à gɛ́ zɔblei buipãle diipiɔnɛo, á gɔ̃ɛe ge á nɔɛen nò, á buie ge á ualɛen nò. Yãvãi zĩ́na su àɔ kú á guu kona ge gɔ̃i ũo.
Tó gbɛ̃e láai yã́ɛ beeɔ mà, asu azĩa sáaukpa à mɛ, baa tó a swã́ gbãa, áɔ ku aafiaɛo. Bee a to wà iwãa tɔ́tɔ káɛ́ á í niɛuɛ.
Dii a we sùuukɛaànɔo. Aɔ pɔkũma ń pɔfɛ̃o bɔbɔwà gɔɔpiiɛ. Láai yã́ pɔ́ kú láɛ bee guu a aà le píiɛ, Dii i aà tɔ́ dɛ dṹniau.
Dii a aà bɔ Isaili buiɔ guuɛ, i láaipɔ wà a yãkɛ̃̀ ikoyã láɛ bee guuɔ zĩwà píi ĩadaawà yã́i.
Á bui pɔ́ aa mɔ á kpɛɔ ń buipãle gbɛ̃́ pɔ́ bɔ̀ bùsu zã̀zãuɔ aa gaga pɔ́ kà bùsuɛ beeuɔ e ń gyã pɔ́ Dii kàáguɔ.
Ĩatɛ̃gbɔ̃ ń wisio a bùsuɛ bee tɛ́kũ píiɛ. Wa pɔ́tɔ̃ weo, pɔe a bɔlɛo, baa sɛ̃. Aɔ dɛ lán Sɔdɔũ ń Gɔmɔɔo ń Adamao ń Zeboiũ pɔ́ Dii ń suumpà ń pɔkũma pãsĩoɔwaɛ.
Bui píi a mɛ: Bɔ́yãi Dii yã́ bee taa kɛ̀ bùsuɛ beeɛi? Aà pɔfɛ̃ zɔ̃ɔ bee taa dɛa ni?
Wi wemá wà mɛ: Kɛ́ aa pãkpà Dii ń deziɔ Luapi bàakuańnɔ yã́zi an bɔa Egipi gbɛa yã́iɛ.
Aa gɛ̀ zɔblè dii pãleɔnɛ, aa kùlɛ dii pɔ́ aa dɔ̃ yãaoɔnɛ, i kɛ Dii mɛ́ dìlɛnɛ́o.
Ɔ̃ Dii pɔkũmabɔ̀bɔ bùsupiwa, à láaipɔ kú láɛ bee guuɔ zĩ̀wà píi.
À ń wó ń bùsuu à ɔzɔ̃̀ńzi e bùsu pãleu, lá aa ku tiaɛwa.
Yã́ pɔ́ ulɛaɔ dɛ Dii wá Lua yã́ ũɛ. A pɔ́ pɔ́ à bɔ̀ò gupuau sɔ̃, wápiɔ ń wá nɛ́ɔ yã́ɛ gɔɔpii, kɛ́ wà e wàɔ zĩkɛwà.
Tó ɛ̀fãai ń láai yã́ pɔ́ málɛ daɛ́ɛ beeɔ kɛ̀ɛ́ píi, tó á wɛ́ kɛ̃̀ bui pɔ́ Dii á Lua a á yá à á fãaa ń guuɔ guu,
tó ápiɔ ń á nɛ́ɔ a ɛa zɛ̀ ń Dii á Luao, tó a aà yã́ pɔ́ málɛ dilɛɛ́ gbã mà píi ń nɔ̀sɛmɛndoo ń pɔeão,
Dii á Lua a á wɛ̃nagwa, i ɛa á kãaa za bui pɔ́ a á fãaa ń guuɔ guu, i suánɔ á pá ziu.
Baa tó à á yá à á fãaa bùsuɔ guu e dṹnia lɛ́wa, a á buiɔ kãaa we, i suńnɔ.
A suńnɔ bùsu pɔ́ an deziɔ vĩ za yãau. Tó aa ɛ̀a bùsupi sì, a ɛ̀fãaikɛnɛ́, i to aa dasikũ dɛ ń dezipiɔla.
Dii á Lua a á sɔ̃̀ gbãsĩ woloɛ́ ń á buiɔ, á nisĩna iɔ yeaàzi ń nɔ̀sɛmɛndoo, íɔ ku aafia.
Dii á Lua i láaiɛ beeɔ zĩ á wɛ̀lɛɔwa ń á zangude pɔ́ aa ĩadàwáɔ,
í ɛa Dii yãma, íɔ zĩkɛ aà yãdilɛa pɔ́ málɛ oɛ́ gbãɔwa.
Dii á Lua a ɛ̀fãaidaɛ́ á zĩ píi guu, i tó á nɛ́ɔ kɔ̃́ ń á pɔtuoɔ ń á buanɛɔ, aà pɔ i ɛa kɛwá na, i maakɛɛ́, lá aà pɔ kɛ̀na á deziɔwawa.
Tó a Dii á Lua yãmà, a aà ɔtondɔkĩi gwà, mɛ́ á aà yãdilɛa pɔ́ kú ikoyã láɛ bee guuɔ kũa, tó a zɛ ń Dii á Luao ń nɔ̀sɛmɛndoo ń pɔeão, a bee kɛɛ́ píiɛ.
Yã́ pɔ́ málɛ dilɛɛ́ gbãpi zĩ'ũ dɛ á gbãa lɛ́ao. A zã̀ánɔo.
A ku luabɛo. Ásu mɛ, démɛ a gɛ́ luabɛ à pila ń yã́pio, i oɛ́ à zĩkɛwàio.
A ku ísia baaleo. Ásu mɛ, démɛ a bua ísia baale i suò à oɛ́ à maio.
Yã́pi kúánɔ kãinnɔ, a dɔ á lɛ́u, a kú á nɔ̀sɛu, kɛ́ à e zĩkɛwà.
À ma! Málɛ wɛ̃ni ń yãmaao kálɛɛ́ gbã ń gao ń yãvãio.
Málɛ dilɛɛ́ gbã, àɔ ye Dii á Luazi, àɔ tɛ aà iai, à aà ɔtondɔkĩi gwa, àɔ aà yãdilɛaɔ ń aà ikoyãɔ kũa, íɔ ku, í dasikũ, Dii á Lua i báaadaágu bùsu pɔ́ álɛ gɛ́ síi guu.
Ãma tó a bɔ aà kpɛ, mɛ́ i aà yãmao, tó a kɛ̃wà, mɛ́ a zɔblè dii pãleɔnɛ a kulɛnɛ́,
málɛ oɛ́ gbã, a kaalɛn we! Á gɛ̃gɛ̃ bùsu pɔ́ álɛ bua Yuudɛ̃wa álɛ gɛ́ síi guuo.
Luabɛ ń tɔɔlɛo mɛ́ ma seeladeɔ ũ gbã á yã́ musu. Ma wɛ̃ni ń gao dɔ̀ɛ́ á aɛ, báaa yã́ ń láai yã́o. À wɛ̃ni sɛ́, kɛ́ ápiɔ ń á nɛ́ɔ à e àɔ aafia.
Àɔ ye Dii á Luazi, íɔ aà yãma, í nawà, asa ɔ̃mɛ á wɛ̃ni ũ, i to à gɛ̃gɛ̃ bùsu pɔ́ à a lɛgbɛ̃̀ á deziɔnɛ Ablahaũ ń Izaakio ń Yakɔbuo à mɛ̀ á kpámá guu.
Mɔizi gɛ̀ yã́ɛ beeɔ ò Isailiɔnɛ
à mɛ̀: Tia kɛ́wa ma ka wɛ̃̀ basoolo, má fɔ̃ dɔaaɛ́ lɔo. Dii òmɛɛ à mɛ̀ má bua Yuudɛ̃wao.
Dii á Lua mɛ́ a dɔaaɛ́ à buawà, i bui pɔ́ kú weɔ kaalɛɛ́, í ń bùsu sí. Yozuee mɛ́ aɔ dɔaaɛ́ sa lá Dii òwa.
Dii a kɛnɛ́ lá a kɛ̀ Amɔleɔ kí Siɔ̃ɛ ń kí Oguo ń ń bùsuowa, à ń kaalɛ.
Dii a ń naɛ́ á ɔzĩɛ, í kɛnɛ́ lá má dìlɛɛ́wa píi.
À sɔ̃dilɛ, íɔ wɔ́ɔ vĩ! Ásu to vĩa á kũo, ásu to sɔ̃ kɛ̃́águ ń yã́io, asa Dii á Lua mɛ́ lɛ́ gɛ́ánɔ. A á tó weo, a pãkpaázio.
Ɔ̃ Mɔizi Yozuee sìsi, a òɛ̀ Isailiɔ píi wáa à mɛ̀: Sɔ̃dilɛ, níɔ wɔ́ɔ vĩ, asa ḿmɛ ńyɔ̃ gɛ́ ń gbɛ̃́ɛ beeɔ bùsu pɔ́ Dii a lɛgbɛ̃̀ ń dezi káauɔnɛ à mɛ̀ á kpámá guu. Ḿmɛ ńyɔ̃ bùsupi kpaalɛnɛ́.
Dii mɛ́ a dɔaanɛ. Ɔ̃mɛ aɔ kunnɔ, a n to weo, a pãkpanzi bauo. Ńsu to vĩa n kũo, ńsu bílikɛo.
Mɔizi ikoyãpi kɛ̃̀ lá guu, a kpà sa'ona Levii bui pɔ́ aaìɔ Dii bàakuańnɔ kpagolo sɛaɔwa ń Isaili gbɛ̃zɔ̃ɔɔ píi.
Mɔizi yãdìlɛnɛ́ à mɛ̀: Wɛ̃̀ sopla gbɛa, wɛ̃ pɔ́ wì fĩadeɔ kɛ̃́, Lákpɛdɔa dikpɛgɔɔ,
tó Isailiɔ mɔ̀ ńzĩa ɔ̀lɔ Dii ń Luaɛ ḿpii gu pɔ́ a sɛu, àli ikoyã láɛ bee kyokɛnɛ́ aa ma.
Àli ń kãaa, gɔ̃ɛɔ ń nɔɛɔ ń nɛ́fɛ̃nɛnaɔ ń bɔ̀mɔ pɔ́ kú á wɛ̃́lɛuɔ, aa ma, aai dada, kɛ́ aa e wàɔ Dii á Lua vĩa vĩ, aaiɔ ikoyãpiɔ kũa píi, aaiɔ zĩkɛwà.
An nɛ́ pɔ́ yã́pi dɔ̃oɔ i ma, aaiɔ vĩakɛa Dii á Luaɛ dada gɔɔ pɔ́ á kú bùsu pɔ́ álɛ bua Yuudɛ̃wa álɛ gɛ́ síipi guu.
Dii ò Mɔiziɛ: N gagɔɔ kãikũ̀. Yozuee sísi, í gɛ zɛ kpaaũkpɛu, mí aà dilɛ. Ɔ̃ Mɔizi ń Yozueeo gɛ̀ zɛ̀ kpaaũkpɛu.
Dii bɔ̀ mɔ̀má we tɛlu pɔ́ zɛa kpɛ́pi kpɛɛlɛa guu.
Ɔ̃ Dii ò Mɔiziɛ: Tó n zu n deziɔ guu, gbɛ̃́piɔ fɛlɛ gbãsĩkɛ ń bùsu pɔ́ aalɛ gɛ̃u dii zĩ̀loɔɛ. Aa pãkpamazi, aai ma bàakuańnɔ yã́ɔ gbooɛ.
Gɔɔ bee ma pɔ a pańzi, mí bɔńkpɛ, wi ń mɔ́mɔ. Yã'ĩa a ń le dasi, aai taasikɛ. Gɔɔ bee aa mɛ: Yã'ĩapiɔ wá le, kɛ́ wá Lua kúwanɔo yã́i yã̀?
Gɔɔ bee má bɔńkpɛ yãvãi pɔ́ aa kɛ̀ aa zɛ̀ ń dii pãleɔ yã́i.
Lɛɛ bee kɛ̃ láu sa, ní dada Isailiɔnɛ aa sí, kɛ́ àɔ dɛmɛɛ an bɔa ma kpɛ seela ũ.
Tó ma gɛńnɔ bùsu pɔ́ ma a lɛgbɛ̃̀ ń dezi káauɔnɛ guu, bùsu pɔ́ vĩ ń zɔ́'io diupi, tó aa kã̀ aa mɛ̀kpa, aa zɛ ń dii pãleɔɛ, aai zɔblenɛ́. Aa pãkpamazi, aai ma bàakuańnɔ yã́ gbooɛ.
Tó yã'ĩapiɔ ń lé dasi, mɛ́ aalɛ taasikɛ, lɛpi mɛ́ a ń yã́'ĩikpamá, asa a yã́ a sã́ ń buiɔguo. Má làasoo pɔ́ aalɛ kɛ gbã dɔ̃, e màɔ gɛ́ gɛ́ińnɔ bùsu pɔ́ ma a lɛgbɛ̃̀nɛ́ guu.
Mɔizi lɛpi kɛ̃̀ láu gɔɔ bee, ɔ̃ a dà Isailiɔnɛ.
Dii yãdìlɛ Nuni nɛ́ Yozueeɛ à mɛ̀: Sɔ̃dilɛ, níɔ wɔ́ɔ vĩ! Ḿmɛ ńyɔ̃ gɛ́ ń Isailiɔ bùsu pɔ́ ma a lɛgbɛ̃̀nɛ́ guu, mɛ́ mapi máɔ kunnɔɛ.
Kɛ́ Mɔizi ikoyãpiɔ kɛ̃̀ láu píi míɔmiɔ,
à yãdìlɛ Levii bui pɔ́ aaìɔ Dii bàakuańnɔ kpagolo sɛaɔnɛ à mɛ̀:
À ikoyã láɛ bee si dilɛ Dii á Lua bàakuańnɔ kpagolo saɛ, iɔ ku we á bɔa Dii kpɛ seela ũ.
Asa má á swã́gbãa dɔ̃, lá i gi yã́i. Za gɔɔ pɔ́ má kúánɔ iɔ bɔ Dii yã́ kpɛɛ e ń a tiao. Wa ma gaa gbɛa pɔ́ o lɔa?
À á bui gbɛ̃zɔ̃ɔɔ ń á dɔaanaɔ kãaamɛɛ, kɛ́ mà yã́ɛ beeɔ kã́nɛ́ ń swã́wa, luabɛ ń tɔɔlɛo iɔ dɛ ma seeladeɔ ũ á yã́ musu.
Asa má dɔ̃ kɛ́ á ázĩa ɔ̃̀ɔkpa ma gaa gbɛaɛ, í kɛ̃́ zɛ́ pɔ́ má ɔ̀lɔɛ́wa. A gbɛa yã'ĩa a á le, asa á yã́ pɔ́ vãi Diiɛ kɛ, aà pɔ i paázi tã́a pɔ́ á kɛ̀ɔ yã́iɛ.
Ɔ̃ Mɔizi lɛpi yã́ dàu a sìu Isaili pɔ́ kãaaaɔnɛ míɔmiɔ.
Musudeɔ, à swã́kpa, mí yã'o, á gbɛ̃́ pɔ́ á kú zĩ́lɛɔ, à ma yãma.
À to ma yãdanɛ kã́fĩakɛɛ́ lán louwa, à to ma yã'onɛ ɛ̀fãaikɛɛ́ lán fíiwa, lá sɛ̃ ń láo ì mɔ̀sɛ ewa.
Má Dii tɔbɔ. À zɔ̃ɔkɛ dɔ̃ wá Luaɛ!
Gbɛsin aà ũ, aà yãkɛaɔ wásawasa, ì yã́pii kɛ a zɛ́waɛ. Lua náaiden aà ũ, vãie kuwào, a súsu mɛ́ a maa.
Aà gbɛ̃́ɔ yãdɔɔsai kɛ̀ɛ̀, aa dɛ aà nɛ́ɔ ũ lɔo. Bui vãi koleaɔnɛ, aa gɔ̃̀ wí sɛa.
Màa á fĩabo Diiɛa? Á sɔũɛ, á ɔ̃nɔ vĩo. Á Mae pɔ́ á sɛ́n weo lò? Aàpi mɛ́ á kɛ́, à á zɛ̀dɔ.
À làasookɛ yã́ pɔ́ kú za káauɔwa, à wɛ̃ pɔ́ gɛ̃̀ za ziɔ yãda. À gbɛa á maeɔwa, aai dau wà siuɛ́, maezɔ̃ɔɔ mɛ́ aa a galikɛɛ́.
Kɛ́ Lua Musude gbɛ̃nazĩnaɔ kpaalɛ̀, mɛ́ à bui píi bùsu kpàwà, à ń baade bùsu zɔ̃lɛ iadànɛ́. À bùsu kpà Isailiɔwa ń dasilɛu,
asa Dii gbɛ̃́ɔ dɛ aà baa ũ, Yakɔbu buiɔ mɛ́ aà kpaalɛ ũ.
À ń lé bùsu giinau, guwaiwai pɔ́ da pã, wàiɔ ì ɔ́ɔlɔu. À ɔlìańzi à ń gwá, à laaidɔ̀má lá a wɛbɛsianawa.
Lá kúu ì a sakpɛ vu, ì yàada a nɛ́ɔla, màa Dii a gã̀sĩa pòo, à ń kṹ ń a gã̀sĩa kã́o à ń sɛ́.
Dii mɛ́ dɔ̀aanɛ́ ado, dii zĩ̀loe ɔ ku a guuo.
A tò aa bɛ bùsu gulɛsĩɔwa, ɔ̃ aa buapɔ́ɔ blè. À ń gwá ń gbɛsi zɔ́'io ń ku pɔ́ bɔ̀ gu gbɛdeu nísio
ń zùkpasa vĩfãaio ń sã kpàsa vĩ'ipuo ń sãnɛbɔlɔ mɛkpaaɔ ń Basana bùsu sãsakaoɔ ń pɔ́wɛn maaɔ ń vɛ̃ɛbɛ'i pɔ́ á mì vɛ̃ɛ ũo.
Bui maapiɔ mɛ̀kpa, ɔ̃ aalɛ gbá dɛ. Aa kã̀, aa gbɛ̃̀nɛkũ̀ aa nísi kpà, ɔ̃ aa pãkpà Lua ń Kɛnazi, aa sakà gbɛsi pɔ́ dɛ ń Suabana ũ pigu.
Aa aà pɔ fɛ̃̀ɛ̀ dii zĩ̀loɔ yã́ musu, aa tò aà pɔ pà ń tã́a pɔ́ à zàuɔ.
Aa tã́aɔ gbàgbaɛ, i kɛ Lua no, dii pɔ́ aa ń dɔ̃ yãaoɔ, aa bɔ̀má dafuɛ, dii pɔ́ an deziɔ lí vĩakɛnɛ́oɔ.
Aa gbɛsi pɔ́ ń í tò we, Lua dɛ̃ɛkànɛ́, ɔ̃ aà yã́ sã̀ńgu.
Kɛ́ Diipi è màa, ɔ̃ à ń bɔlɔbò, asa aà pɔ pà a nɛgɔ̃ɛɔ ń a nɛnɔɛpiɔziɛ à mɛ̀:
Má bɔńkpɛ, mí ń midɛa e, bui koleaɔn ń ũ, nɛ́ náaisaideɔnɛ.
Aa ma pɔ fɛ̀lɛmɛɛ ń pɔ́ pɔ́ dɛ Lua ũoo, aa tò ma pɔ pà ń tã́aɔ yã́ musu. Má tó bui pɔ́ aa dɛ ma gbɛ̃́ ũoɔ ń pɔ fɛlɛnɛ́, má tó an pɔ pa bui wɛ́siadeɔ yã́ musu.
Asa ma pɔkũma tɛ́ kà, mɛ́ tɛ́pi aɔ kũɛ e bɛdau zĩ́lɛ. Má tɛmɔ dṹniaɛ ń a pɔ́ɔ, a kũ gbɛ̀sĩsĩ zĩ́naɔwa.
Má yã'ĩa kãaańziɛ, mí a kaɔ zuńzi píi.
Imina a káńgu, Lua i sumá, gagyã i ń dɛdɛ. Má wàiɔ zĩmá aa ń taitai, mí mlɛ̃̀ pãsĩnaɔ gbaɛmá aa ń sóso.
Wa ń nɛ́ɔ dɛdɛ gãaɛ ń fɛ̃ndaoɛ, gili i gɛ̃ńgu ń kpɛaɔ guu. Ɛ̀waasoɔ ń wɛ̃́ndiaɔ gaga ḿpii ń nɛ́ yɔ̃minaɔ ń maezɔ̃ɔ mikãpuadeɔ.
Ma mɛ̀ má ń fãaaɛ, mí tó an tɔ́ ga dṹniau,
ãma ma vĩakɛ̀ an ibɛɛɔ ĩ́andãaɛ. Aaɔ e wa mɛ́ wà bee kɛ̀, aa mɛ wa mɛ́ wà zĩblèmá, i kɛ Dii mɛ́ bee kɛ̀ píio.
Isailiɔ yãe dɔ̃o, bui ɔ̃nɔkɛ̃sãmadeɔnɛ!
Tó aa ɔ̃nɔ vĩɛ, aa bee dɔ̃, aa dɔ̃ gu pɔ́ ń yãkɛaɔ mipɛ̀uńnɔ.
Kpelewa gbɛ̃́ mɛ̀ndo tò gbɛ̃ɔn ɔ̀aa sɔo tilɛ̀i? Kpelewa gbɛ̃ɔn pla gbɛ̃ɔn ɔ̀aa blakwi yài? Mɛ́ i kɛ Dii pɔ́ dɛ ń gbɛsi ũ ń kpámá bàasio.
Asa wá ibɛɛɔ gbɛsi dɛ lán wá gbɛsiwao, baa ampiɔ aa dɔ̃ ńzĩawa.
Aa muaa ń Sɔdɔũdeɔ ń Gɔmɔɔdeɔɛ. Aa dɛ lán vɛ̃ɛli pɔ́ a nɛ́ dɛ kona ũ mɛ́ a kɔ́ dɛ gɔ̃i ũwaɛ.
An vɛ̃ɛá mlɛ̃̀ sɛwɛɛ lán kyã́ lɛ́'i pãsĩwa.
Dii mɛ̀: Má ń yã́pi kũa ma dɔ̃uo lé? Má kũ̀kũ ń kã́n'ɔo ma làasiu.
Mámɛ má tɔsimá, mámɛ má fĩabonɛ́. Gɔɔewa aa tii guwa, asa an kaalɛgɔɔ kãikũ̀ɛ, pɔ́ pɔ́ lɛ́ ń dã́ wãa, àlɛ mɔ́.
Asa Dii a yãkɛkɛ ń a gbɛ̃́ɔ, i wɛ̃nadɔ̃ a zɔ̀blenaɔnɛ. Tó a è an gbãa làa, gbɛ̃e kuo, zɔ ge wɛ̃́ɛ,
a mɛ: An diiɔ ku máɛ? An gbɛsi pɔ́ aa nàaàzi ku má ni?
Diipiɔ ń sa'obɔ nísi sò, aa vɛ̃ɛ pɔ́ aa tɔ̃̀lɛmá mì. Aa fɛlɛ dɔálɛ sa, aa ɔkuála.
Àɔ dɔ̃ tiasa kɛ́ mámɛ má a ũ, diie kuo, ma bàasio. Mámɛ mi to wà ga, mámɛ mi to wàɔ ku, mámɛ mi gbɛ̃́ kɛ'ĩa, mámɛ mi ń gbã́gbã. Gbɛ̃e a fɔ̃ ń bɔ ma ɔzĩo.
Ma a ɔ sɛ̀ musu, má ò ń ma kua gɔɔpiio,
tó ma a fɛ̃nda pɔ́ ì tɛkɛ lɛkɛ̀, mɛ́ má kũa mà yã́kpalɛkɛò, má tɔsi ma ibɛɛɔwa, mà fĩabo gbɛ̃́ pɔ́ zamaguɔnɛɛ.
Ma kaɔ ga ń auo, gbɛ̃́ pɔ́ gàɔ ń zĩ̀zɔɔ pɔ́o píi. Ma fɛ̃nda a gɛ̃ mɛbaasiu sɛa za ibɛɛ dɔaanaɔwa.
Buiɔ, à gulakɛ Dii gbɛ̃́ɔ yã́ musu, asa a a zɔ̀blenaɔ au tɔsi. A tɔsi a ibɛɛɔwa, i a bùsu ń a gbɛ̃́ɔ duuna kɛ̃́má.
Mɔizi mɔ̀ ń Nuni nɛ́ Yozueeo, à lɛpi yã́ dàu a sìu Isailiɔnɛ.
Kɛ́ Mɔizi lɛpi yã́ sìunɛ́ ḿpii a làa,
a ònɛ́: À yã́ pɔ́ má dìlɛɛ́ gbã da á sɔ̃u píi, kɛ́ à e o á nɛ́ɔnɛ aa laaika, aaɔ ikoyãpiɔ kũa píi.
Asa a dɛɛ́ yãpã ũo, á wɛ̃niɛ. Tó á yã́piɔ kũa, á gɛ̃gɛ̃ bùsu pɔ́ álɛ bua Yuudɛ̃wa álɛ gɛ́ síi guuɛ.
Gɔɔ doũpi zĩ́ Dii yã'ò Mɔiziɛ à mɛ̀:
Dɛdɛ Abaliũ gbɛ̀sĩsĩɛ beewa Mɔabu bùsuu la e Nɛbo gbɛ̀sĩsĩ musu bɔaa ń Yelikoo, ní wɛsi Kanaa bùsu pɔ́ málɛ kpá Isailiɔwa aa sílɛ.
Ńyɔ̃ ga gbɛ̀sĩsĩ pɔ́ n dɛdɛwàpi musuɛ, ní zu ń deziɔ guu, lá n vĩ̀i Aalona gà Oo gbɛ̀sĩsĩ musu à zù a deziɔ guuwa.
Asa n bɔ ma kpɛ Isailiɔ wáa Mɛliba í pɔ́ kú Kadɛsi kĩ́i Zini guwaiwaiuɛ, ni ma kuaadoakɛ dɔ̃mɛɛ ń guuo.
Ayãmɛto ńyɔ̃ bùsupi e kãaaɛ, ńyɔ̃ gɛ̃uo.
Sa maa pɔ́ Lua gbɛ̃́ Mɔizi ò Isailiɔnɛ e àɔ gɛ́ gain kɛ,
à mɛ̀: Dii bɔ̀ Sinai à mɔ̀wá, aà gawi bìlɛwá za Sei, à pìpiwɛ̃ɛ za Palana gbɛ musu, à bɔ̀ a gbɛ̃́ dasidasiɔ kĩ́i, lou lɛ́ pílɛpilɛ aà ɔplaai.
Dii ye a gbɛ̃́ɔzi, gbɛ̃́ pɔ́ an kua ńdoapiɔ ku aà ɔzĩ. Aaì kãaaaàzi wà aà yãma.
Mɔizi ikoyã dìlɛwɛ̃ɛ, wá Yakɔbu buiɔ pɔ́ ũ.
Dii mɛ́ gɔ̃̀ wá bui maa kía ũ, kɛ́ wá Isaili bui dɔaanaɔ kɔ̃ kã̀aa.
Mɔizi mɛ̀: Lubɛni buiɔ aaɔ kuɛ, aa gao, kási aaɔ dasio.
À yã́ɛ bee ò Yuda buiɔ yã́ musu: Dii, Yuda buiɔ wii ma, ní suńnɔ ń gbɛ̃́ɔ guu. Aalɛ gí ń ńzĩao, dɔńlɛ an ibɛɛɔ yã́ musu.
Levii buiɔ yã́ musu à mɛ̀: N Tumiũ ń Uliũo kpà n gbɛ̃́ náaideɔwa. N ń lɛ́ n ń gwá Masa, n zɔakàńzi Mɛliba í kĩ́i.
Aai ń de ń ń dao yãdao, aai ń vĩ̀iɔ ń ń dãunaɔ dɔ̃o ge an nɛ́ɔ. Aa n yã́ kũa, aa zɛ̀ ń n bàakuańnɔ yã́o.
Aaì n yã́ɔ da Yakɔbu buiɔnɛ, aaì n ikoyã da Isailiɔnɛ. Aaì tulaletikatɛa n aɛ, aaì sa pɔ́ wì a pɔ́ kátɛu à tɛ́kũ o ń gbagbakĩiwa.
Dii, báaadańgu, ní ń gba gbãa, kɛ́ zĩ pɔ́ aalɛ kɛɔ e kangu. Gbɛ̃́ pɔ́ lɛ́ fɛlɛńnɔɔ lɛ́ ń wówa, ǹ ń zangudeɔ gbɛ̃, aasu fɛlɛ lɔo.
Bɛ̃yãmɛɛ buiɔ yã́ musu à mɛ̀: Dii gbɛ̃́ yenzideɔ zɔ̃lɛaaànɔ dɔdɔa. Dii aɔ kàedańzi, aɔ kú ń guu gɔɔpiiɛ.
Yosɛfu buiɔ yã́ musu à mɛ̀: Dii báaada ń bùsuu ń fíi maa pɔ́ ì bɔ musu à kpao ń í pɔ́ kálɛa tɔɔlɛ zíɛo
ń pɔmaa pɔ́ ĩatɛ̃ ì to aa bɔlɛɔ ń pɔmaa pɔ́ ì bɔlɛ mɔ ń mɔoɔ
ń gbɛ̀sĩsĩ zi musupɔɔ ń sĩ̀sĩ pɔ́ kú za káauɔ pɔmaaɔ
ń pɔmaa pɔ́ kú tɔɔlɛɔ píi. Yosɛfu buiɔ na ń Lua pɔ́ kú yãa kàelɛuo, ɛ̀fãaipiɔ i su ń miwa, asa Yosɛfu á bɛɛɛdeɛ a gbɛ̃́ɔ guu.
Aà buiɔ aaɔ zɔ̃ɔkɛ vĩ lán zuswana nɛsana sɛ̃́iawa, aaɔ gbãa vĩ lán zùsɛ̃lɛ kɔ́baɔwa, aa málɛ buiɔzi e dṹnia lɛ́wa. Màa Ɛflaiũ bui aɔ dasi, màa Manase bui aɔ dasi.
Zabulɔni buiɔ yã́ musu à mɛ̀: Zabulɔni buiɔ, à pɔnakɛ laa pɔ́ álɛ taɔ guu. Isakaa buiɔ, à pɔnakɛ bɛ.
Aa gbɛ̃́ɔ sísi Dii gbɛ̀sĩsĩwa, aai samaa'owà we, asa aa àizɛɛ pɔ́ di ísiauɔ ble ń pɔ́ pɔ́ ulɛa bùsu'ũfãa guuɔ.
Gada buiɔ yã́ musu à mɛ̀: Wà Gada buiɔ bùsu Kãfĩna sáaukpa! Aaɔ wúlɛa we lán nɔ̀ɔmusuwaɛ, aa gbɛ̃́ɔ taitai ń gã̀sĩɔwa ń ń miɔ.
Aa tɔɔlɛ sɛ̃́ia sɛ̀ ńzĩa pɔ́ ũ, wa gbɛ̃zɔ̃ɔɔ baapi kũanɛ́ we. Kɛ́ Isailiɔ dɔaanaɔ kã̀aa, Gada buiɔ zĩkɛ̀ Dii ikoyã zɛdewa ń yã́ pɔ́ a dìlɛ Isaili bui píiɛo.
Dã buiɔ yã́ musu à mɛ̀: Dã buiɔá nɔ̀ɔmusu nɛ́ bɔlɔɔnɛ, aai bɔ Basana bùsuu aa kusimá.
Nɛfatali buiɔ yã́ musu à mɛ̀: Nɛfatali buiɔ na ń Diio maamaa, à báaadàńgu à kɛ̀ zài. Ísida ń gɛɔmidɔkĩi oi bùsuo a gɔ̃ ń pɔ́ ũɛ.
Asɛɛ buiɔ yã́ musu à mɛ̀: Pɔnadeɔ Asɛɛ buiɔ dɛ bui kĩniɔla, aaɔ naaànɔ dɛ ń gbɛ̃́ɔla, aa ń gbá pípi ń nísio.
Aa ń bɔlɛ gbã́aɔ pi ń mɔsio ń mɔgotɛ̃o, aaɔ ku dɔdɔaɛ e ń wɛ̃ni lɛ́u.
Bui maaɔ, gbɛ̃e muaa ń á Luaoo, ì di luabɛpuana kpɛ musu, ì mɔ dɔiálɛ a zɔ̃ɔkɛ guu.
Lua pɔ́ kú za zipi mɛ́ á ulɛkĩi ũ, ìɔ ɔliaázi zĩ́lɛ la gɔɔpiiɛ. Ì á ibɛɛɔ yáɛ́, ì oɛ́ à ń kaalɛ.
Isailiɔ iɔ ku dɔdɔa ńtɛ̃ɛ, Yakɔbu buipiɔ iɔ ku bùsu pɔ́ pɔ́wɛna ń vɛ̃ɛo diu, gu pɔ́ a mɔ̀sɛ ìɔ bɔ musu.
Báaadeɔn á Isailiɔ ũ, asa Dii á suabà. Démɛ kú lááwai? Ɔ̃mɛ á sɛ̀ngbao ń á dɔnlɛo ń á fɛ̃nda gawideo ũ. Á ibɛɛɔ vlãnauɛ́ á aɛɛ, íɔ bɛ ń bùsu gulɛsĩɔwa.
Mɔizi bɔ̀ Mɔabu bùsu sɛ̃u, à dɛ̀dɛ Nɛbo gbɛwa e Pisiga misonaa bɔaa ń Yelikoo, ɔ̃ Dii bùsupi ɔ̀lɔɛ̀ píi za Galada bùsu e Dã
ń Nɛfatali buiɔ bùsuo píi ń Ɛflaiũ buiɔ bùsuo ń Manase buiɔ bùsuo ń Yuda buiɔ bùsuo píi e ísia pɔ́ kú bɛ'aɛ
ń Nɛgɛvɛo ń wɛ̃́lɛ daminalikpɛde Yeliko guzulɛo e Zoaa.
Ɔ̃ Dii òɛ̀: Bùsu pɔ́ ma a lɛgbɛ̃̀ Ablahaũɛ ń Izaakio ń Yakɔbuo, ma mɛ̀ má kpá ń buiɔwapin we. Má tò n wɛsìɛ, ãma ńyɔ̃ bua Yuudɛ̃wa ǹ gɛ̃uo.
Ɔ̃ Dii zɔ̀blena Mɔizi gà Mɔabu bùsuu we lá Dii òwa.
Ɔ̃ Dii aà vĩ̀ sĩ̀sĩpɔlɛu we bɔaa ń Bɛpeooo. Gbɛ̃e aà mia dɔ̃o e ń a gbão.
Mɔizi gà a wɛ̃̀ basoolode guuɛ. Aà wɛ́ na, mɛ́ aà gbãa i laoo.
Isailiɔ aà gɛ'ĩanabɔ̀ gɔɔ baakwi sɛ̃u Mɔabu bùsuu, ɔ̃ gɛ'ĩanabɔa ń ɔɔlɔo làa.
Ɔ̃nɔ pà Nuni nɛ́ Yozueeɛ, kɛ́ Mɔizi ɔnàwà yã́i. Isailiɔ misìilɛɛ̀, aa kɛ̀ lá Dii dà Mɔiziɛwa
Ãnabie i bɔ Isailiɔ guu lán Mɔiziwa lɔo. Aaì yãbɔ kɔ̃ lɛ́u ń Diioɛ,
mɛ́ à seelaɔ ń dabudabu pɔ́ Dii a zĩoɔ kɛ̀ Egipi, Falaɔ̃ɔ ń a ìwaɔ ń a gbɛ̃́ɔ aɛ píi.
Gbɛ̃e i yãbɔnsaɛ zɔ̃ɔ pɔ́ Mɔizi kɛ̀ ń iko gbãao Isailiɔ wɛsìɛ kɛ lɔo.
Dii zɔ̀blena Mɔizi gaa gbɛa Dii yã'ò Mɔizi zɔbãna Yozuee, Nuni nɛ́ɛ à mɛ̀:
Ma zɔ̀blena Mɔizi gà. Fɛlɛ bua Yuudɛ̃wa la sa, mpi ń Isailiɔ píi, í gɛ̃ bùsu pɔ́ má kpàwáu.
Gu pɔ́ á gbá pɛ̀lɛu píi, má kpàwá lá má ò Mɔiziɛwaɛ.
Sɛa za guwaiwaiu e gɛa Libã bùsuu, sɛa za swa zɔ̃ɔ pɔ́ wì mɛ Uflata e gɛa ísia pɔ́ kú bɛ'aɛ oi, Itiɔ bùsupi a gɔ̃ á bùsu ũ píiɛ.
E ǹ gɛ ǹ gaò gbɛ̃e a e n gã fĩo. Lá má kú ń Mɔizio, màa máɔ kunnɔ. Má n to weo, má pãkpanzi bauo.
Sɔ̃dilɛ, níɔ wɔ́ɔ vĩ, asa ḿmɛ ńyɔ̃ bùsu pɔ́ ma a lɛgbɛ̃̀ á dezi káauɔnɛ ma mɛ̀ má kpámá sí, ní kpá gbɛ̃́ɛ beeɔwa.
Sɔ̃dilɛ, níɔ wɔ́ɔ vĩ lé! Laaidɔ ikoyã pɔ́ ma zɔ̀blena Mɔizi dànɛwa, níɔ kũa píi. Ńsu kɛ̃wà ǹ na ɔplaai ge zɛɛ oio, n tá ali kɛ naɛ.
To Mɔizi ikoyã lápi yã́ àɔ dɔ ń lɛ́u, níɔ làasookɛwà fãanɛ ń gwãasĩnao. Laaidɔ yã́ pɔ́ kú a guuwa píi, ní zĩkɛwà, n tá iɔ na, n yã́ iɔ bɔ maa.
Mámɛ ma yãdìlɛnɛo lò? Sɔ̃dilɛ, níɔ wɔ́ɔ vĩ. Ńsu to vĩa n kũo. Ńsu to sɔ̃ kɛ̃nguo, asa ma Dii n Lua, máɔ kunnɔ gu pɔ́ ńlɛ gɛ́u píiɛ.
Ɔ̃ Yozuee ò Isaili dɔaanaɔnɛ à mɛ̀:
À bòo kɛɛlɛ, í o gbɛ̃́ɔnɛ aa kũ̀sũa sɔukɛ, asa gɔɔ àaɔ̃ gbɛa aa bua Yuudɛ̃wa la, aai gɛ́ bùsu pɔ́ Dii ń Lua kpàmá aaɔ vĩ síi.
Yozuee ò Lubɛni buiɔnɛ ń Gada buiɔ ń Manase buiɔ lɛɛ doo à mɛ̀:
À to yã́ pɔ́ Dii zɔ̀blena Mɔizi dìlɛɛ́ɛ bee dɔágu, à mɛ̀ Dii á Lua a to à kã́mabokĩi e, à bùsuɛ bee kpàwáɛ.
Ayãmɛto á nɔɛɔ ń á nɛ́fɛ̃nɛnaɔ ń á pɔtuoɔ gɔ̃ bùsu pɔ́ Mɔizi kpàwáu Yuudɛ̃ baala, á zĩgɔ̃ɔ i dɔaa bua á gbɛ̃́ɔnɛ ḿpii, aaiɔ ń gɔ̃kɛbɔɔ kũa, aai dɔńlɛ́
e Dii àɔ tó á gbɛ̃́ɔ kã́mabokĩi e lá a kɛ̀ɛ́wa, ampiɔ sɔ̃ aai gɔ̃ bùsu pɔ́ Dii á Lua lɛ́ kpámá vĩ. Bee gbɛa í su bùsu pɔ́ gɔ̃̀ á pɔ́ ũɛ beeu, í zɔ̃lɛ bùsu pɔ́ Dii zɔ̀blena Mɔizi kpàwá Yuudɛ̃ baala gukpɛ oipiu.
Ɔ̃ aa wèwà aa mɛ̀: Yã́ pɔ́ ń dìlɛwɛ̃ɛ píi wá kɛɛ. Gu pɔ́ n wá zĩ́u píi wá gɛɛ.
Lá wa zĩkɛ̀ Mɔizi yã́wa píi, màa wá zĩkɛ n yã́wa lɔ. Dii n Lua aàɔ kunnɔ, lá a kú ń Mɔiziowaɛ.
Gbɛ̃́ pɔ́ bɔ̀ n yã́ kpɛ à gì yã́ pɔ́ ń dìlɛɛ kɛi, à gàɛ. Sɔ̃dilɛ, níɔ wɔ́ɔ vĩ lé!
Kua Sitiũ Nuni nɛ́ Yozuee asiigwanaɔ zĩ̀ gbɛ̃ɔn pla asii guu à mɛ̀: À gɛ wɛ́kpalɛ bùsupizi ń Yelikoo. Ɔ̃ aa gɛ̀ we, aa gɛ̀ pìla káalua pɔ́ wì mɛɛ̀ Lahabu kpɛ́u.
Ɔ̃ wa ò Yeliko kíaɛ wà mɛ̀: Isailieɔ gɛ̃̀ la oosia wá bùsu asiigwai.
Ɔ̃ kíapi gbɛ̃́ɔ zĩ̀ Lahabu bɛ aa mɛ̀: Bɔ ń gɔ̃ɛ pɔ́ mɔ̀ n kĩ́iɔ, asa wá bùsu asiigwagwaa yã́i aa mɔ̀i.
À mɔ lè nɔɛpi gbɛ̃ɔn plapiɔ sɛ ùlɛ kɔ̀, ɔ̃ à mɛ̀: Gbɛ̃́piɔ mɔ̀ ma kĩ́i la sĩanaɛ. Má dɔ̃ gu pɔ́ aa bɔ̀uo.
Kɛ́ gu sì bĩ́izɛtagɔɔ, aa bɔ̀lɛ. Má dɔ̃ má aa tàuo. À ń gbɛsɛlɛ kpakpa, á ń leɛ.
À mɔ lè à ń sɛ́ gɛ̀ńnɔ kpɛ́ musu, à ń úlɛ gbɔ̃̀ɔna pɔ́ kálɛa weu kɔ̀.
Zĩnaɔ pɛ̀lɛńzi Yuudɛ̃ zɛ́u e a buakĩi, mɛ́ wà bĩ́i zɛ́ tà ń kpɛ.
E asiigwanapiɔ aaɔ gɛ́ wúlɛi, Lahabu dɛ̀dɛ ń kĩ́i kpɛ́ musu,
a ònɛ́: Má dɔ̃ kɛ́ Dii bùsuɛ bee kpàwáɛ. Gili gɛ̃̀wágu á yã́ musu, ɔ̃ bùsuɛbeedeɔ kã́ gà ḿpii.
Wá mà lá Dii Ísia Tɛ̃a í zɔ̃̀ɛɛ́ gɔɔ pɔ́ a bɔlɛ Egipi ń yã́ pɔ́ á kɛ̀ Siɔ̃ ń Oguoɛ, a Amɔleɔ kía gbɛ̃ɔn plapiɔ kɛ̀ kɛ́lɛkɛlɛ Yuudɛ̃ baale.
Kɛ́ wá mà, sɔ̃ kɛ̃̀wágu, wá nisĩna nà líwa á yã́i, asa Dii á Lua mɛ́ musu ń zĩ́lɛo Lua ũ.
Lá ma gbɛ̃kɛkɛ̀ɛ́, ápiɔ sɔ̃ à lɛgbɛ̃mɛɛ sa ń Dii tɔ́o à gbɛ̃kɛkɛ ma de bɛdeɔnɛ. À seelakɛmɛɛ màɔ dɔ̃ sã́asã
kɛ́ á ma mae ń ma dao ń ma vĩ̀iɔ ń ma dãunaɔ ń wá gbɛ̃́ɔ bɔ píi, í wá bɔ ga lɛ́zĩ.
Ɔ̃ gɔ̃ɛpiɔ wèwà aa mɛ̀: Ḿmɛ ń wá wɛ̃ni ũ, wámɛ wá n wɛ̃ni ũ sɔ̃. Tó ni wá yã'o gbɛ̃e mào, tó Dii bùsuɛ bee kpàwá, wá gbɛ̃kɛkɛnɛ sĩana.
Ɔ̃ à ń bɔ́lɛ fɛnɛntiu, à ń píla bĩ́i kpɛ ń bao, asa aà kpɛ́ pɔ́ a kuu ku wɛ̃́lɛ bĩ́iwaɛ.
A ònɛ́: À mipɛ gusĩsĩdewa, kɛ́ á gbɛ̀sɛlɛnaɔ su kpaaũánɔo yã́i. Àɔ ulɛa we gɔɔ àaɔ̃ e á gbɛ̀sɛlɛnaɔ su, í gbasa dazɛu.
Ɔ̃ gɔ̃ɛpiɔ òɛ̀: Tó wa ɛa gɛ̃ á bùsuu, ní bà tɛ̃aɛ bee dɔ fɛnɛnti pɔ́ ńlɛ wá bɔlɛuɛ beewa, ní n mae ń n dao ń n vĩ̀iɔ ń n dãunaɔ ń n de bɛdeɔ kãaanzi píi n kpɛ́ɛ beepiu. Tó ni kɛ màao, wá bàa àɔ ku lɛ́ pɔ́ ń tò wá gbɛ̃̀nɛ guu lɔo.
<range>
Tó an gbɛ̃e bɔ̀ n kpɛ́u à gɛ̀ gãaɛ, à azĩa dɛ̀n we, wá yã́n lɔo. Tó an gbɛ̃e kunnɔ kpɛ́u, mɛ́ wà aà dɛ̀, wámɛ aà gaa a wi wá musu.
Tó n wá kɔmalɛkɛ̀ gbɛ̃́ɔnɛ sɔ̃, wá bàa aɔ ku lɛ́ pɔ́ ń tò wá gbɛ̃̀nɛpi guu lɔo.
Ɔ̃ Lahabu mɛ̀: Àɔ dɛ màa lá á òwa. Ɔ̃ à ń gbáɛ, aa tà. Ɔ̃ à bà tɛ̃api dɔ̀ a fɛnɛntiu.
Kɛ́ aa pìla bĩ́iwa màa, aa mipɛ̀ gusĩsĩdewa, ɔ̃ aa ì we gɔɔ àaɔ̃ e an gbɛ̀sɛlɛnaɔ gɛ̀ sùò. An gbɛ̀sɛlɛnapiɔ ń wɛɛlɛ zɛ́ saɛ píi, aai ń eo.
Ɔ̃ gbɛ̃ɔn plapiɔ dàzɛu, aa pìla sĩ̀sĩpiɔwa aa bùa swawa. Kɛ́ aa kà Nuni nɛ́ Yozuee kĩ́i, aa yã́ pɔ́ ń lé dàu a sìuɛ̀ píi
aa mɛ̀: Dii bùsupi nàwɛ̃ɛ wá ɔzĩ píiɛ. Bùsupideɔ kã́ gà ḿpii wá yã́i.
Yozuee fɛ̀lɛ kɔɔ káaukaau ń Isailiɔ píi. Bɔa Sitiũ aa gɛ̀ Yuudɛ̃i, ɔ̃ aa bòokpà we e aaɔ gɛ buaiwà.
Gɔɔ àaɔ̃ gbɛa Isaili gbɛ̃zɔ̃ɔɔ bòo kɛ̀ɛlɛ,
aa yãdìlɛ gbɛ̃́ɔnɛ aa mɛ̀: Tó á è Levii bui sa'onaɔ Dii á Lua bàakuaánɔ kpagolo sɛa, à dazɛu, íɔ tɛ́ ń kpɛ,
kɛ́ à e dɔ̃ zɛ́ pɔ́ á sɛ́, asa i zɛ́pi sɛ yãao. Àɔ bɛ zã̀zã lán londo taawa yòoo! Ásu sɔ̃ kpagolopizio.
Ɔ̃ Yozuee ò gbɛ̃́ɔnɛ: À gbãbɔ ázĩaɛ, asa Dii a yãbɔnsaɛkɛ á zãnguo zia.
Ɔ̃ à ɛ̀a ò sa'onaɔnɛ: À Dii bàakuawanɔ kpagolo sɛ́ à dɔaa buaò gbɛ̃́ɔnɛ. Ɔ̃ aa kpagolopi sɛ̀ aa dɔ̀aaò gbɛ̃́ɔnɛ.
Dii ò Yozueeɛ à mɛ̀: Má na n kã́fĩawa Isailiɔnɛ gbã, aaiɔ dɔ̃ kɛ́ má kunnɔ, lá má kú ń Mɔiziowa.
O sa'ona pɔ́ aa ma bàakuaánɔ kpagolo sɛaɔnɛ, tó aa kà Yuudɛ̃ gɔ̃sɔ̃lɛ, aa gɛ̃ zɛ íu.
Ɔ̃ Yozuee ò Isailiɔnɛ à mɛ̀: À sɔ̃ kãi la, í Dii á Lua yãma.
Ɔ̃ à ɛ̀a mɛ̀: Beewa áɔ dɔ̃ kɛ́ Lua bɛ̃́ɛ kúánɔ, mɛ́ a Kanaaɔ yáɛ́ ń Itiɔ ń Iviɔ ń Pɛliziɔ ń Giigasiɔ ń Amɔleɔ ń Yebusiɔ.
À ma! Wa gɛ̃ Yuudɛ̃ íu ń dṹnia bṹu Dii bàakuaánɔ kpagoloo á wáa.
À gbɛ̃ɔn kuɛplaɔ sɛ́ á guu, bui ń buio gbɛ̃́ mɛ̀ndodo.
Tó sa'ona pɔ́ aa dṹnia bṹu Dii kpagolo sɛaɔ gbapɛ̀lɛ Yuudɛ̃ íu, ípi a zɔ̃ɛɛ, í pɔ́ lɛ́ bɔ swa musu i gɔ̃ yea gudoũ.
Kɛ́ gbɛ̃́ɔ fɛ̀lɛ bòou aa dàzɛu, aalɛ gɛ buai Yuudɛ̃wa, sa'ona pɔ́ aa Dii bàakuańnɔ kpagolo sɛaɔ bɛ ń aɛ màa.
Pɔkɛkɛgɔɔ píi swapi ì pa e à sĩ̀sĩ sɛɛ. Gɔɔ pɔ́ kpagolosɛnapiɔ kà swapii, kɛ́ aa gbapɛ̀lɛ íu,
ɔ̃ í pɔ́ lɛ́ bɔ swapi musu zɔ̃̀ɛ, à gɔ̃̀ yea gudoũ za zã̀zã wɛ̃́lɛ pɔ́ wì mɛ Adamu saɛ Zalɛtã bùsuu. Í pɔ́ lɛ́ tá Ísida Wisideu zɔ̃̀ɛ míɔ, ɔ̃ gbɛ̃́ɔ bùa bɔaa ń Yelikoo.
Sa'ona pɔ́ aa Dii bàakuańnɔ kpagolo sɛaɔ gɔ̃̀ zɛa Yuudɛ̃ ɛu tɔɔlɛ giiwa gíũgiũ, ɔ̃ Isaili bui píi bɛ gugiipiu e aa gɛ̀ bùawà aa làa ḿpii.
Kɛ́ Isaili bui píi bùa Yuudɛ̃wa aa làa, ɔ̃ Dii yã'ò Yozueeɛ à mɛ̀:
Á bui kuɛplaɔ guu à gbɛ̃́ɔ sɛu dodo,
ní onɛ́ aa gbɛ sɛ́lɛ swa'ɛu mɛ̀n kuɛpla gu pɔ́ sa'onaɔ zɛu súsu, aai buaò aa kálɛ gu pɔ́ á iu gwã́a.
Ɔ̃ Yozuee gbɛ̃ɔn kuɛplaɔ dìlɛ Isaili buiɔ guu dodo, ɔ̃ à ń sisi.
A ònɛ́: À gɛ́ Yuudɛ̃ ɛu Dii á Lua kpagolo aɛ, á baade i gbɛ sɛ di a gã̀u á Isaili bui dasilɛu.
Gbɛ beeɔ i gɔ̃ɛ́ seela ũ. Tó á nɛ́ɔ á lá zia, gbɛ beeɔ dɛɛ́ kpelewa ni,
à onɛ́, kɛ́ wà bùa ń Dii bàakuaánɔ kpagoloo, ɔ̃ a í zɔ̃̀ɛ, ɔ̃ gbɛpiɔ gɔ̃̀ Isailiɔnɛ a yãdɔngubɔ ũ gɔɔpii.
Ɔ̃ Isailiɔ kɛ̀ màa lá Yozuee ònɛ́wa. Aa gbɛ sɛ̀lɛ Yuudɛ̃ ɛu mɛ̀n kuɛpla Isaili bui dasilɛu, lá Dii ò Yozueeɛwa. Aa bùaò aa kàlɛ gu pɔ́ aa ìu.
Gbɛ̀ mɛ̀n kuɛpla pɔ́ wa sɛ̀lɛ swa'ɛu sa'ona pɔ́ aa Dii kpagolo sɛapiɔ zɛkĩi ɔ̃ Yozuee dìdikɔ̃a, aa ku we e ń a gbão.
Sa'ona pɔ́ aa kpagolopi sɛaɔ gɔ̃̀ zɛa swa'ɛu e yã́ pɔ́ Dii dìlɛ Yozueeɛ a ò gbɛ̃́ɔnɛ gɛ̀ làaò píi, lá Mɔizi dìlɛɛ̀wa. Gbɛ̃́ɔ kɛ̀ kpakpa aa bùa.
Kɛ́ aa bùa ḿpii aa làa, ɔ̃ sa'onaɔ gbàsa bùa ń Dii kpagoloo gbɛ̃́ɔ wáa.
Lubɛni buiɔ ń Gada buiɔ ń Manase buiɔ lɛɛ doo mɛ́ dɔ̀aa bùa Isaili bui kĩniɔnɛ, lá Mɔizi ònɛ́ yãawa. Aa ń gɔ̃kɛbɔɔ kũa.
An zĩgɔ̃ɔ kà gbɛ̃ɔn ɔ̀aasɔsɔo lɛɛ bla (40.000) taawa. Aa bùa ń Dii dɔ̃ao, aa gɛ̀ Yeliko sɛ̃u ń zĩ̀ sɔuo.
Gɔɔbeezĩ Dii Yozuee kã̀fĩ Isailiɔnɛ ḿpii, ɔ̃ aa aà yãmà e à gɛ̀ gàò, lá aa Mɔizi yãmàwa.
Ɔ̃ Dii yã'ò Yozueeɛ à mɛ̀:
O sa'ona pɔ́ aa ikoyã kpagolo sɛaɔnɛ aa bɔ swa'ɛu.
Ɔ̃ Yozuee ònɛ́ aa bɔ swa'ɛu,
ɔ̃ aa bɔ̀u. Kɛ́ aa gbapɛ̀lɛ sĩ̀sĩa, ɔ̃ swa'i ɛ̀a sù a gbɛu gɔ̃̀ɔ. À pà à dàgua e à sĩ̀sĩ sɛ̀ lá a káauwa.
Mɔ sɛ̃́ia gɔɔ kwide zĩ́ ɔ̃ Isailiɔ bɔ̀ Yuudɛ̃ swa'ɛu, aa gɛ̀ bòokpà Giligali, Yeliko gukpɛ.
Yozuee gbɛ̀ mɛ̀n kuɛpla pɔ́ wa sɛ̀lɛ Yuudɛ̃ ɛupiɔ dìdikɔ̃a Giligali we.
A ò gbɛ̃́ɔnɛ: Tó á buiɔ sù ń maeɔ là zia aa mɛ̀, gbɛ beeɔ yáasi dɛa ni,
à onɛ́ á buaa Yuudɛ̃wa gugii ũ seelaɛ,
asa Dii á Lua a í bàɛ́ á táa'ozɛuɛ, ɔ̃ a bua lá a bua Ísia Tɛ̃a pɔ́ à a í bàɛ́wawa.
Dii kɛ̀ màa, kɛ́ dṹnia bui píi e dɔ̃ kɛ́ á gbãa vĩ, ápiɔ sɔ̃ íɔ Dii á Lua vĩa vĩ gɔɔpii.
Kɛ́ Amɔleɔ kía pɔ́ kú Yuudɛ̃ bɛ'aɛ oiɔ ń Kanaaɔ kía pɔ́ kú ísia saɛɔ mà lá Dii Yuudɛ̃ í zɔ̃̀ɛ Isailiɔnɛ aa bùawà, ɔ̃ sɔ̃ kɛ̃̀ńgu, an kã́ gà ḿpii Isailiɔ yã́i.
Gɔɔ bee Dii ò Yozueeɛ: Gbɛ̀ fɛ̃naɔ kɛ, ní tɔ̃zɔ̃ Isailiɔnɛ.
Ɔ̃ Yozuee ò wà gbɛ̀ fɛ̃naɔ kɛ, ɔ̃ wà tɔ̃zɔ̃̀ò Isailiɔnɛ gu pɔ́ wì mɛ tia Gyafɔɔsĩsĩ.
Yã́ pɔ́ tò à tɔ̃zɔ̃̀nɛ́n kɛ: Isailiɔ bɔlɛa Egipi gbɛa, an tá guu gɔ̃gbãaɔ gàga guwaiwaiu píiɛ.
Gbɛ̃́ pɔ́ bɔ̀lɛ Egipiɔ tɔ̃zɔ̃a ḿpiiɛ. Gbɛ̃́ pɔ́ wà ń í guwaiwaiu zɛ́ guu bɔa Egipi gbɛaɔ, aamɛ aai tɔ̃zɔ̃ gĩao.
Isailiɔ bɛ guwaiwaiu wɛ̃̀ bla e gbɛ̃́ pɔ́ dɛ gɔ̃gbãaɔ ũ gɔɔ pɔ́ aa bɔ̀lɛ Egipiɔ gɛ̀ gàgaò píi, asa aai Dii yãmao. Dii ònɛ́ aa wɛsi bùsu pɔ́ a a lɛgbɛ̃̀ ń deziɔnɛ à kpámálɛ bauo, bùsu pɔ́ vĩ ń zɔ́'io diupi.
An nɛ́ pɔ́ Dii tò aa fɛ̀lɛ ń gbɛaɔ ɔ̃ Yozuee tɔ̃zɔ̃̀nɛ́, asa gyafɔɔdeɔnɛ, wi tɔ̃zɔ̃nɛ́ zɛ́uo.
Kɛ́ Isailiɔ tɔ̃zɔ̃̀ ḿpii aa làa, aa gɔ̃̀ gu pɔ́ aa bòokpàu we e a bɔ gɛ̀ làaò.
Ɔ̃ Dii ò Yozueeɛ: Ma wí pɔ́ Egipiɔ dàwá bɔ̀ɛ́ gbãn we. Ɔ̃ wì o gupiɛ Giligali e ń a gbão.
Isailiɔ bòokpaa Giligali ɔ̃ aa Gɛ̃amusu dikpɛ kɛ̀ Yeliko sɛ̃u we mɔpi gɔɔ gɛ̃o mɛ̀ndosaide zĩ́ oosi.
Dikpɛpi kaa'isizĩ ɔ̃ aa bùsupi buapɔ́ɔ blè, kàaɔ ń pɔ́wɛn kpasaao.
An bùsupi buapɔ́ɔ blea gbɛa, kɛ́ gu dɔ̀, manakwɛa zɛ̀, i kwɛ́nɛ́ lɔo, ɔ̃ aa Kanaa bùsu blɛ blè wɛ̃ bee sa.
Kɛ́ Yozuee kãikũ̀ ń Yelikoo, à wɛsɛ̀ gugwà, ɔ̃ à gɔ̃ɛe è zɛa a aɛ, à a fɛ̃nda wò kũa. Ɔ̃ Yozuee sɔ̃̀aàzi à aà là à mɛ̀: Ń kú wá kpɛ yã̀, ge wá ibɛɛɔ kpɛɛ?
A wèwà à mɛ̀: Màa no. Dii zĩgɔ̃ɔ dɔaanan ma ũ, ma kaa lan kɛ. Ɔ̃ Yozuee kùlɛɛ̀ à wùlɛ a gbɛɛu, ɔ̃ à aà là à mɛ̀: Yã́ kpele ma Dii a o mapi a zɔ̀blenaɛi?
Dii zĩgɔ̃ɔ dɔaanapi wèwà à mɛ̀: Ǹ n kyale bɔbɔ, asa gu pɔ́ ń zɛu kua adoaɛ. Ɔ̃ Yozuee kɛ̀ màa.
Wà Yeliko bĩ́ibɔlɛ gbaɔ tàta gíũgiũ Isailiɔ yã́i. Gbɛ̃e è lɛ́ bɔo, mɛ́ gbɛ̃e è lɛ́ gɛ̃o.
Ɔ̃ Dii ò Yozueeɛ à mɛ̀: Gwa, ma Yeliko nànɛ ń ɔzĩɛ ń a kíao ń a zĩgɔ̃ɔ.
Mpi ń n zĩgɔ̃ɔ, à gɛ lia wɛ̃́lɛpizi gɛ̃n do ápii, í su. Àɔ liai gɛ̃n dodo màa e gɔɔ soolo.
Sa'ona gbɛ̃ɔn soplaɔ aaɔ dɔaaa kpagoloɛ, aaiɔ kuu kũa. A gɔɔ soplade zĩ́ à lia wɛ̃́lɛpizi gɛ̃n sopla gɔɔ pɔ́ sa'onapiɔ lɛ́ kuupɛ.
Tó aa kuupɛ̀, aalɛ a ba gá, mɛ́ a a ɔ́ mà, gbɛ̃́pii i kúkuakɛ gbã́ugbãu, wɛ̃́lɛ bĩ́i i kwɛ́ kákɔ̃a, á baade i mipɛ lá a aɛ dɔawa à gɛ̃u.
Ɔ̃ Nuni nɛ́ Yozuee sa'onaɔ sìsi, a ònɛ́: À Dii bàakuawanɔ kpagolo sɛ́, á gbɛ̃ɔn soplaɔ í dɔaaɛ̀, á baade iɔ kuu kũa.
Ɔ̃ a ò gbɛ̃́ɔnɛ: À fɛlɛ gɛ lia wɛ̃́lɛi gɛ̃n do. Zĩgɔ̃ɔ mɛ́ aa dɔaa Dii kpagoloɛ.
Kɛ́ Yozuee yã'ò gbɛ̃́ɔnɛ, ɔ̃ sa'ona gbɛ̃ɔn sopla pɔ́ aa kuu kũapiɔ fɛ̀lɛ dɔaaa Dii bàakuańnɔ kpagoloɛ, aalɛ kuupɛ.
Zĩgɔ̃ɔ bɛ sa'onapiɔ aɛ, dasi tɛ́ kpagolo kpɛ, mɛ́ kuuɔ ɔ́ dɔ.
À mɔ lè Yozuee ò gbɛ̃́ɔnɛ à mɛ̀: Ásu kúkuakɛo. Ásu to wà á kĩ́i mao. Ásu to yãe bɔ á lɛ́uo e gɔɔ pɔ́ má oɛ́ à kúkuakɛ, í gbasa kɛ.
Aa gɛ̀ lìa wɛ̃́lɛpizi ń kpagoloo gɛ̃n do màa, ɔ̃ aa ɛ̀a tà ń bòou, aa ì we.
Yozuee fɛ̀lɛ kɔɔ káaukaau, ɔ̃ sa'onaɔ Dii kpagolo sɛ̀.
Sa'ona gbɛ̃ɔn sopla pɔ́ aa kuu kũapiɔ dɔaaa Dii kpagoloɛ, aalɛ pɛ́. Zĩgɔ̃ɔ dɔaaanɛ́, dasi tɛ́ kpagolopi kpɛ, mɛ́ kuuɔ ɔ́ dɔ.
Aa lìa wɛ̃́lɛpizi gɛ̃n do a gɔɔ plaade zĩ́, ɔ̃ aa ɛ̀a tà ń bòou. Aa kɛ̀ màa e gɔɔ soolo.
A gɔɔ soplade zĩ́ aa fɛ̀lɛ káaukaau gudɔlɛia, ɔ̃ aa ɛ̀a gɛ̀ lìa wɛ̃́lɛpizi lá aaì kɛwa. Zĩbeezĩ aa lìai gɛ̃n soplaɛ.
A gɛ̃n sopladepi gɔɔ pɔ́ sa'onaɔ lɛ́ gɛ́ kuupɛi gbã́ugbãu, ɔ̃ Yozuee ò gbɛ̃́ɔnɛ à mɛ̀: À kúkuakɛ, asa Dii wɛ̃́lɛpi kpàwáɛ.
Dii wɛ̃́lɛpi ń pɔ́ pɔ́ kúuɔ dìlɛ a pɔ́ ũɛ. Wà ń kaalɛ ḿpii. Káalua Lahabu ń gbɛ̃́ pɔ́ kuaànɔ a kpɛ́uɔ mɛ́ aa bɔ ńtɛ̃ɛ, asa ɔ̃mɛ asiigwana pɔ́ wà ń zĩ́ɔ ùlɛ.
À laaika! Ásu pɔ́ pɔ́ Dii dìlɛ a pɔ́ ũ kee sɛo, kɛ́ ásu kaalɛo yã́i. Tó á sɛ̀, a yã'i á bòoɛ, i gɔ̃ kaalɛpɔ ũ.
Ãnusu ń vuao ń mɔgotɛ̃ pɔ́ɔ ń mɔsi pɔ́ɔ píiá Dii pɔ́ɛ. Sema wà ka Dii àizɛɛ guu.
Kɛ́ wà kuupɛ̀, mɛ́ Isailiɔ kúkuakɛ̀ gbã́ugbãu màa, wɛ̃́lɛ bĩ́iɔ kwɛ̀ kàkɔ̃a. Ɔ̃ an baade sìu a aɛdɔawa, ɔ̃ aa wɛ̃́lɛpi sì.
Aa pɔ́ pɔ́ kúuɔ dìlɛ Dii pɔ́ ũ, ɔ̃ aa gbɛ̃́pii kàalɛ ń fɛ̃ndao, gɔ̃ɛɔ ń nɔɛɔ, nɛ́fɛ̃nɛnaɔ gbɛ̃zɔ̃ɔɔ píi ń zuɔ ń sãɔ ń zàa'ĩnaɔ.
Yozuee ò gbɛ̃ɔn pla pɔ́ gɛ̀ bùsupi asiigwàɔnɛ à mɛ̀: À gɛ̃ káaluapi kpɛ́u, í bɔaànɔ ń aà gbɛ̃́ɔ, lá a a lɛgbɛ̃̀ɛ̀wa.
Ɔ̃ ɛ̀waasopiɔ gɛ̀ bɔ̀ ń Lahabuo ń aà maeo ń aà dao ń aà vĩ̀iɔ ń aà dãunaɔ ń aà gbɛ̃́ɔ píi. Aa bɔ̀lɛ ń aà daɛɔ píi, ɔ̃ aa ń kálɛ Isailiɔ bòo saɛ.
Ɔ̃ aa tɛsɔ̃̀ wɛ̃́lɛpiwa ń pɔ́ pɔ́ kúuɔ píi, mɛ́ i kɛ ã́nusu ń vuao ń mɔgotɛ̃ pɔ́ɔ ń mɔsi pɔ́ pɔ́ aa sɛ̀lɛ kàlɛ ń Dii zwã̀akpɛ àizɛɛo bàasio.
Yozuee tò káalua Lahabu bɔ̀ aafia ń aà de bɛdeɔ ń aà gbɛ̃́ɔ píi, kɛ́ à asiigwana pɔ́ Yozuee ń zĩ́ Yeliko asiigwaiɔ ùlɛ yã́i, ɔ̃ aa gɔ̃̀ Isailiɔ guu e ń a gbão.
Gɔɔ bee Yozuee lɛkɛ̀ à mɛ̀: Dii láaikɛ gbɛ̃́ pɔ́ a fɛlɛ Yeliko wɛ̃́lɛɛ bee kɛkɛ kálɛwa. Tó à a bĩ́i ɛ̃ kpàlɛ, aà nɛgɔ̃ɛ sɛ̃́ia mɛ́ a ga. Gɔɔ pɔ́ à a gbaɔ pɛ̀lɛ sɔ̃, aà nɛ́ gbɛzãna mɛ́ a ga.
Dii kú ń Yozueeo, ɔ̃ aà tɔ́ lì bùsupia píi.
Isailiɔ bɔ̀ yã́ pɔ́ Dii dìlɛnɛ́pi kpɛ. Kaami nɛ́ Akãa, Zabedi tɔũna, Zela sĩ́wɛna, Yuda bui mɛ́ pɔ́ pɔ́ Dii dìlɛ a pɔ́ ũ sɛ̀, ɔ̃ Dii pɔ fɛ̃̀ Isailiɔzi.
Yozuee gbɛ̃́ɔ zĩ̀ à mɛ̀ aa bɔ Yeliko aa gɛ́ Ai pɔ́ kú Bɛtavɛ̃ saɛ Bɛtɛli gukpɛ oi, aa bùsupi asiigwa. Ɔ̃ aa gɛ̀, aa Ai asiigwà.
Kɛ́ aa sù Yozueewa, aa òɛ̀: Aideɔ bílao, i ka wà gɛ́ we píio. Tó gbɛ̃ɔn ɔ̀aa kwi ge gɛ̃o gɛ̀, aa wɛ̃́lɛpi siɛ. Ńsu gbɛ̃́ɔ da taasiu píio.
Kɛ́ gbɛ̃ɔn ɔ̀aa gɛ̃oɔ gɛ̀ we, ɔ̃ Aideɔ ń fú,
aa ń yá bɔa za ń wɛ̃́lɛ bĩ́ibɔlɛu e gbɛyɔ̃kĩi, aa ń dɛdɛ sĩ̀sĩpɔlɛu gbɛ̃ɔn blakwi ń sooloo. Ɔ̃ sɔ̃ kɛ̃̀ Isailiɔgu, an nisĩna nà líwa.
Yozuee a ula ga kɛ̃̀, a wúlɛa a gbɛɛu Dii kpagolo aɛ e oosi. Aàpi ń Isaili gbɛ̃zɔ̃ɔɔ bùsu zùzu ń mia.
Ɔ̃ Yozuee mɛ̀: Á'a Dii Lua! Àkɛa n wá bua Yuudɛ̃wa n wá ná Amɔleɔnɛ ń ɔzĩ aa wá midɛi? Tó wá zɔ̃lɛa Yuudɛ̃ baale yãa lé!
N yã́ na Dii! Lá Isailiɔ kpɛkpà ń ibɛɛɔnɛ, má o kpelewa sa ni?
Kanaaɔ ń bùsuɛbeedeɔ aa yã́pi ma ḿpii, aai liawázi, aai wá midɛ dṹniau. N tɔ́ zɔ̃ɔɛ sɔ̃ bɛ? Ńyɔ̃ kɛò kpelewa ni?
Ɔ̃ Dii ò Yozueeɛ: Fɛlɛ zɛ! Bɔ́yãi ń wúlɛa n gbɛɛui?
Isailiɔ duunakɛ̀ɛ, aa ma bàakuaánɔ yã́ gbòo. Aa pɔ́ pɔ́ má dìlɛ ma pɔ́ ũ sɛ̀, aa kpã́i'ò, aa mɔafilikɛ̀, aa pɔ́pi dà ń pɔ́ɔ guu.
A yã́i tò aai fɔ̃ ń ibɛɛɔ gã fĩ̀o. Aa kpɛkpànɛ́, kɛ́ aa gɔ̃̀ kaalɛpɔ ũ yã́i. Máɔ kúánɔ lɔo, mɛ́ i kɛ a ma pɔ́ pɔ́ kú á guu kàalɛ bàasio.
Fɛlɛ gɛ gbãbɔ n gbɛ̃́ɔnɛ. Onɛ́ aa gbãbɔ ńzĩaɛ e gu àɔ gɛ́ dɔi, asa ma Dii Isailiɔ Lua ma mɛ̀ ma pɔ́ kú á guuɛ. Á fɔ̃ kaakaanakɛ á ibɛɛɔ aɛo e à gɛ pɔ́pi bɔò á guu.
Tó gu dɔ̀, à sɔ̃mazi bui ń buio. Bui pɔ́ má sɛ̀ lí sɔ̃mazi daɛdaɛ, daɛ pɔ́ má sɛ̀ɔ lí sɔ̃mazi ualɛ ń ualɛo, ualɛ pɔ́ má sɛ̀ sɔ̃, a gɔ̃ɛɔ lí sɔ̃mazi dodo.
Gbɛ̃́ pɔ́ wà sù ma pɔ́pi èwà, wa ade kpasa ń a gbɛ̃́ɔ píiɛ, asa à ma bàakuaánɔ yã́ gbòoɛ, à widà Isailiɔwaɛ.
Yozuee fɛ̀lɛ káaukaau, a tò Isailiɔ sɔ̃̀ Diizi bui ń buio, ɔ̃ gbɛ Yuda buiɔ sɛ̀.
Ɔ̃ a tò Yuda buiɔ sɔ̃̀aàzi daɛdaɛ, ɔ̃ gbɛ Zela buiɔ sɛ̀. A tò Zela buiɔ sɔ̃̀aàzi ualɛ ń ualɛo, ɔ̃ gbɛ Zabedi ua sɛ̀.
Ɔ̃ a tò aà ua gɔ̃ɛɔ sɔ̃̀aàzi dodo, ɔ̃ gbɛ Kaami nɛ́ Akãa, Zabedi tɔũna, Zela sĩ́wɛna, Yuda bui sɛ̀.
Ɔ̃ Yozuee ò Akãaɛ: Nɛ́, sĩana'o, bɛɛɛ dɔ̃ Dii Isailiɔ Luaɛ. Yã́ pɔ́ ń kɛ̀ omɛɛ. Ńsu ǹ a kee ulɛmɛɛo.
Ɔ̃ Akãa wèwà à mɛ̀: Sĩanaɛ, ma duunakɛ̀ Dii Isailiɔ Luaɛ. Yã́ pɔ́ má kɛ̀n kɛ:
Ma Babiloni gomusu kɛfɛna è ń pɔ́ɔ guuɛ ń ã́nusuo kiloo pla ń vua kiloo kĩnio, ɔ̃ a bĩi gɛ̃̀magu, má sɛ̀. A ulɛa ɛu ma kpɛ́u, ã́nusu ku zĩ́lɛ.
Ɔ̃ Yozuee gbɛ̃́ɔ zĩ̀ we. Aa kɛ̀ kpakpa aa gɛ̀ gɛ̃̀ aà kpɛ́u, ɔ̃ aa è ulɛa we, ã́nusu ku zĩ́lɛ.
Ɔ̃ aa sɛ̀lɛ mɔ̀ò Yozueeɛ Isailiɔ kĩ́i, aa kàlɛ Dii aɛ.
Ɔ̃ Yozuee ń Isailiɔ Zela sĩ́wɛna Akãa sɛ̀ ń ã́nusupio ń gomusupio ń vuapio ń aà nɛgɔ̃ɛɔ ń aà nɛnɔɛɔ ń aà zuɔ ń aà zàa'ĩnaɔ ń aà sãɔ ń aà zwã̀akpɛo ń aà pɔ́ɔ píi, aa gɛ̀ńnɔ Akoo guzulɛu.
Ɔ̃ Yozuee mɛ̀: N yã'ìwɛ̃ɛ fá! Dii a yãmɔnɛ gbã sɔ̃. Ɔ̃ Isailiɔ aà pàpa ń gbɛo ḿpii, aa aà dɛ̀ ń aà gbɛ̃́ɔ píi, ɔ̃ aa ń kpasa.
Aa gbɛ kã̀aawà, gbɛ̀zɛ zɔ̃ɔpi ku we e ń a gbão. Ɔ̃ Dii pɔfɛ̃ kpàlɛ. A yã́i tò wì o gupiɛ Akoo guzulɛ.
Dii ò Yozueeɛ: Ńsu to vĩa n kũo. Ńsu bílikɛo. Zĩgɔ̃ɔ sɛ́lɛ gɛ́ńnɔ ḿpii, í lɛ́lɛ Aiwa, asa ma Ai kía nànɛ ń ɔzĩɛ ń aà gbɛ̃́ɔ ń aà wɛ̃́lɛo ń aà tɔɔlɛo.
Kɛ Aiɛ ń a kíao lá ń kɛ̀ Yelikoɛ ń a kíaoɛwa, í ń pɔ́ɔ ń ń pɔtuoɔ naaa á pɔ́ ũ sa. Bɔnsaɛ kɛnɛ́ ń wɛ̃́lɛ kpɛ.
Ɔ̃ Yozuee ń a zĩgɔ̃ɔ fɛ̀lɛ gɛ̀ lɛ́lɛi Aiwa ḿpii. À nɛgɔ̃naɔ sɛ̀ gbɛ̃ɔn ɔ̀aasɔsɔo lɛɛ baakwi (30.000), ɔ̃ à ń gbáɛ gwãasĩna,
a ònɛ́: À swã́kpa! À bɔnsaɛkɛnɛ́ ń wɛ̃́lɛ kpɛ. Ásu kɛ̃ wɛ̃́lɛwa zã̀zão. Àɔ ku sɔu guu ápii.
Mapi ń gbɛ̃́ pɔ́ kumanɔɔ, wá sɔ̃ wɛ̃́lɛi. Tó aa bɔ̀lɛ daiwálɛ, wíɔ bàalɛnɛ́ lán káauwa.
Aai pɛ́wá e aa kɛ̃́ ń wɛ̃́lɛwa zã̀, asa aaɔ e wálɛ bàalɛnɛ́ lán káauwaɛ. Tó wálɛ bàalɛnɛ́ màa,
í fɛlɛ á ulɛkĩi à wɛ̃́lɛpi ble. Dii á Lua nàɛ́ á ɔzĩɛ.
Tó a wɛ̃́lɛpi blè, í tɛsɔ̃wà lá Dii òwa. À laaika à kɛ lá má dìlɛɛ́wa.
Ɔ̃ Yozuee ń gbáɛ, aa gɛ̀ gu pɔ́ aa e ń zãmakɛu. Aa ńzĩa yè Bɛtɛli ń Aipio zãnguo Ai bɛ'aɛ oi. Gwã́ bee Yozuee ì bòou weɛ ń a gbɛ̃́ɔ.
À fɛ̀lɛ káaukaau à gbɛ̃́ɔ kã̀aa, ɔ̃ aàpi ń Isaili gbɛ̃zɔ̃ɔɔ dɔaaanɛ́ e aa gɛ̀ kàò Ai.
Zĩgɔ̃ pɔ́ kuaànɔɔ sɔ̃̀ wɛ̃́lɛpizi ḿpii. Kɛ́ aa kãikũ̀ ń wɛ̃́lɛpio, aa bòokpà a gugbãntoo oi bɔaa ń a bɔlɛo. Guzulɛ da Ai ń ḿpiɔ zãnguo.
Yozuee gbɛ̃́ɔ sɛ̀ ɔ̀aasɔsɔo lɛɛ sɔo (5.000). À mɔ lè à ń úlɛ Bɛtɛli ń Aio zãnguo kɔ̀ Ai bɛ'aɛ oi.
Isailiɔ bòokpà wɛ̃́lɛ gugbãntoo oi, mɛ́ gbɛ̃́ pɔ́ ulɛapiɔ ku wɛ̃́lɛ bɛ'aɛ oi. Gwã́ bee Yozuee ì guzulɛuɛ.
Kɛ́ Ai kía Isailiɔ è màa, aàpi ń a wɛ̃́lɛdeɔ fɛ̀lɛ kɛ̀ kpakpa, aa gɛ̀má ń zĩo gu pɔ́ bɔaa ń Alaba sɛ̃o. A dɔ̃ gbɛ̃́ɔ ulɛa a wɛ̃́lɛ kpɛo.
Yozuee ń Isailiɔ lɛ́ kɛ lá Aideɔ lɛ́ ń fuwa, aalɛ bàalɛnɛ́, aa mipɛ̀ gbáawa.
Aideɔ kɔ̃ sìsi píi aa bɔlɛ pɛ Yozueeɔwa, ɔ̃ aa pɛ̀má e aa gɛ̀ kɛ̃̀ ń wɛ̃́lɛwa zã̀.
Gɔ̃ɛe i gɔ̃ wɛ̃́lɛ guuo, aa bɔ̀lɛ pɛ̀ Isailiɔwa ḿpiiɛ, ɔ̃ aa ń wɛ̃́lɛ bĩ́ibɔlɛ tò wɛ̃a, aalɛ Isailiɔ yá.
Dii ò Yozueeɛ: Sɔ̃na pɔ́ ń kũa dɔ Aiwa, asa má nànɛ n ɔzĩɛ. Ɔ̃ Yozuee a sɔ̃napi dɔ̀ Aiwa.
Kɛ́ à ɔ pòo màa, ɔ̃ gbɛ̃́ pɔ́ ulɛaɔ fɛ̀lɛ sì wɛ̃́lɛu gɔ̃̀ɔ, aa blè, ɔ̃ aa kɛ̀ kpakpa aa tɛsɔ̃̀wà.
Kɛ́ Aideɔ lìli aa ń kpɛ gwà, ɔ̃ aa è tɛlu gbã́ da ń wɛ̃́lɛa, ɔ̃ aai gɛ́kĩi e lɔo, asa Isaili pɔ́ bàalɛ̀ mipɛ̀ gbáawaɔ lìaa ń yanapiɔwaɛ.
Kɛ́ Yozuee ń Isailiɔ è ń gbɛ̃́ pɔ́ ulɛaɔ wɛ̃́lɛ sì, mɛ́ tɛlu gbã́ daa, ɔ̃ aa ɛ̀a lɛ̀lɛ Aidepiɔwa.
Isaili kĩniɔ bɔ̀lɛ wɛ̃́lɛu, aa gɛ̀ Aideɔwa ń zĩo, ɔ̃ aa koezɔ̃̀ńzi. Aa lɛ̀lɛmá, ɔ̃ an gbɛ̃e i e bɔ̀o, an gbɛ̃e i e bàalɛ̀o.
Ɔ̃ aa Ai kía kũ̀ bɛ̃́ɛ, aa gɛ̀ò Yozueeɛ.
Isailiɔ Aideɔ dɛ̀dɛ míɔmiɔ buaɔ ń sɛ̃saoo an pɛamapi guu. Kɛ́ aa Aideɔ dɛ̀dɛ ń fɛ̃ndao màa, ɔ̃ aa ɛ̀a gɛ̃̀ wɛ̃́lɛpiu, aa gbɛ̃́ pɔ́ gɔ̃̀ weɔ dɛ̀dɛ lɔ.
Gbɛ̃́ pɔ́ gàga gɔɔbeezĩɔ gɔ̃ɛɔ ń nɔɛɔ píi gbɛ̃ɔn ɔ̀aasɔsɔo lɛɛ kuɛplaɛ (12.000). Aideɔ sɔ̃, an lɛ́n we.
Yozuee ɔ pɔ́ a sɔ̃na kũaopi gì dɔ e wà gɛ̀ Aideɔ míɔnzɔ̃ò.
Isailiɔ wɛ̃́lɛpi pɔtuoɔ ń a pɔ́ɔ nàaa tàò lá Dii ò Yozueeɛwa.
Màa Yozuee tɛsɔ̃̀ Aiwa, a tò à gɔ̃̀ bɛzia ũ, ɔ̃ à gɔ̃̀ da gii màa e ń a gbão.
Ɔ̃ à Ai kía lòo líwa e oosi. Kɛ́ ĩatɛ̃ lɛ́ gɛ̃ kpɛ́u, à mɛ̀ wà aà gɛ bua líwa wà zu wɛ̃́lɛ bĩ́ibɔlɛu we. Ɔ̃ wà gbɛ kã̀aawà dasidasi, gbɛ̀zɛpi ku we e ń a gbão.
Yozuee Dii Isailiɔ Lua gbagbakĩi bò Ebali gbɛ̀sĩsĩ musu,
lá Dii zɔ̀blena Mɔizi dìlɛ Isailiɔnɛwa. A bò lá Mɔizi kɛ̃̀ a ikoyã guuwa, à mɛ̀ wà bo ń gbɛ pɔ́ wi gã́pɛlɛwà wa ã̀oɔ. Ɔ̃ wà sa pɔ́ wì a pɔ́ kátɛu à tɛ́kũ ò Diiwa we ń sáaukpasaɔ.
Ɔ̃ Yozuee ikoyã pɔ́ Mɔizi kɛ̃̀pi kɛ̃̀ gbɛpiɔwa we Isailiɔ wáa.
Isaili píi, beleɔ ń bɔ̀mɔɔ ń ń gbɛ̃zɔ̃ɔɔ ń ń dɔaanaɔ ń ń yã́kpalɛkɛnaɔ zɛa kpagolo saɛ ɔplaai ń zɛɛio. An aɛ dɔa Levii bui sa'ona pɔ́ aaìɔ Dii bàakuańnɔ kpagolo sɛaɔwa. Gbɛ̃́piɔ kĩni aɛ dɔa Galiziũ gbɛ̀sĩsĩwa, an kĩni sɔ̃ Ebali gbɛ̀sĩsĩwa, lá Dii zɔ̀blena Mɔizi dɔ̀aa dìlɛ wà samaa'o Isailiɔnɛwa.
Bee gbɛa Yozuee ikoyãpiɔ kyokɛ̀nɛ́ píi, báaa pɔ́ Dii ì dańguɔ ń láaipɔ ì kɛmáɔ, lá a ku Mɔizi ikoyã guuwa.
Yã́ pɔ́ Mɔizi dìlɛɔ guu píi, a kee ku Yozuee gì a kyokɛi bílaɛo. Baa nɔɛɔ ń nɛ́fɛ̃nɛnaɔ ń bɔ̀mɔ pɔ́ kú ń guuɔ píi kú weɛ.
Bui pɔ́ kú Yuudɛ̃ bɛ'aɛ oiɔ, gbɛ̀sĩsĩdeɔ ń gusalaladeɔ ń ísialɛdeɔ e à gɛ̀ pɛ̀ Libã bùsuwa, Itiɔ ń Amɔleɔ ń Kanaaɔ ń Pɛliziɔ ń Iviɔ ń Yebusiɔ, kɛ́ an kíaɔ Ai yã́pi bao mà
ɔ̃ aa kɔ̃ kã̀aa ḿpii, kɛ́ aa gɛ zĩka ń Yozueeo ń aà gbɛ̃́ Isailiɔ.
Ãma kɛ́ Gabaɔ̃ɔdeɔ yã́ pɔ́ Yozuee kɛ̀ Yelikoɛ ń Aio bao mà,
aa kɔ̃nikɛ̀. Aa kũ̀sũa kàka sakili yaaaɔ guu, aa kàka zàa'ĩnaɔnɛ ń vɛ̃ɛ tùu zi paaa naminamiaɔ.
Aa kyale yaaa kɛkɛaɔ kpákpaa, aa ulakasaɔ dadaa. An pɛ̃ɛ kũ̀sũa giigagaa, mɛ́ a fukpaa.
Aa fɛ̀lɛ gɛ̀ Yozuee lè ń a gbɛ̃́ɔ Giligali bòou, ɔ̃ aa ònɛ́ aa mɛ̀: Bùsu pɔ́ wa bɔu zã̀. Wá ye à lɛdoũkɛwanɔ.
Ɔ̃ Isailiɔ ò Ivipiɔnɛ: Tó á bɛ ku la kãiɛ, wá lɛdoũkɛánɔo yòoo!
Ɔ̃ aa ò Yozueeɛ. N zɔ̀blenaɔn wá ũ. Ɔ̃ Yozuee ń lá à mɛ̀: Deɔn á ũi? A bɔ má ni?
Aa wèwà aa mɛ̀: Wápiɔ n zɔ̀blenaɔ, wa bɔ bùsu zã̀zãuɛ Dii n Lua tɔ́ pɔ́ lìgua yã́i. Wa aà bao mà ń yã́ pɔ́ a kɛ̀ Egipiɔ píi
ń yã́ pɔ́ a kɛ̀ Amɔleɔ kía gbɛ̃ɔn pla pɔ́ kú Yuudɛ̃ baaleɔnɛ, Ɛsɛbɔ̃ kí Siɔ̃ ń Basana kí Ogu pɔ́ kú Asaloo.
Wá gbɛ̃zɔ̃ɔɔ ń wá bùsudeɔ mɛ̀ wà kũ̀sũa sɛ́, wí mɔ́ wà á le wà oɛ́ á zɔ̀blenaɔn wá ũ. Ayãmɛto à lɛdoũkɛwanɔ.
Wá kũ̀sũan kɛ. Wa bɔò bɛ pɛ̃ɛ wãa ũɛ gɔɔ pɔ́ wa dazɛu, wálɛ mɔ́ á kĩ́i. Gwa lá à giigàga à fù kpà.
Wá vɛ̃ɛ tùuɔn kɛ. Wa vɛ̃ɛ kàu tùu dafu ũɛ. Gwa lá aa pàapaa. Wá ulaɔ ń wá kyaleɔ gwa. Aa yàayaa tá gbã̀a pɔ́ wá ò yã́i.
Ɔ̃ Isailiɔ ń kũ̀sũa blèńnɔ Dii lɛ́ sai.
Yozuee lɛdoũkɛ̀ńnɔ à mɛ̀ á ń dɛdɛo, ɔ̃ Isaili dɔaanaɔ lɛgbɛ̃̀ a yã́ musu.
An lɛdoũkɛańnɔ gbɛa a gɔɔ àaɔ̃de, ɔ̃ aa mà an bɛ zã̀ńnɔo, wa ku kɔ̃ saɛɛ.
Ɔ̃ Isailiɔ dàzɛu, a gɔɔ àaɔ̃de zĩ́ aa kà ń wɛ̃́lɛɔ kĩ́i, Gabaɔ̃ɔ ń Kefilao ń Beeloo ń Kiliayaaliũo.
Aai lɛ́lɛmáo, asa an dɔaanaɔ lɛgbɛ̃̀nɛ́ ń Dii ń Lua tɔ́oɛ, ɔ̃ gbɛ̃́pii lɛ́ yã́kũtɛ̃ka ń dɔaanaɔzi.
Ɔ̃ dɔaanapiɔ ònɛ́: Wámɛ wa lɛgbɛ̃̀nɛ́ ń Dii wá Lua tɔ́o. I kũ wà ɔkãmá lɔo.
Yã́ pɔ́ wá kɛnɛ́n kɛ: Wá ń tó we lɛ́ pɔ́ wá gbɛ̃̀nɛ́ yã́iɛ, kɛ́ Dii su pɔkũmabɔbɔwáo.
Ɔ̃ aa ɛ̀a mɛ̀: Wà ń tó, aaiɔ dɛ wá yàawɛnaɔ ń wá itɔnaɔ ũ. Ɔ̃ Isailiɔ zɛ̀ ń ń dɔaanaɔ yã́pio.
Ɔ̃ Yozuee Gabaɔ̃ɔdeɔ sìsi a ònɛ́: Bɔ́yãi a ɛɛtòwɛ̃ɛ màai? Asi wá kálɛ kɔ̃ gbáaɛ, ɔ̃ a mɛ̀ á kúkĩi zã̀wanɔɛa?
Ma Lua láaikɛ̀wáɛ sa. Áɔ dɛ aà kpɛ́ yàawɛnaɔ ń aà itɔnaɔ ũɛ gɔɔpii.
Ɔ̃ aa òɛ̀: Wa ò wápiɔ n zɔ̀blenaɔnɛ wásawasaɛ lá Dii n Lua ò a zɔ̀blena Mɔiziɛwa. À mɛ̀ á bùsu bṹupi kpáwáɛ, í gbɛ̃́ pɔ́ kúuɔ midɛɛ́ píi. A yã́i vĩa wá kṹi maamaa wá wɛ̃ni yã́ musu, ɔ̃ wa yã́pi kɛ̀.
Gwa! Wá kú n ɔzĩɛ sa. Yã́ pɔ́ kɛ̀nɛ maa mɛ́ a zɛvĩ kɛwɛ̃ɛ.
Ɔ̃ Yozuee ń bɔ́ Isailiɔ ɔzĩ, aai ń dɛdɛo.
Zĩbeezĩ à ń dílɛ Isailiɔ yàawɛnaɔ ń ń itɔnaɔ ũ, aaiɔ yàawɛ, aaiɔ ítɔ Dii gbagbakĩiɛ gu pɔ́ Dii su dilɛu. Ɔ̃ aa dɛ a ũ e ń a gbão.
Yelusalɛũ kí Adonizɛdɛki mà Yozuee Ai sì a kɛ̀ kɛ́lɛkɛlɛ, a kɛ̀ Aiɛ ń a kíao lá a kɛ̀ Yelikoɛ ń a kíaowa. A mà lɔ Gabaɔ̃ɔdeɔ kɔ̃ yãmà ń Isailiɔ, mɛ́ aa ku kɔ̃ saɛ.
Ɔ̃ vĩa Yelusalɛũdeɔ kũ̀, asa Gabaɔ̃ɔá mɛɛwiaɛ lán kíae wɛ̃́lɛwa. A zɔ̃ɔ dɛ Aia, mɛ́ a gɔ̃ɛɔá nɛgɔ̃naɔnɛ.
Ɔ̃ Yelusalɛũ kí Adonizɛdɛki lɛ́kpãsãkɛ̀ Hɛblɔ̃ kí Oaũɛ ń Yaamu kí Pilaũo ń Lakisi kí Yafiao ń Ɛgɛlɔni kí Dɛbiio à mɛ̀:
À mɔ dɔmalɛ, wí gɛ́ lɛ́lɛi Gabaɔ̃ɔdeɔwa, asa aa kɔ̃ yãmà ń Yozueeoɛ ń Isailiɔ.
Ɔ̃ Amɔleɔ kía gbɛ̃ɔn sɔopiɔ, Yelusalɛũ kía ń Hɛblɔ̃ kíao ń Yaamu kíao ń Lakisi kíao ń Ɛgɛlɔni kíao ń ń zĩgɔ̃ɔ kɔ̃ kã̀aa. Aa gɛ̀ bòokpà Gabaɔ̃ɔ saɛ, aa sìńgu ń zĩo.
Ɔ̃ Gabaɔ̃ɔdeɔ gbɛ̃́ɔ zĩ̀ Yozueewa Giligali bòou aa mɛ̀: Ńsu pãkpa wápiɔ n zɔ̀blenaɔzio. Kɛ kpakpa mɔ ǹ wá suaba. Mɔ ǹ dɔwálɛ, asa Amɔleɔ kía pɔ́ kú gusĩsĩdeuɔ kã̀aawázi ḿpiiɛ.
Ɔ̃ Yozuee ń a nɛgɔ̃naɔ ń a zĩgɔ̃ɔ bɔ̀lɛ Giligali, aalɛ mɔ́ ḿpii.
Ɔ̃ Dii ò Yozueeɛ: Ńsu vĩakɛnɛ́o. Ma ń nánɛ n ɔzĩɛ, an gbɛ̃e a fɔ̃ n gã fĩo.
Bɔa Giligali Yozuee táa'ò gwã́ e gu gɛ̀ dɔ̀ò, à sùmá kã́ndo zɛzɛsai.
Ɔ̃ Dii tò gili gɛ̃̀ńgu Isailiɔ yã́ musu, ɔ̃ Isailipiɔ lɛ̀lɛmá aa ń dɛdɛ maamaa Gabaɔ̃ɔ we, ɔ̃ aa pɛ̀má Bɛtoloni zɛ́u lɔ. Aa ń dɛdɛ e à gɛ̀ pɛ̀ò Azeka ń Makedaowa.
Kɛ́ aalɛ bàalɛ Isailiɔnɛ zɛ́ pɔ́ bɔ̀ Bɛtoloni à gɛ̀ Azeka, Dii lougbɛ gbɛ̃̀nɛ kàńgu. Gbɛ̃́ pɔ́ lougbɛpi ń dɛdɛɔ dasi dɛ gbɛ̃́ pɔ́ Isailiɔ ń dɛdɛ ń fɛ̃ndaoɔla.
Gɔɔ pɔ́ Dii Amɔlepiɔ nà Isailiɔnɛ ń ɔzĩ, ɔ̃ Yozuee ò Diipiɛ Isailiɔ wáa à mɛ̀: To ĩatɛ̃ zɛ gudoũ Gabaɔ̃ɔa! To mɔvua zɛ tɛɛɛ Ayaloni guzulɛa!
Ɔ̃ ĩatɛ̃ zɛ̀ gudoũ màa, mɛ́ mɔvua zɛa tɛɛɛ e Isailiɔ gɛ̀ tɔsì ń ibɛɛɔwa. Yã́pi ku Gbɛ̃ Maaɔ taalau. Ĩatɛ̃ gɔ̃̀ zɛa minanguo, i sɔ̃ a tíao e gɔɔ do bṹu taawa.
Wi gɔɔ bee taa e yãao, mɛ́ wi e a gbɛao. Dii gbɛ̃nazĩna yãmà, asa àlɛ zĩka Isailiɔnɛɛ.
Ɔ̃ Yozuee tà Giligali bòou ń a gbɛ̃́ɔ píi.
Kɛ́ kía gbɛ̃ɔn sɔopiɔ bàalɛ̀ gɛ̀ ùlɛ gbɛ̀'ɛu Makeda,
ɔ̃ wa ò Yozueeɛ wà mɛ̀: Wà bɔ̀ kía gbɛ̃ɔn sɔopiɔwa gbɛ̀'ɛu Makeda.
Ɔ̃ Yozuee mɛ̀: À gbɛ̀ gbɛ̃̀nɛɔ gálɛ ta ɛpilɛ, í gbɛ̃́ɔ dilɛ we aaɔ dɔ̃́a.
Ásu kã́maboo. À pɛ́lɛ á ibɛɛɔzi, í lɛ́lɛmá ń kpɛ oi, ásu to aa ń wɛ̃́lɛɔ leo. Dii á Lua ń náɛ́ á ɔzĩɛ.
Yozuee ń a gbɛ̃́ɔ ń dɛdɛ e aa ye láai, an gbɛ̃́ pɔ́ bɔ̀ɔ mɛ́ tà ń wɛ̃́lɛ bĩ́ideɔ guu.
Ɔ̃ Isailiɔ sù Yozueewa bòou Makeda, aa aafia ḿpii. Gbɛ̃e i fɔ̃ yãe ò ń yã́ musu lɔo.
Ɔ̃ Yozuee mɛ̀: À pɔ́ go gbɛ̀'ɛpilɛ, í bɔlɛmɛɛ ń kía gbɛ̃ɔn sɔopiɔ.
Ɔ̃ aa kɛ̀ màa, aa bɔ̀lɛɛ̀ ń kía gbɛ̃ɔn sɔopiɔ, Yelusalɛũ kía ń Hɛblɔ̃ kíao ń Yaamu kíao ń Lakisi kíao ń Ɛgɛlɔni kíao.
Kɛ́ wà ń bɔ́lɛ màa, ɔ̃ à Isaili zĩgɔ̃ɔ sìsi píi, a ò ń dɔaana pɔ́ aa gɛ̀anɔɔnɛ à mɛ̀: À sɔ̃ kãi, í gbá zɛzɛ kíaɛ beeɔ waawa. Ɔ̃ aa mɔ̀ gbá zɛ̀zɛ ń waawa.
Yozuee ònɛ́: Ásu to vĩa á kũo. Ásu bílikɛo. À sɔ̃dilɛ, íɔ wɔ́ɔ vĩ, asa màa Dii a kɛ ń á ibɛɛ pɔ́ á su álɛ zĩkańnɔɔ píi.
Bee gbɛa Yozuee ń dɛdɛ à ń looloo líwa, baade ń a lío, ɔ̃ aa gɔ̃̀ loolooa we e oosi.
Kɛ́ ĩatɛ̃ lɛ́ gɛ̃ kpɛ́u, à mɛ̀ wà ń gɛɔ bua lípiɔwa wà zuzu gbɛ̀'ɛ pɔ́ aa ùlɛupiu. Ɔ̃ wa kɛ̀ màa, wà gbɛ̀ gbɛ̃̀nɛɔ tà ɛpilɛ, a ku we e ń a gbão.
Zĩbeezĩ Yozuee Makeda sì. À a kía ń a gbɛ̃́ɔ dɛ̀dɛ píi ń fɛ̃ndao, à ń míɔnzɔ̃. Baa gbɛ̃́ mɛ̀ndo i bɔo. Ɔ̃ a kɛ̀ Makeda kíaɛ lá a kɛ̀ Yeliko kíaɛwa.
Yozuee ń Isailiɔ bɔ̀lɛ Makeda ḿpii, ɔ̃ aa gɛ̀ Libena aa lɛ̀lɛwà.
Dii wɛ̃́lɛpi ń a kíao nànɛ́ ń ɔzĩ, ɔ̃ aa ń dɛdɛ ń fɛ̃ndao píi, an gbɛ̃e i bɔo. Ɔ̃ aa kɛ̀ a kíaɛ lá aa kɛ̀ Yeliko kíaɛwa.
Ɔ̃ Yozuee ń a gbɛ̃́ɔ bɔ̀lɛ Libena, aa gɛ̀ Lakisi. Aa koezɔ̃̀i aa lɛ̀lɛwà.
Dii Lakisi nànɛ́ ń ɔzĩ, a gɔɔ plaade zĩ́ ɔ̃ aa sì. Aa gbɛ̃́ pɔ́ kúuɔ dɛ̀dɛ ń fɛ̃ndao píi lá aa kɛ̀ Libenaɛwa.
Kɛ́ Gɛzɛɛ kí Olaũ mɔ̀ dɔi Lakisideɔlɛ, ɔ̃ Yozuee zĩblèwà ń aà zĩgɔ̃ɔ, an gbɛ̃e i bɔo.
Aa bɔ̀ Lakisi, ɔ̃ aa gɛ̀ koezɔ̃̀ Ɛgɛlɔnizi aa lɛ̀lɛwà.
Aa wɛ̃́lɛpi sì zĩbeezĩ gɔ̃̀ɔɛ, ɔ̃ aa gbɛ̃́ pɔ́ kúuɔ dɛ̀dɛ ń fɛ̃ndao, aa ń míɔnzɔ̃ lá aa kɛ̀ Lakisiɛwa.
Kɛ́ aa bɔ̀lɛ Ɛgɛlɔni, ɔ̃ aa gɛ̀ Hɛblɔ̃ aa lɛ̀lɛwà.
Aa wɛ̃́lɛpi sì, aa a gbɛ̃́ɔ ń a kíao dɛ̀dɛ ń fɛ̃ndao ń a zɔ̃ɛwiadeɔ. Aa gbɛ̃́ pɔ́ kúuɔ míɔnzɔ̃ɛ, an gbɛ̃e i bɔo, lá aa kɛ̀ Ɛgɛlɔniɛwa.
Ɔ̃ aa gɛ̀ Dɛbii aa lɛ̀lɛwà.
Aa wɛ̃́lɛpi sì ń a kíao ń a zɔ̃ɛwiaɔ píi. Ɔ̃ aa ń dɛdɛ ń fɛ̃ndao, aa gbɛ̃́ pɔ́ kúuɔ míɔnzɔ̃ɛ lá aa kɛ̀ Hɛblɔ̃ɛwa, an gbɛ̃e i bɔo. Aa kɛ̀ Dɛbiiɛ ń a kíao lá aa kɛ̀ Libenaɛ ń a kíaowa.
Yozuee bùsupideɔ ń a kíaɔ dɛ̀dɛ píi, gusĩsĩde gbɛ̃́ɔ ń Nɛgɛvɛdeɔ ń gusalaladeɔ ń sĩ̀sĩpɔlɛdeɔ píi. I gbɛ̃e to bɛ̃́ɛo, à gbɛ̃́ pɔ́ kú weɔ míɔnzɔ̃ɛ lá Dii Isailiɔ Lua òɛwa.
À ń dɛdɛ sɛa za Kadɛsi Baanɛa e à gɛ̀ pɛ̀ Gazawa, za Gosɛ̃ bùsuu píi e à gɛ̀ pɛ̀ Gabaɔ̃ɔwa.
Yozuee zĩblè kíapiɔwa ń ń bùsuɔ sãnu gɔ̃̀ɔɛ, kɛ́ Dii Isailiɔ Lua lɛ́ zĩkanɛ́ yã́i.
Ɔ̃ à tà ń a gbɛ̃́ɔ Giligali bòou.
Kɛ́ Azoo kí Yabɛ̃ a baomà, à gbɛ̃́ɔ zĩ̀ Madɔ̃ kí Yobabawa ń Akesafa kíao ń Simɛlɔni kíao
ń kía pɔ́ kú gugbãntoo oiɔ píi, kía pɔ́ kú gusĩsĩdeuɔ ń sɛ̃gbã pɔ́ kú Galile gɛɔmidɔkĩi oio ń gusalalao ń Doo sĩ̀sĩ pɔ́ kú bɛ'aɛ oio.
À gbɛ̃́ɔ zĩ̀ Kanaa pɔ́ kú gukpɛ oiɔ ń bɛ'aɛ oiɔwa píiɛ, Amɔleɔ ń Itiɔ ń Pɛliziɔ ń Yebusi pɔ́ kú gusĩsĩdeuɔ ń Ivi pɔ́ kú Mizipa bùsuu Ɛɛmɔ gbɛ saɛɔ.
Aa bɔ̀lɛ ń ń zĩgɔ̃ɔ píi dasidasi lán ísialɛ ũfãawa. An sɔ̃́ɔ ń ń sɔ̃́goɔ kɛ̀ zài.
Ɔ̃ kíapiɔ kɔ̃ kã̀aa aa mɔ̀ bòokpà sãnu Mɛloũ í saɛ, kɛ́ aa zĩka ń Isailiɔ.
Ɔ̃ Dii ò Yozueeɛ: Ńsu vĩakɛnɛ́o. Zia maa'i kɛ́wa má ń na Isailiɔnɛ ń ɔzĩ aa ń dɛdɛɛ. Ǹ ń sɔ̃́ɔ kĩzã zɔ̃zɔ̃, ní ń sɔ̃́goɔ kpasa.
Ɔ̃ Yozuee ń a zĩgɔ̃ɔ gɛ̀má ń zĩo ḿpii, aa lɛ̀lɛmá zɛzɛsai Mɛloũ í saɛ we.
Dii ń nánɛ́ ń ɔzĩ, ɔ̃ aa ń dɛdɛ aa pɛ̀ ń gbɛ̃eɔwa e Sidɔ̃ mɛɛwiau ń Misefomaiũo ń Mizipa guzulɛ pɔ́ kú gukpɛ oio. Aa ń dɛdɛ, an gbɛ̃e i bɔo.
Yozuee kɛ̀nɛ́ lá Dii òɛwa, à ń sɔ̃́ɔ kĩzã zɔ̃̀zɔ̃ à ń sɔ̃́goɔ kpàsa.
Zĩbeezĩ Yozuee ɛ̀a gɛ̀ Azoo sì, ɔ̃ à a kía dɛ̀ ń fɛ̃ndao. Azoopi mɛ́ kíapiɔ wɛ̃́lɛ mide ũ yãa.
Isailiɔ gbɛ̃́ pɔ́ kúuɔ dɛ̀dɛ ń fɛ̃ndao, aa ń míɔnzɔ̃ɛ, an gbɛ̃e i gɔ̃o, ɔ̃ aa tɛsɔ̃̀wà.
Yozuee wɛ̃́lɛpiɔ sì píi ń ń kíaɔ, à ń dɛdɛ ń fɛ̃ndao, à ń míɔnzɔ̃ lá Dii zɔ̀blena Mɔizi òwa.
Ãma Isailiɔ i tɛsɔ̃ wɛ̃́lɛ pɔ́ wà ɛ̀a kàlɛ ń bɛzia gbɛuɔwao, sema Azoo pɔ́ Yozuee tɛsɔ̃̀wàpi bàasio.
Isailiɔ wɛ̃́lɛpiɔ pɔ́ɔ nàaa ń pɔ́ ũ ń ń pɔtuoɔ, aa tàò. Aa ń gbɛ̃́ɔ dɛ̀dɛ ń fɛ̃ndao píi e aa ń míɔnzɔ̃, aai gbɛ̃e to bɛ̃́ɛo.
Yã́ pɔ́ Dii ò a zɔ̀blena Mɔiziɛ, Mɔizi yã́pi ò Yozueeɛ, ɔ̃ Yozuee kɛ̀ màa píi, i yã́ pɔ́ Dii ò Mɔiziɛ kee kpá swã́ao.
Màa Yozuee bùsupi sì píi, a gusĩsĩde ń Nɛgɛvɛo píi ń Gosɛ̃ bùsuo píi ń bùsu pɔ́ kú gusalalauo ń sɛ̃gbão píi. À Isaili bùsu gusĩsĩde ń gusalalao sì
sɛa za gbɛ̀ wáiwai pɔ́ kú Sei bùsuu e à gɛ̀ pɛ̀ò Baali Gada pɔ́ kú Libã bùsu guzulɛu Ɛɛmɔ gbɛ saɛ. À ń kíaɔ kũ̀kũ píi, à ń dɛdɛ.
À zĩkà ń kíapiɔ píi à gɛ̃̀gɛ̃.
Ivi pɔ́ kú Gabaɔ̃ɔɔ bàasio wɛ̃́lɛe i e kɔ̃ yãmà ń Isailiɔo, aa ń sí zĩ guu píiɛ.
Dii mɛ́ tò an swã́ gbãakũ̀, ɔ̃ aa zĩkà ń Isailiɔ, kɛ́ Isailiɔ e ń míɔnzɔ̃ ń wɛ̃nagwasai, à ń midɛ míɔmiɔ lá a ò Mɔiziɛwa.
Zĩbeezĩ Yozuee gɛ̀ Anaki buiɔ dɛ̀dɛ gusĩsĩdeu ń Hɛblɔ̃o ń Dɛbiio ń Anabuo. À ń míɔnzɔ̃ à ń wɛ̃́lɛɔ kɛ̀ kɛ́lɛkɛlɛ Yuda bùsu gusĩsĩdeu ń Isaili bùsu gusĩsĩdeo píi.
Anaki buie i gɔ̃ Isaili bùsuu lɔo, sema Gaza ń Gatao ń Asedodao.
Yozuee bùsupi sì píi lá Dii ò Mɔiziɛwaɛ, ɔ̃ a kpà Isailiɔwa, a kpaalɛ̀nɛ́ daɛdaɛ. Ɔ̃ bùsupi gɔ̃̀ kílikili zĩkasai.
Yuudɛ̃ gukpɛ baa kía pɔ́ Isailiɔ ń fú aa ń bùsuɔ sìmáɔ tɔ́ɔn kɛ: Ampii aa ku yãa sɛ̃gbãuɛ sɛa Aanɔ dɔ̀ɔi e à gɛ̀ pɛ̀ò Ɛɛmɔ gbɛwa.
Amɔleɔ kí Siɔ̃ pɔ́ kú Ɛsɛbɔ̃. Ɔ̃mɛ bùsu vĩ sɛ̃́ia za Aloee pɔ́ kú swa pɔ́ wì mɛ Aanɔ baa, za guzulɛpi guoguo e à gɛ̀ pɛ̀ Yaboko dɔ̀ɔwa Amɔni bùsu zɔ̃lɛu. Galada bùsu kĩni kú we
ń Yuudɛ̃ baa gukpɛo za Gɛnɛzalɛti ísidawa e à gɛ̀ pɛ̀ Ísida Wisidewa ń Bɛyɛsimɔ pɔ́ kú gɛɔmidɔkĩi oio e gbɛ̀sĩsĩ pɔ́ wì mɛ Pisiga pɔlɛu.
Basana bùsu kí Ogu pɔ́ dɛ Lefai bui pɔ́ gɔ̃̀ɔ gbɛ̃́ ũ mɛ́ Asalo ń Ɛdɛlɛio kía ũ.
Ɔ̃mɛ Ɛɛmɔ gbɛ vĩ ń Salekao ń Basana bùsuo píi e à gɛ̀ pɛ̀ Gesuu buiɔ ń Maaka buiɔ bùsu lɛ́wa. Galada bùsu kpɛdo ku we e à gɛ̀ pɛ̀ Ɛsɛbɔ̃ kí Siɔ̃ bùsuwa.
Kɛ́ Dii zɔ̀blena Mɔizi ń Isailiɔ ń fú, ɔ̃ Mɔizi ń bùsupiɔ kpaalɛ̀ Lubɛni buiɔ ń Gada buiɔ ń Manase buiɔ lɛɛ doɔnɛ.
Yuudɛ̃ baa bɛ'aɛ oi kía pɔ́ Yozuee ń a gbɛ̃́ɔ ń fú wɛ̃́lɛɔ tɔ́ɔn kɛ, sɛa za Baali Gada, Libã guzulɛu e à gɛ̀ pɛ̀ gbɛ̀ wáiwai pɔ́ kú Sei bùsuwa. Bùsupi ɔ̃ Yozuee kpaalɛ̀ Isailiɔnɛ daɛdaɛ,
a gusĩsĩde ń a gusalalao ń sɛ̃gbão ń a gbɛpɔlɛɔ ń a guwaiwaio ń Nɛgɛvɛo, bùsu pɔ́ Itiɔ ń Amɔleɔ ń Kanaaɔ ń Pɛliziɔ ń Iviɔ ń Yebusiɔ kuu yãa. Wɛ̃́lɛ pɔ́ aa dɛ a kíaɔ ũɔ tɔ́ɔn kɛ:
Yeliko, Ai pɔ́ kú Bɛtɛli saɛ,
Yelusalɛũ, Hɛblɔ̃,
Yaamu, Lakisi,
Ɛgɛlɔni, Gɛzɛɛ,
Dɛbii, Gɛdɛɛ,
Ɔɔma, Alade,
Libena, Adulaũ,
Makeda, Bɛtɛli,
Tapua, Efɛɛ,
Afɛki, Lasaloni,
Madɔ̃, Azoo,
Simɛlɔni Mɛlɔni, Akesafa,
Taanaki, Mɛgido,
Kɛdɛsi, Yɔkenaũ pɔ́ kú Kaamɛli bùsuu,
Doo pɔ́ kú Doo gusĩsĩdeu, Goiũ pɔ́ kú Giligali
ń Tiizao. Kíapiɔ píi gbɛ̃ɔn baakwi ń mɛ̀ndooɛ.
Yozuee zikũ̀ à kà zã̀, ɔ̃ Dii òɛ̀: N zikũ̀ n ka zã̀, mɛ́ bùsu pɔ́ gɔ̃̀ ni sioɔ zɔ̃ɔ maamaaɛ.
Bùsu pɔ́ gɔ̃̀piɔn kɛ: Filitɛ̃ɔ bùsu ń Gesuuɔ bùsuo píi
sɛa za Sikoo dɔ̀ɔ pɔ́ kú Egipi gukpɛ oi e à gɛ̀ pɛ̀ò Ɛkɛloni bùsu zɔ̃lɛu gugbãntoo oiwa. Bùsupi wì mɛ Kanaa bùsu. Filitɛ̃ɔ kía gbɛ̃ɔn sɔoɔ ku Gaza ń Asedodao ń Asekelonio ń Gatao ń Ɛkɛlonio. Aviiɔ bùsu
ku gɛɔmidɔkĩi oi lɔ. Kanaa bùsu ku lɔ sɛa za Sidɔ̃ gbɛ̀'ɛɔ e à gɛ̀ pɛ̀ò Afɛkiwa ń Amɔleɔ bùsuo píi.
Gebaliɔ bùsu ń Libã bùsu gukpɛ oio sɛa za Baali Gada, Ɛɛmɔ gbɛpɔlɛu e à gɛ̀ pɛ̀ Amata bɔlɛu.
Sidɔ̃de pɔ́ kú gusĩsĩdeu sɛa za Libã bùsuu e Misefomaiũɔ, mámɛ má ń yá Isailiɔnɛ. Ǹ ń bùsu kpaalɛnɛ́ ń gbɛlaao lá má ònɛwa.
Bùsuɛ bee kpaalɛ Isaili bui mɛ̀n kɛ̃okwiɔnɛ sa ń Manase buiɔ lɛɛ doo.
Manase buiɔ lɛɛ do ń Lubɛni buiɔ ń Gada buiɔ ń bùsu vĩ kɔ̀. Dii zɔ̀blena Mɔizi mɛ́ kpaalɛ̀nɛ́ Yuudɛ̃ gukpɛ oi.
Sɛa Aloee pɔ́ kú Aanɔ dɔ̀ɔ saɛ ń wɛ̃́lɛ pɔ́ kú guzulɛpi guoguoo ń Mɛdeba gusalalao e Dibɔ̃
ń Amɔleɔ kí Siɔ̃ pɔ́ dɛ Ɛsɛbɔ̃ kía ũ wɛ̃́lɛɔ píi e Amɔniɔ bùsu zɔ̃lɛu.
Galada bùsu ku we lɔ ń Gesuuɔ bùsuo ń Maakaɔ bùsuo ń gbɛ̀sĩsĩ pɔ́ wì mɛ Ɛɛmɔo píi ń Basana bùsuo píi e Saleka.
Lefai bui kɔ̃naɔ gbɛ̃́ Ogu pɔ́ dɛ Asalo ń Ɛdɛlɛio kía ũ bùsun we. Mɔizi mɛ́ ń fú, ɔ̃ à ń bùsu sìmá.
Isailiɔ i Gesuuɔ ń Maakaɔ bùsu símáo, ɔ̃ buipiɔ ku Isailiɔ guu e ń a gbão.
Mɔizi i bùsu kpaalɛ Levii buiɔnɛo. Sa pɔ́ wì o Dii Isailiɔ Luawa wì a pɔ́ nísi kátɛu à tɛ́kũ nɔ̀ɔ mɛ́ ń pɔ́ ũ lá a ònɛ́wa.
Kpaalɛ pɔ́ Mɔizi kɛ̀ Lubɛni buiɔnɛ daɛdaɛɔn kɛ:
Sɛa za Aloee pɔ́ kú Aanɔ dɔ̀ɔ saɛ ń wɛ̃́lɛ pɔ́ kú guzulɛpi guoguoo ń Mɛdeba gusalalao píi
e Ɛsɛbɔ̃ ń wɛ̃́lɛ pɔ́ kú gusalalauɛ beeɔ píi: Dibɔ̃, Bamɔti Baali, Bɛbaali Mɛona,
Yaaza, Kedemɔ, Mɛfaa,
Kiliataiũ, Sibema, Zɛlɛti Sahaa pɔ́ kú guzulɛ sĩ̀sĩwa,
Bɛpeoo, Pisiga gbɛpɔlɛɔ ń Bɛyɛsimɔo.
Gusalalapi wɛ̃́lɛɔ píi ń Amɔleɔ kí Siɔ̃ pɔ́ dɛ Ɛsɛbɔ̃ kía ũ bùsu píion we. Mɔizi mɛ́ aà fù ń Madiãɔ kía pɔ́ Siɔ̃pi iko vĩmá aa ku bùsupiuɔ: Ɛvi, Lɛkɛũ, Zuu, Hulu ń Lɛbao.
Isailiɔ Bɛɔɔ nɛ́ Balaaũ pɔ́ dɛ màsokɛna ũ dɛ̀ we lɔ.
Yuudɛ̃ dɔ̀ɔ mɛ́ Lubɛni buiɔ bùsu zɔ̃lɛ ũ. Kpaalɛ pɔ́ aa sɛ̀ daɛdaɛ ń a wɛ̃́lɛɔ ń a bualoũɔn we.
Kpaalɛ pɔ́ Mɔizi kɛ̀ Gada buiɔnɛ daɛdaɛɔn kɛ:
Yazɛɛ bùsu, Galada bùsu wɛ̃́lɛɔ, Amɔniɔ bùsu kpɛdo e Aloee pɔ́ kú Laba oi
sɛa Ɛsɛbɔ̃ e Lama Mizipa ń Betoniũo, sɛa Maanaiũ e Dɛbii bùsuu.
Bɛtalaũ, Bɛnimɛla, Suko ń Zafɔ̃o ku guzulɛu we ń Ɛsɛbɔ̃ kí Siɔ̃ bùsu kĩnio Yuudɛ̃ baa gukpɛ e Gɛnɛzalɛti ísida saɛ.
Kpaalɛ pɔ́ Gada buiɔ sɛ̀ daɛdaɛ wɛ̃́lɛɔ ń a bualoũɔn we.
Kpaalɛ pɔ́ Mɔizi kɛ̀ Manase buiɔ lɛɛ doɔnɛ daɛdaɛɔn kɛ:
Sɛa Maanaiũ aa Basana kí Ogu bùsu è píi ń Yaii zɔ̃ɛwia mɛ̀n bàaɔ̃ pɔ́ kú weɔ
ń Galada bùsu kpɛdoo ń kí Ogu wɛ̃́lɛɔ Asalo ń Ɛdɛlɛio. Kpaalɛ pɔ́ Manase nɛ́ Makii buiɔ lɛɛ do sɛ̀ daɛdaɛɔn we.
Bùsu pɔ́ Mɔizi kpaalɛ̀nɛ́ gɔɔ pɔ́ a ku Mɔabuɔ bùsu sɛ̃gbãu Yuudɛ̃ gukpɛ baa bɔaa ń Yelikoon we.
I bùsue kpa Levii buiɔwao. Dii Isailiɔ Lua mɛ́ ń baa ũ lá a ònɛ́wa.
Kpaalɛ pɔ́ Isailiɔ sɛ̀ Kanaa bùsu guuɔn kɛ. Sa'ona Ɛleazaa ń Nuni nɛ́ Yozueeo ń Isaili bui uabeleɔ mɛ́ kpaalɛ̀nɛ́.
Isaili bui mɛ̀n kɛ̃okwi ń kĩnioɔ ɔ̃ wà kpaalɛ̀nɛ́ ń gbɛlaao lá Dii dà Mɔiziɛ a òwa.
Yuudɛ̃ baa gukpɛ ɔ̃ Mɔizi kpaalɛ̀ bui mɛ̀n pla ń kĩnioɔnɛ. I kpa Levii buiɔwańnɔo,
Yosɛfu nɛ́ɔ Manase ń Ɛflaiũo buiɔ mɛ́ gɔ̃̀ bui mɛ̀n pla ũ. Levii buiɔ i bùsu kpaalɛsɛo, sema wɛ̃́lɛ pɔ́ aaɔ kuuɔ ń ń dã́dãkɛkĩiɔ.
Màa Isailiɔ bùsu kpaalɛ̀kɔ̃ɛ lá Dii dà Mɔiziɛwa.
Yuda buiɔ mɔ̀ Yozuee kĩ́i Giligali, ɔ̃ Yefũnɛ nɛ́ Kalɛbu, Kenazi bui òɛ̀: Ń yã́ pɔ́ Dii ò a gbɛ̃́ Mɔiziɛ Kadɛsi Baanɛa mapi ń mpio yã́ musu dɔ̃.
Kɛ́ ma ka wɛ̃̀ bla, Dii zɔ̀blena Mɔizi ma gbaɛ Kadɛsi Baanɛa, ɔ̃ ma mɔ bùsuɛ bee asiigwà. Ma ɛa ta aà kĩ́i, má òɛ̀ lá a ku ma sɔ̃ guuwa,
ɔ̃ gbɛ̃́ pɔ́ gɛ̀manɔɔ tò sɔ̃ kɛ̃̀ ń gbɛ̃́ɔgu. Mapi lé, má tɛ́ Dii ma Luazi ń nɔ̀sɛmɛndooɛ.
Gɔɔ bee ɔ̃ Mɔizi lɛgbɛ̃̀mɛɛ à mɛ̀, lá má tɛ́ Dii ma Luazi ń nɔ̀sɛmɛndoo, tɔɔlɛ pɔ́ ma gbapɛ̀lɛwà a gɔ̃ mapi ń ma buiɔ pɔ́ ũɛ e gɔɔpii.
Dii tò má kú e tia lá à a lɛgbɛ̃̀wa. Za gɔɔ pɔ́ à yã́pi ò Mɔiziɛ gɔɔ pɔ́ Isailiɔ bɛ guwaiwaiu, a wɛ̃̀ blasɔon kɛ. Tia kɛ́wa ma kɛ wɛ̃̀ basiiɔ̃sɔo,
mɛ́ má gbãa vĩ e ń a tiao, lá má vĩ gɔɔ pɔ́ Mɔizi ma zĩwa. Má yɛ̃̀ɛɛ vĩ e ń a tiao mà gɛ́ zĩkai lán yãawa.
Ma gba gusĩsĩde pɔ́ Dii a yã'ò gɔɔbeezĩpi sa. Nzĩawa n swã́ mà gɔɔ bee Anaki buiɔ ku we, mɛ́ aa wɛ̃́lɛ zɔ̃ɔ bĩ́ideɔ vĩ. Dii aɔ kumanɔ, mí ń bùsu símá lá Dii òwa.
Ɔ̃ Yozuee samaa'ò Yefũnɛ nɛ́ Kalɛbuɛ, ɔ̃ à Hɛblɔ̃ kpàwà kpaalɛ ũ.
Ayãmɛto Hɛblɔ̃ gɔ̃̀ Yefũnɛ nɛ́ Kalɛbu buiɔnɛ e ń a gbão, asa à tɛ̀ Dii Isailiɔ Luazi ń nɔ̀sɛmɛndooɛ.
Wì o Hɛblɔ̃ɛ yãa Kiliataabaɛ, Anaki bui tɔde pɔ́ wì mɛɛ̀ Aaba yã́i. Bee gbɛa bùsu gɔ̃̀ da kílikili, wàlɛ zĩkauo.
Kpaalɛ pɔ́ Yuda buiɔ sɛ̀ daɛdaɛɔ gɛ̀ pɛ̀ Ɛdɔũɔ bùsuwaɛ e guwaiwai pɔ́ wì mɛ Ziniwa, Isaili bùsu zɔ̃lɛu gɛɔmidɔkĩi oi.
Sɛa za Ísida Wiside lɛ́u gɛɔmidɔkĩi oi an bùsu lɛ́pi tà gɛɔmidɔkĩi oiɛ,
à pã̀ Sóigbɛbɔlɛ ɔzɛɛi, à tà Zini oi, à pã̀ Kadɛsi Baanɛa ɔzɛɛi, à tà e Ɛzɔ̃nɔ ń Adaao, à gɛ̀ lìa Kaakai.
Bɔa Azemɔ à pã̀ Egipi zɛ́ swaa e à gɛ̀ pɛ̀ ísiawa. An bùsu lɛ́n we gɛɔmidɔkĩi oi.
Gukpɛ oi an bùsu lɛ́ mɛ́ Ísida Wiside ũ e Yuudɛ̃ lɛ́i. Gugbãntoo oi sɔ̃, sɛa za gu pɔ́ Yuudɛ̃ kàu ísidapiwa,
à tà Dɔ̃nkpɛa, à tà Bɛtalaba ɔplaai e Lubɛni nɛ́ Bohana gbɛi.
Za Akoo guzulɛu à tà Dɛbii, ɔ̃ à lìaa gugbãntoo oi e Giligali pɔ́ bɔaa ń Adumiũ gbɛbɔlɛo, swadɔɔ gɛɔmidɔkĩi oi. Za we à pã̀ Sɛmɛsi nibɔna ía e à tàò Logɛli nibɔnai.
À pã̀ Inɔũ guzulɛa sĩ̀sĩ pɔ́ Yebusiɔ wɛ̃́lɛ Yelusalɛũ kuwà gɛɔmidɔkĩi oi pɔlɛu. Za we à sĩ̀sĩ pɔ́ kú Inɔũ guzulɛ bɛ'aɛ oi kũ̀ Lefai gusalala lɛ́u gugbãntoo oi.
Za sĩ̀sĩpi misonaa à mipɛ̀ Nɛfetoa nibɔnawa, à mipɛ̀ Ɛfɔ̃nɔ gbɛ wɛ̃́lɛɔwa e Baala pɔ́ wì mɛ lɔ Kiliayaaliũ.
Bɔa Baala à lìai bɛ'aɛ oi e gbɛ̀sĩsĩ pɔ́ wì mɛ Seiwa, à tà gbɛ̀sĩsĩ pɔ́ wì mɛ Yaaliũ pɔlɛu gugbãntoo oi, ɔ̃ wì mɛ lɔ Kesaloni, e Bɛsɛmɛsi ń Timinao.
À tà Ɛkɛloni gbɛpɔlɛu gugbãntoo oi, à tà Sikelona, à pã̀ Baala gbɛa e Yabenɛ, ɔ̃ à mìdɛ ísiai.
Bɛ'aɛ oi Ísia Zɔ̃ɔ mɛ́ Yuda buiɔ bùsu zɔ̃lɛ ũ. An bùsu zɔ̃lɛɔn we daɛdaɛ.
Yozuee tɔɔlɛ pɔ́ kú Yuda buiɔ bùsuu kpà Yefũnɛ nɛ́ Kalɛbuwa lá Dii dìlɛɛ̀wa. Ɔ̃mɛ Anaki buiɔ dezi Aaba wɛ̃́lɛ pɔ́ wì mɛ Hɛblɔ̃ ũ.
Kalɛbu Anaki bui pɔ́ kú weɔ yà gbɛ̃ɔn àaɔ̃, Sesai, Aimani ń Talemaio.
Bɔa we à gɛ̀ lɛ̀lɛ Dɛbiideɔwa. Dɛbii tɔ́n yãa Kiliasɛfɛɛ.
Ɔ̃ Kalɛbu mɛ̀: Gbɛ̃́ pɔ́ lɛ̀lɛ Kiliasɛfɛɛpiwa a sì ɔ̃ má a nɛnɔɛ Akesa kpawà nɔ ũ.
Kalɛbu dãuna Kenazi nɛ́ Ɔniɛli mɛ́ sì, ɔ̃ Kalɛbu a nɛnɔɛpi kpàwà.
Kɛ́ à aà sɛ̀, à nàɛwà aà gɛ tɔɔlɛ wabikɛ a maewa. Kɛ́ nɔpi pìla a zàa'ĩnawa, ɔ̃ aà mae Kalɛbu aà là à mɛ̀: Bɔ́ ń yeii?
Ɔ̃ a wèwà à mɛ̀: Gbɛ̃kɛkɛmɛɛ. Lá tɔɔlɛ pɔ́ n ma gba ku gbáauɛ, ma gba a nibɔnade sa. Ɔ̃ Kalɛbu aà gbà tɔɔlɛ pɔ́ a nibɔna ku sĩ̀sĩɔna musu ń pɔ́ pɔ́ a nibɔna ku guzulɛuo.
Kpaalɛ pɔ́ Yuda buiɔ sɛ̀ daɛdaɛɔn kɛ:
Wɛ̃́lɛɛ beeɔ ku Yuda bùsu lɛ́ pɔ́ kú gbáau Ɛdɔũɔ bùsu oiɛ: Kabazee, Edɛɛ, Yaguu,
Kina, Dimɔna, Adada,
Kɛdɛsi, Azoo, Itena,
Zifi, Teleũ, Bealo,
Azoo Adata, Kelio Ɛzɔ̃nɔ pɔ́ wì mɛ lɔ Azoo,
Amaũ, Sɛma, Mɔlada,
Azaagada, Ɛsemɔ, Bɛpele,
Azaasuali, Bɛɛsɛba, Biziotia,
Baala, Iiũ, Ɛsɛũ,
Ɛlolada, Kesili, Ɔɔma,
Zikilaga, Mademana, Sansana,
Lebao, Siliũ, Aini ń Limɔo. Wɛ̃́lɛ kɛ̀ píi baakwi mɛ̀ndosai, an baade ń a bualoũɔ.
Wɛ̃́lɛ pɔ́ kú Yuda bùsu gusalalauɔ tɔ́n kɛ: Ɛsɛtao, Zɔla, Asena,
Zanɔa, Ɛnganiũ, Tapua, Enaũ,
Yaamu, Adulaũ, Soko, Azeka,
Saalaiũ, Aditaiũ ń Gedela ge Gedelotaiũo. Wɛ̃́lɛ kɛ̀ gɛ̃o mɛ̀ndosai, an baade ń a bualoũɔ.
A gbɛa Zena, Adasa, Midala Gada,
Dilana, Mizipa, Yɔkeeli,
Lakisi, Bɔzeka, Ɛgɛlɔni,
Kabɔ̃, Lamasa, Kitelisi,
Gedelo, Bɛdagɔ̃, Naama ń Makedao. Wɛ̃́lɛ kɛ̀ gɛ̃o ń mɛ̀ndoo, an baade ń a bualoũɔ.
A gbɛa Libena, Ɛtɛɛ, Asã,
Ifeta, Asena, Nɛzibu,
Kɛila, Akazibu ń Malesao. Wɛ̃́lɛ kɛ̀ kɛ̃okwi, an baade ń a bualoũɔ.
Ɛkɛloni ń a zɔ̃ɛwiaɔ ń a bualoũɔ.
Wɛ̃́lɛ pɔ́ aa ku Ɛkɛloni bɛ'aɛ Asedoda oiɔ, an baade ń a bualoũɔɛ.
Asedoda ń a zɔ̃ɛwiaɔ ń a bualoũɔ. Gaza ń a zɔ̃ɛwiaɔ ń a bualoũɔ e à gɛ̀ pɛ̀ Egipi zɛ́ swawa ń ísialɛo.
Wɛ̃́lɛ pɔ́ kú Yuda bùsu gusĩsĩdeuɔ tɔ́n kɛ: Samii, Yatii, Soko,
Dana, Kiliasana, Dɛbii,
Anabu, Ɛsɛmɔ, Aniũ,
Gosɛ̃, Olona ń Giloo. Wɛ̃́lɛ kɛ̀ kuɛdo, an baade ń a bualoũɔ.
A gbɛa Alabu, Duma, Ɛsã,
Yaniũ, Bɛtapua, Afɛka,
Humɛta, Kiliataaba pɔ́ wì mɛ lɔ Hɛblɔ̃ ń Ziooo. Wɛ̃́lɛ kɛ̀ kɛ̃okwi, an baade ń a bualoũɔ.
A gbɛa Maɔni, Kaamɛli, Zifi, Yuta,
Yezɛlɛɛ, Yɔkedaũ, Zanɔa,
Kainu, Gibɛa ń Timinao. Wɛ̃́lɛ kɛ̀ kwi, an baade ń a bualoũɔ.
A gbɛa Halula, Bɛzuu, Gedoo,
Maalata, Bɛtanɔ ń Ɛlekonio. Wɛ̃́lɛ kɛ̀ soolo, an baade ń a bualoũɔ.
Kiliabaali pɔ́ wì mɛ lɔ Kiliayaaliũ ń Labao. Wɛ̃́lɛ kɛ̀ pla, an baade ń a bualoũɔ.
Yuda bùsu wɛ̃́lɛ pɔ́ kú gbáauɔ tɔ́n kɛ sa. Bɛtalaba, Midini, Sekaka,
Nibesã, Wisiwɛ̃lɛ ń Ɛ̃ngɛdio. Wɛ̃́lɛ kɛ̀ soolo, an baade ń a bualoũɔ.
Yuda buiɔ i fɔ̃ Yebusi pɔ́ kú Yelusalɛũɔ yào, ɔ̃ aa ku Yelusalɛũ ń Yuda buiɔ sãnu e ń a gbão.
Yosɛfu buiɔ ń kpaalɛ sɛ̀ sɛa za Yuudɛ̃i bɔaa ń Yelikoo, Yeliko nibɔna gukpɛ oi. Za we à pã̀ gbáaa e Bɛtɛli bùsu gusĩsĩdeu.
Bɔa Bɛtɛli à tà Luzu, ɔ̃ à tà e Aaki buiɔ bùsuu e Atalo.
A gbɛa an bùsu zɔ̃lɛ pìla bɛ'aɛ oi e Yaflɛti buiɔ bùsuu e Bɛtoloni zĩ́lɛpɔ ń Gɛzɛɛo, ɔ̃ à gɛ̀ pɛ̀ ísialɛwa.
Bùsu pɔ́ Yosɛfu nɛ́ɔ Manase ń Ɛflaiũo buiɔ sɛ̀n we.
Bùsu pɔ́ Ɛflaiũ buiɔ sɛ̀ daɛdaɛɔn kɛ: Sɛa za Atalo Adaa gukpɛ oi à tà e Bɛtoloni musupɔwa,
ɔ̃ à gɛ̀ pɛ̀ ísiawa. Za Mikɛmɛta gugbãntoo oi an bùsu zɔ̃lɛ pã̀i gukpɛ oiɛ e Taanaki Silo, ɔ̃ à pã̀i e Yanɔa gukpɛ oi.
Bɔa we à tà Atalo ń Naalatio, ɔ̃ à nà Yelikowa e à gɛ̀ pɛ̀ Yuudɛ̃wa.
Sɛa za Tapuawa an bùsu zɔ̃lɛ tà bɛ'aɛ oi Kana dɔ̀ɔi e à gɛ̀ kà ísiawa. Kpaalɛ pɔ́ Ɛflaiũ buiɔ sɛ̀ daɛdaɛɔn we.
Ɛflaiũ buiɔ wɛ̃́lɛ pɔ́ kú Manase buiɔ bùsuuɔ vĩ lɔ, an baade ń a bualoũɔ.
Aai fɔ̃ Kanaa pɔ́ kú Gɛzɛɛɔ bùsu sìmáo, ɔ̃ aa gɔ̃̀ we sãnu ń Ɛflaiũ buiɔ e ń a gbão, ãma an zɔɔnɛ.
Kpaalɛ pɔ́ Manase buiɔ sɛ̀n kɛ. Manaseá Yosɛfu yoaɛ. Galada bùsu ń Basana bùsuo gɔ̃̀ Manase yoa Makii pɔ́ ũ, asa zĩgɔ̃ɛ. Ɔ̃mɛ Galada mae ũ.
Yosɛfu nɛ́ Manase nɛ́ kĩniɔn kɛ: Abiɛzɛɛ, Elɛki, Asiɛli, Sikɛũ, Efɛɛ ń Semidao. An buiɔ mɛ́ kpaalɛɛ bee sɛ̀ daɛdaɛ.
Manase nɛ́ Makii Galada ì, Galada Efɛɛ ì, ɔ̃ Efɛɛ Zelofada ì. Zelofadapi i nɛgɔ̃ɛ io, sema nɛnɔɛɔ. An tɔ́n kɛ: Mala, Nɔa, Ɔgɛla, Milika ń Tiizao.
Aa gɛ̀ sa'ona Ɛleazaa ń Nuni nɛ́ Yozueeo ń dɔaanaɔ lè aa mɛ̀: Dii dìlɛ Mɔiziɛ aà bùsu kpaalɛwɛ̃ɛ sãnu ń wá dãɔɔ. Ɔ̃ Yozuee kpaalɛ̀nɛ́ ń ń desɛ̃ɔ sãnu, lá Dii òwa.
Ɔ̃ wà tɔɔlɛ kpaalɛ̀ Manase buiɔnɛ lɛɛ kwi, Galada bùsu ń Basana bùsu pɔ́ kú Yuudɛ̃ baa gukpɛo bàasi,
asa Manase bui Zelofada nɛnɔɛɔ kpaalɛsɛ̀ sãnu ń Manase nɛgɔ̃ɛɔɛ. Galada bùsu mɛ́ gɔ̃̀ Manase buiɔ lɛɛ do pɔ́ ũ.
Sɛa za Asɛɛ Manase buiɔ bùsu gɛ̀ Mikɛmɛta pɔ́ kú Sikɛũ gukpɛ oi. Sɛa za we an bùsu zɔ̃lɛ tà gɛɔmidɔkĩi oi e Tapua nibɔnai.
Tapua bùsuá Manase buiɔ pɔ́ɛ, ãma wɛ̃́lɛpi kú ń bùsu zɔ̃lɛwaɛ, Ɛflaiũ buiɔ mɛ́ vĩ.
Manase buiɔ bùsu zɔ̃lɛ tà swa pɔ wì mɛ Kana baa gɛɔmidɔkĩi oi. Ɛflaiũ bui wɛ̃́lɛeɔ kú ń Manase bui wɛ̃́lɛɔ we. Manase buiɔ bùsu zɔ̃lɛ bùa Kana baa gugbãntoo oi e à gɛ̀ pɛ̀ ísiawa.
Ɛflaiũ buiɔ bùsu ku swapi gɛɔmidɔkĩi oi, Manase buiɔ pɔ́ sɔ̃ gugbãntoo oi e ísialɛ. Gugbãntoo oi an bùsu zɔ̃lɛ gɛ̀ pɛ̀ Asɛɛ buiɔ bùsuwa, gukpɛ oi sɔ̃ Isakaa buiɔ bùsuɛ.
Wà wɛ̃́lɛ pɔ́ kú Isakaa buiɔ bùsuuɛ beeɔ ń wɛ̃́lɛ pɔ́ kú Asɛɛ buiɔ bùsuuɛ beeɔ kpà Manase buiɔwa: Bɛtɛsã, Ibleaũ, Doo, Ɛndoo, Taanaki ń Mɛgidoo, ampii ń a zɔ̃ɛwiaɔ.
Kási aai fɔ̃ wɛ̃́lɛpiɔ sìo, asa Kanaaɔ gì zɔ̃lɛa bùsupiuɛ.
Kɛ́ Isailiɔ gbãa è, ɔ̃ aa Kanaapiɔ dà zɔzĩu, aai e ń bùsupi sìmá wásawasao.
Yosɛfu buiɔ ò Yozueeɛ: Dii báaadàwágu, wa dasikũ̀ maamaa kɛ́wa, ɔ̃ bùsu lɛɛ do ń kpàwáa?
Ɔ̃ Yozuee wèmá à mɛ̀: Tó á dasi, mɛ́ á bùsu gusĩsĩde kɛ̀ɛ́ fɛ̃́nɛũ, à gɛ́ líkpɛu, gu pɔ́ Pɛliziɔ ń Lefai buiɔ kuu, í a gbáala kɛ.
Ɔ̃ Yosɛfu buipiɔ mɛ̀: Gusĩsĩdepi a mɔ́wáo, à mɔ lè sɔ̃ Kanaa pɔ́ kú gusalalauɔ zĩkasɔ̃go mɔpɔɔ vĩ, an gbɛ̃́ pɔ́ kú Bɛtɛsã ń a zɔ̃ɛwiaɔ ń gbɛ̃́ pɔ́ kú Yezɛlɛɛ guzulɛuɔ píi.
Ɔ̃ Yozuee ò Yosɛfu nɛ́ Ɛflaiũ ń Manase buipiɔnɛ à mɛ̀: Á dasi mɛ́ á gbãa maamaa. Á kpaalɛsɛ lɛɛ doo,
asa gusĩsĩdeɔ dɛ á pɔ́ ũɛ. À a gbáala kɛ, i gɔ̃ á pɔ́ ũ e a lɛ́wa. Baa kɛ́ Kanaaɔ sɔ̃́go mɔpɔɔ vĩ mɛ́ aa gbãa, á ń bùsu símáɛ.
Isailiɔ kã̀aa Silo ḿpii, ɔ̃ aa kpaaũkpɛ dɔ̀ we. Aa zĩblè bùsupiwa,
ãma Isaili bui soplaɔ mɛ́ gɔ̃̀ kpaalɛsɛsai.
Ɔ̃ Yozuee ònɛ́: Á ɔ aɔ dɔázi e bɔɛ ni? À gɛ bùsu pɔ́ Dii á deziɔ Lua kpàwá sí á pɔ́ ũ.
À á gbɛ̃́ɔ dilɛ àaɔ̃'aaɔ̃ bui ń buio, mí ń gbaɛ. Aa fɛlɛ ń bùsu kɛɛlɛ, aai a yã́ dalau a kpaalɛa yã́ musu, aai suomɛɛ.
Á kpaalɛ lɛɛ soplaɛ. Yuda buiɔ gɔ̃ ń bùsuu gɛɔmidɔkĩi oi, mɛ́ Yosɛfu buiɔ gɔ̃ ń bùsuu gugbãntoo oi.
Tó a á bùsu kpaalɛa lɛɛ sopla yã́ dàlau, à suomɛɛ la, mí kpaalɛɛ́ ń gbɛlaao Dii wá Lua aɛ.
Levii buiɔ kpaalɛsɛánɔo, asa Dii gbagbaa mɛ́ ń baa ũ. Gada buiɔ ń Lubɛni buiɔ ń Manase buiɔ lɛɛ doo sɔ̃ aa ń kpaalɛ sɛ̀ kɔ̀ Yuudɛ̃ baa gukpɛ. Dii zɔ̀blena Mɔizi mɛ́ kpàmá.
Kɛ́ gbɛ̃́ɔ fɛ̀lɛ lɛ́ dazɛu bùsu yã́ dai láu, ɔ̃ Yozuee yãdìlɛnɛ́ à mɛ̀: À gɛ bùsu kɛɛlɛ, í a yã́ dalau, à suomɛɛ, mí kpaalɛɛ́ ń gbɛlaao Dii aɛ Silo la.
Ɔ̃ gbɛ̃́piɔ pã̀ bùsupia, aa a yã́ dàlau wɛ̃́lɛ ń wɛ̃́lɛo lɛɛ sopla, ɔ̃ aa tàò Yozuee kĩ́i bòou Silo.
Ɔ̃ Yozuee bùsupi kpaalɛ̀ Isaili buipiɔnɛ Dii aɛ ń gbɛlaao.
Bɛ̃yãmɛɛ buiɔ kpaalɛsɛ̀ Yuda buiɔ bùsu ń Yosɛfu buiɔ bùsuo zãnguo daɛdaɛ.
Sɛa za Yuudɛ̃i an bùsu zɔ̃lɛ dɔ̀ Yelikozi gɛɔmidɔkĩi oi, à mipɛ̀ gusĩsĩdewa bɛ'aɛ oi, ɔ̃ à tà Bɛtavɛ̃ gbáau.
Sɛa za we à tà Luzu pɔ́ wì mɛ lɔ Bɛtɛli gɛɔmidɔkĩi oi, ɔ̃ à tà Atalo Adaa pɔ́ kú sĩ̀sĩ musu Bɛtoloni zĩ́lɛpɔ gɛɔmidɔkĩi oi.
Sɛa za sĩ̀sĩpi bɛ'aɛ oi à lìa gɛɔmidɔkĩi oi e Kiliabaali pɔ́ wì mɛ lɔ Kiliayaaliũ. Wɛ̃́lɛpiá Yuda buiɔ pɔ́ɛ. An bùsu zɔ̃lɛ pɔ́ kú bɛ'aɛn we.
Sɛa za Kiliayaaliũ wɛ̃́nkpɛ gɛɔmidɔkĩi a zɔ̃lɛ tà gukpɛ oi e Nɛfetoa nibɔnai.
À pìla sĩ̀sĩ pɔ́ bɔaa ń Bɛninɔũ guzulɛo Lefai guzulɛ gugbãntoo oi. À dɔ̀ Inɔũ guzulɛi Yebusiɔ wɛ̃́lɛ saɛ gɛɔmidɔkĩi oi e Logɛli nibɔnai.
Sɛa za we à pã̀i à tà gugbãntoo oi e Sɛmɛsi nibɔnai ń Gelilo pɔ́ bɔaa ń Adumiũ gbɛbɔlɛoo ń Lubɛni nɛ́ Bohana gbɛo.
À tà sĩ̀sĩ pɔ́ kú Alaba sɛ̃ saɛ gugbãntoo oi, ɔ̃ à pìla sɛ̃piu.
À dɔ̀ Dɔ̃nkpɛa sĩ̀sĩi gugbãntoo oi, à gɛ̀ pɛ̀ Ísida Wisidewa a gugbãntoo oi, gu pɔ́ Yuudɛ̃ kàuwa. An bùsu zɔ̃lɛ pɔ́ kú gɛɔmidɔkĩi oin we.
Yuudɛ̃ mɛ́ Bɛ̃yãmɛɛ buiɔ bùsu zɔ̃lɛ ũ gukpɛ oi. An bùsu zɔ̃lɛɔn we.
Wɛ̃́lɛ pɔ́ Bɛ̃yãmɛɛ buiɔ vĩ daɛdaɛɔn kɛ: Yeliko, Dɔ̃nkpɛa, Emɛkɛzizi,
Bɛtalaba, Zemalaiũ, Bɛtɛli,
Aviũ, Pala, Ɔfɛla,
Kefaa, Amɔni, Ɔfini ń Gɛbao. Wɛ̃́lɛ kɛ̀ kuɛpla, an baade ń a bualoũɔ.
A gbɛa Gabaɔ̃ɔ, Lama, Beelo,
Mizipa, Kefila, Mɔza,
Lɛkɛũ, Iipɛɛli, Talala,
Zela, Ɛlɛfi, Yebusiɔ wɛ̃́lɛ pɔ́ wì mɛ Yelusalɛũ, Gibɛa ń Kiliao. Wɛ̃́lɛ kɛ̀ gɛ̃o mɛ̀ndosai, an baade ń a bualoũɔ. Kpaalɛ pɔ́ Bɛ̃yãmɛɛ buiɔ sɛ̀ daɛdaɛɔn we.
Gbɛlaa gɛ̃n plaade Simɛɔ buiɔ sɛ̀ daɛdaɛ. An bùsu mɛ́ kú Yuda buiɔ bùsu guo.
An wɛ̃́lɛɔ tɔ́n kɛ: Bɛɛsɛba pɔ́ wì mɛ lɔ Sɛba, Mɔlada,
Azaasuali, Bala, Ɛsɛũ,
Ɛlolada, Bɛtuɛ, Ɔɔma,
Zikilaga, Bɛmaakabo, Azaasusa,
Bɛlebao ń Saluɛ̃o. Wɛ̃́lɛ kɛ̀ kuɛ'aaɔ̃, ampii ń ń bualoũɔ.
A gbɛa Aini, Limɔ, Ɛtɛɛ ń Asão. Wɛ̃́lɛ kɛ̀ síiɔ̃, ampii ń ń bualoũɔ
ń bualoũ pɔ́ liaiɔ e Baalabɛɛ ń Lama Nɛgɛvɛo. Kpaalɛ pɔ́ Simɛɔ buiɔ sɛ̀ daɛdaɛɔn we.
Wà Simɛɔ buiɔ bùsupi sì Yuda buiɔ kpaalɛ guuɛ, asa Yuda buiɔ pɔ́ zɔ̃ɔɛ. Màa Simɛɔ buiɔ ń kpaalɛ è Yuda buiɔ pɔ́ guu.
Gbɛlaa gɛ̃n àaɔ̃de Zabulɔni buiɔ sɛ̀ daɛdaɛ. An bùsu zɔ̃lɛ tà e Salidi.
Sɛa za we à tà bɛ'aɛ oi e Malala, ɔ̃ à pɛ̀ Dabɛsɛwa ń swadɔɔ pɔ́ kú Yɔkenaũ saɛo.
Sɛa za Salidi à tà gukpɛ oi e Kiselo Taboo bùsuu, ɔ̃ à tà Dabela ń Yafiao.
Sɛa za we à tà gukpɛ oi e Gatefɛɛ ń Etakazinio. Ɔ̃ à gɛ̃̀ ń Limɔo ń Nɛao.
Sɛa za we à dɔ̀ Ãnatɔ̃i gugbãntoo oi e à gɛ̀ pɛ̀ Ifataɛli guzulɛwa.
Kata, Naalala, Simɛlɔni, Idala ń Bɛtɛlɛũo ku a guu lɔ. Wɛ̃́lɛ kɛ̀ kuɛpla, ampii ń ń bualoũɔ.
Wɛ̃́lɛpiɔ ń ń bualoũɔ mɛ́ kpaalɛ pɔ́ Zabulɔni buiɔ sɛ̀ daɛdaɛɔ ũ.
Gbɛlaa gɛ̃n síiɔ̃de Isakaa buiɔ sɛ̀ daɛdaɛ.
An bùsu wɛ̃́lɛɔn kɛ: Yezɛlɛɛ, Kesulo, Sunɛũ,
Afalaiũ, Sioni, Anaala,
Labiti, Kisioni, Ɛbɛzi,
Lɛmɛti, Ɛnganiũ, Ɛnada ń Bɛpazɛzio.
An bùsu zɔ̃lɛ lɔ̀ Taboowa ń Saazumao ń Bɛsɛmɛsio e à gɛ̀ pɛ̀ Yuudɛ̃wa. Wɛ̃́lɛ kɛ̀ gɛ̃o ń mɛ̀ndoo, ampii ń ń bualoũɔ.
Wɛ̃́lɛpiɔ ń ń bualoũɔ mɛ́ kpaalɛ pɔ́ Isakaa buiɔ sɛ̀ daɛdaɛɔ ũ.
Gbɛlaa gɛ̃n sɔode Asɛɛ buiɔ sɛ̀ daɛdaɛ.
An bùsu wɛ̃́lɛɔn kɛ: Ɛleka, Hali, Bɛtɛ̃, Akesafa,
Alamɛlɛki, Amada ń Misalao. Bɛ'aɛ oi an bùsu zɔ̃lɛ lɔ̀ Kaamɛliwa ń Sikoo Libenao.
Sɛa za we à ɛ̀a gukpɛ oi e Bɛdagɔ̃, à pɛ̀ Zabulɔni buiɔ bùsuwa ń Ifataɛli guzulɛo, à tà Bɛtɛmɛki ń Nɛiɛlio, ɔ̃ à dɔ̀ Kabului ɔzɛɛ oi
e Abadɔ̃ ń Leobɛo ń Hamɔo ń Kanao ń Sidɔ̃ pɔ́ dɛ mɛɛwia ũo.
Sɛa za we à tà Lama ń Tii wɛ̃́lɛ bĩ́ideo, ɔ̃ à pã̀i, à tà Osa oi e à gɛ̀ pɛ̀ ísiawa Akazibu saɛ.
Ɔ̃ à gɛ̃̀ ń Umao ń Afɛkio ń Leobɛo. Wɛ̃́lɛ kɛ̀ mɛ̀n bao ń plao, ampii ń ń bualoũɔ.
Wɛ̃́lɛpiɔ ń ń bualoũɔ mɛ́ kpaalɛ pɔ́ Asɛɛ buiɔ sɛ̀ daɛdaɛɔ ũ.
Gbɛlaa gɛ̃n soolode Nɛfatali buiɔ sɛ̀ daɛdaɛ.
Sɛa za Hɛlɛfi ń Zaananiũ gbɛ̃́nɛ kpɛ́o an bùsu tà Adami Nɛkɛbu ń Yabenɛo e Lakuũ, a zɔ̃lɛn Yuudɛ̃i.
Ɔ̃ à ɛ̀a bɛ'aɛ oi e Azenɔ Taboo, ɔ̃ à gɛ̃̀ ń Hukokoo. Gɛɔmidɔkĩi oi à pɛ̀ Zabulɔni buiɔ bùsuwa, bɛ'aɛ oi sɔ̃ Asɛɛ buiɔ bùsuwa, gukpɛ oi sɔ̃ Yuudɛ̃wa.
An wɛ̃́lɛ bĩ́ideɔ tɔ́n kɛ: Zidiũ, Zɛɛ, Amata, Laka, Gɛnɛzalɛti,
Adama, Lama, Azoo,
Kɛdɛsi, Ɛdɛlɛi, Ɛnazoo,
Iloni, Midala'ɛli, Ɔlɛũ, Bɛtana ń Bɛsɛmɛsio. Wɛ̃́lɛ kɛ̀ kɛ̃okwi, ampii ń ń bualoũɔ.
Wɛ̃́lɛpiɔ ń ń bualoũɔ mɛ́ kpaalɛ pɔ́ Nɛfatali buiɔ sɛ̀ daɛdaɛɔ ũ.
Gbɛlaa gɛ̃n soplade Dã buiɔ sɛ̀ daɛdaɛ.
An bùsu wɛ̃́lɛɔ tɔ́n kɛ: Zɔla, Ɛsɛtao, Iisɛmɛsi,
Saalebiũ, Ayaloni, Itela,
Eloni, Timɛna, Ɛkɛloni,
Ɛleke, Gibetɔ̃, Baalata,
Yehuda, Bɛnɛbɛla, Gata Limɔ,
Mɛyaakɔ̃ ń Lakɔ̃o ń bùsu pɔ́ bɔaa ń Zopeo.
Dã buiɔ i fɔ̃ ń bùsupi sìmáo, ɔ̃ aa gɛ̀ lɛ̀lɛ Lɛsɛũdeɔwa. Aa sì aa a gbɛ̃́ɔ dɛ̀dɛ ń fɛ̃ndao aa zɔ̃̀lɛu, ɔ̃ aa ń dezi Dã tɔ́ kpàɛ̀.
Wɛ̃́lɛpiɔ ń ń bualoũɔ mɛ́ kpaalɛ pɔ́ Dã buiɔ sɛ̀ daɛdaɛɔ ũ.
Kɛ́ Isailiɔ ń bùsu kpaalɛkɛ̀ aa làa, ɔ̃ aa gbàsa Nuni nɛ́ Yozuee pɔ́ kpàwà
lá Dii òwa. Timɛna Sɛla pɔ́ kú Ɛflaiũ bùsu gusĩsĩdeu ɔ̃ a gbɛ̀a, ɔ̃ aa kpàwà. A kɛ̀kɛ kàlɛ, ɔ̃ à zɔ̃̀lɛu.
Kpaalɛ pɔ́ sa'ona Ɛleazaa ń Nuni nɛ́ Yozueeo ń Isaili bui uabeleɔ kɛ̀nɛ́ ń gbɛlaao Silo Dii aɛ a kpɛ́ kpɛɛlɛn we. Màa ɔ̃ aa bùsupi kpaalɛ̀.
Ɔ̃ Dii ò Yozueeɛ à mɛ̀:
O Isailiɔnɛ aa ń wɛ̃́lɛeɔ dilɛ ń misiwɛ̃lɛɔ ũ, lá má dà Mɔiziɛ a òwa,
kɛ́ gbɛ̃́ pɔ́ kai mɛ́ mɔ̀ à gbɛ̃dɛ̀ lí e bàasi tau azĩa misikĩi ũ ade daɛ pɔ́ asu tɔsiwà yã́i.
Tó gbɛ̃́ bàasi tà wɛ̃́lɛpiɔ doe guu, aàli zɛ wɛ̃́lɛpi bɔlɛu, i a yã'o wɛ̃́lɛpi gbɛ̃zɔ̃ɔɔnɛ. Aali aà sí ń wɛ̃́lɛ guu, aai kpɛ́ kpawà aàɔ kúńnɔ.
Tó tɔ̀sina pɛ̀lɛaàzi, aasu gbɛ̃dɛnapi naɛ̀ a ɔzĩo, asa kai mɛ́ mɔ̀ ɔ̃ à a gbɛ̃́dee dɛ̀, ĩ́ie kú ń zãnguo za zio.
Iɔ ku wɛ̃́lɛpiu e wà yã́kpalɛkɛaànɔ, e sa'onkia pɔ́ kú gɔɔ bee gɛ gaò, i gbasa ta a bɛ wɛ̃́lɛ pɔ́ à bɔ̀u.
Ɔ̃ Isailiɔ Kɛdɛsi dìlɛ ado ũ Galile bùsuu Nɛfatali buiɔ bùsu sĩ̀sĩdeu ń Sikɛũo lɔ Ɛflaiũ buiɔ bùsu sĩ̀sĩdeu ń Kiliataaba pɔ́ wì mɛ lɔ Hɛblɔ̃o Yuda buiɔ bùsu sĩ̀sĩdeu.
Yuudɛ̃ baa gukpɛ aa Bɛzɛɛ pɔ́ kú gusalala wáiwaiu dìlɛ Lubɛni buiɔ bùsuu ń Gada buiɔ wɛ̃́lɛ Lamɔtuo Galada bùsuu ń Manase buiɔ wɛ̃́lɛ Golanao Basana bùsuu.
Gbɛ̃́ pɔ́ kai mɛ́ mɔ̀ à gbɛ̃dɛ̀, Isailie ge bɔ̀mɔ pɔ́ kú ń guun nò, aàli bàasi ta wɛ̃́lɛ pɔ́ wa dìlɛpiɔ dou. Beewa gbɛ̃́ pɔ́ gà daɛ pɔ́ dɛ aà tɔsiwà a e gbɛ̃́pi dɛo e wà yã́kpalɛkɛaànɔ gĩa.
Levii bui uabeleɔ gɛ̀ sa'ona Ɛleazaa ń Nuni nɛ́ Yozueeo ń Isaili bui kĩni uabeleɔ lè Silo, aa ònɛ́: Dii dà Mɔiziɛ, ɔ̃ a òɛ́ à wɛ̃́lɛɔ kpáwá wàɔ kuu ń wá pɔ́ɔ dã́dãkɛkĩio.
<range>
Ɔ̃ Isailiɔ wɛ̃́lɛɛ beeɔ ń a dã́dãkɛkĩiɔ kpà Levii buipiɔwa ń pɔ́ ũ.
Kɛata buiɔ ɔ̃ gbɛlaa sɛ̃́ia ń sɛ́ káau, ɔ̃ wà Yuda buiɔ ń Simɛɔ buiɔ ń Bɛ̃yãmɛɛ buiɔ wɛ̃́lɛ mɛ̀n kuɛ'aaɔ̃ɔ kpà Levii bui pɔ́ aa dɛ sa'ona Aalona bui ũɔwa daɛdaɛ ń kpaalɛ ũ.
Ɔ̃ wà Ɛflaiũ buiɔ ń Dã buiɔ ń Manase buiɔ lɛɛ do wɛ̃́lɛ mɛ̀n kwiɔ kpà Kɛata bui kĩniɔwa ń kpaalɛ ũ.
Ɔ̃ wà Isakaa buiɔ ń Asɛɛ buiɔ ń Nɛfatali buiɔ ń Manase buiɔ lɛɛ do pɔ́ kú Basana bùsuuɔ wɛ̃́lɛ mɛ̀n kuɛ'aaɔ̃ɔ kpà Geesɔ̃ buiɔwa ń kpaalɛ ũ.
Ɔ̃ wà Lubɛni buiɔ ń Gada buiɔ ń Zabulɔni buiɔ wɛ̃́lɛ mɛ̀n kuɛplaɔ kpà Mɛlali buiɔwa daɛdaɛ ń kpaalɛ ũ.
Màa Isailiɔ wɛ̃́lɛpiɔ kpà Levii buiɔwa ń a dã́dãkɛkĩiɔ, lá Dii dà Mɔiziɛ a òwa.
Yuda buiɔ ń Simɛɔ buiɔ wɛ̃́lɛ pɔ́ wa kpàmáɔ tɔ́n kɛ:
Levii nɛ́ Kɛata bui Aalona buiɔ mɛ́ vĩ, asa ampiɔ ɔ̃ gbɛlaa sɛ̃́ia ń sɛ́.
Wà Kiliataaba pɔ́ wì mɛ lɔ Hɛblɔ̃ ń dã́dãkɛkĩi pɔ́ liaio kpàmá. A ku Yuda buiɔ bùsu gusĩsĩdeuɛ. Aaba mɛ́ Anaki buiɔ dezi ũ.
À mɔ lè wà Hɛblɔ̃ buaɔ ń a bualoũɔ kpà Yefũnɛ nɛ́ Kalɛbuwa kɔ̀.
Màa wà Hɛblɔ̃ pɔ́ dɛ gbɛ̃dɛna misiwɛ̃lɛ ũ kpà sa'ona Aalona buiɔwa ń Libenao
ń Yatiio ń Ɛsɛmɔao
ń Olonao ń Dɛbiio
ń Ainio ń Yutao ń Bɛsɛmɛsio, wɛ̃́lɛpiɔ píi ń a dã́dãkɛkĩioɛ. Bui lɛɛ plapiɔ wɛ̃́lɛɔ kɛ̀ kɛ̃okwi.
Wà Bɛ̃yãmɛɛ buiɔ wɛ̃́lɛɛ beeɔ kpàmá: Gabaɔ̃ɔ, Gɛba,
Anato ń Alemɔo. Wɛ̃́lɛ kɛ̀ síiɔ̃, ampii ń ń dã́dãkɛkĩio.
Aalona bui sa'onaɔ wɛ̃́lɛ kɛ̀ píi kuɛ'aaɔ̃, ampii ń ń dã́dãkɛkĩio.
Wà Ɛflaiũ buiɔ wɛ̃́lɛɛ beeɔ kpà Levii nɛ́ Kɛata bui kĩniɔwà ń kpaalɛ ũ.
Gbɛ̃dɛna misiwɛ̃lɛ Sikɛũ pɔ́ kú gusĩsĩdeu ń Gɛzɛɛo
ń Kibezaiũo ń Bɛtolonio. Wɛ̃́lɛ kɛ̀ síiɔ̃, ampii ń ń dã́dãkɛkĩio.
Aa Dã bui wɛ̃́lɛɔ è mɛ̀n síiɔ̃ lɔ, Ɛleke, Gibetɔ̃,
Ayaloni ń Gata Limɔo. Wɛ̃́lɛ kɛ̀ síiɔ̃, ampii ń ń dã́dãkɛkĩio.
Aa Manase buiɔ lɛɛ do wɛ̃́lɛɔ è pla, Taanaki ń Bileaũo, ampii ń ń dã́dãkɛkĩio.
Wà wɛ̃́lɛ mɛ̀n kwipiɔ kpà Kɛata bui kĩniɔwaɛ, ampii ń ń dã́dãkɛkĩio.
Manase buiɔ lɛɛ do wɛ̃́lɛ mɛ̀n plaɔ kpà Levii nɛ́ Geesɔ̃ buiɔwa ń kpaalɛ ũ, Golana pɔ́ dɛ gbɛ̃dɛna misiwɛ̃lɛ ũ Basana bùsuu ń Bɛsɛtɛlao, ampii ń ń dã́dãkɛkĩio.
Aa Isakaa buiɔ wɛ̃́lɛɔ è mɛ̀n síiɔ̃, Kisioni, Dabela,
Yaamu ń Ɛnganiũo, ampii ń ń dã́dãkɛkĩio.
Aa Asɛɛ buiɔ wɛ̃́lɛɔ è lɔ mɛ̀n síiɔ̃, Misala, Abedɔ̃,
Ɛleka ń Leobɛo, ampii ń ń dã́dãkɛkĩio.
Aa Nɛfatali buiɔ wɛ̃́lɛɔ è lɔ mɛ̀n àaɔ̃, gbɛ̃dɛna misiwɛ̃lɛ Kɛdɛsi pɔ́ kú Galile bùsuu ń Amɔdooo ń Kaatão, ampii ń ń dã́dãkɛkĩio.
Geesɔ̃ buiɔ wɛ̃́lɛpiɔ kɛ̀ kuɛ'aaɔ̃, ampii ń ń dã́dãkɛkĩio.
Levii nɛ́ Mɛlali buiɔ mɛ́ gɔ̃̀. Wà Zabulɔni buiɔ wɛ̃́lɛeɔ kpàmá ń kpaalɛ ũ, Yɔkenaũ, Kaata,
Dimɛna ń Naalalao. Wɛ̃́lɛ kɛ̀ síiɔ̃, ampii ń ń dã́dãkɛkĩio.
Aa Lubɛni buiɔ wɛ̃́lɛeɔ è lɔ, Bɛzɛɛ, Yaaza,
Kedemɔ ń Mɛfaao. Wɛ̃́lɛ kɛ̀ síiɔ̃, ampii ń ń dã́dãkɛkĩio.
Aa Gada buiɔ wɛ̃́lɛeɔ è lɔ, gbɛ̃dɛna misiwɛ̃lɛ Lamɔtu pɔ́ kú Galada bùsuu, Maanaiũ,
Ɛsɛbɔ̃ ń Yazɛɛo. Wɛ̃́lɛ kɛ̀ síiɔ̃, ampii ń ń dã́dãkɛkĩio.
Levii nɛ́ Mɛlali buiɔ wɛ̃́lɛpiɔ kɛ̀ kuɛpla.
Levii buiɔ wɛ̃́lɛpiɔ ku Isaili bui kĩniɔ bùsuuɛ. Aa kɛ̀ píi blakwi plasai, ampii ń ń dã́dãkɛkĩio.
Wɛ̃́lɛpiɔ dɛ ń pɔ́ ũɛ ń dã́dãkɛkĩi pɔ́ lialiańziɔ. Màa wɛ̃́lɛpiɔ dɛ píi.
Dii bùsu pɔ́ à a lɛgbɛ̃̀ Isailiɔ deziɔnɛ kpàmá, ɔ̃ à gɔ̃̀ ń pɔ́ ũ, aa zɔ̃̀lɛu.
Dii ń gbá zɛ́ aalɛ kã́mabo gupiiu, lá à a lɛgbɛ̃̀ ń deziɔnɛwa. An ibɛɛe i fɔ̃ ń gã fĩ̀o, Dii ń ibɛɛɔ nànɛ́ ń ɔzĩ píiɛ.
Yãmaa pɔ́ Dii ò Isailiɔnɛ kɛ̀ píi, a kee i lɛ́lɛ pão, baa do.
Yozuee Lubɛni buiɔ sìsi ń Gada buiɔ ń Manase buiɔ lɛɛ doo,
a ònɛ́: Á yã́ pɔ́ Dii zɔ̀blena Mɔizi dìlɛɛ́ kũa, mɛ́ a zĩkɛ̀ yã́ pɔ́ má òɛ́wa píi.
À gɛ̃̀gɛ̃ e ń a gbão i pãkpa á gbɛ̃́ɔzio. A zĩkɛ̀ yã́ pɔ́ Dii á Lua dìlɛɛ́wa.
Lá Dii á Lua á gbɛ̃́piɔ gbà zɛ́ aa kã́mabò sa lá à a lɛgbɛ̃̀nɛ́wa, à ɛa ta á bɛ sa, bùsu pɔ́ Dii zɔ̀blena Mɔizi kpàwá Yuudɛ̃ baaleu.
À laaika maamaa àɔ yãdilɛnɛɔ ń ikoyã pɔ́ Dii zɔ̀blena Mɔizi dàɛ́ɔ kũa, íɔ ye Dii á Luazi. À aà zɛ́ sɛ́ súsu, íɔ yã́ pɔ́ a dìlɛɔ kũa. À naaàzi, í zɔbleɛ̀ ń nɔ̀sɛmɛndoo teasisai.
Yozuee samaa'ònɛ́ à ń gbáɛ, ɔ̃ aa tà ń bɛ.
Mɔizi Basana bùsu saalo kpà Manase buiɔ lɛɛ dowa yãa kɔ̀, ɔ̃ Yozuee bùsu kpà an gbɛ̃́ pɔ́ gɔ̃̀ɔwa Yuudɛ̃ bɛ'aɛ oi ń ń gbɛ̃́ Isaili bui kĩniɔ. Kɛ́ Yozuee samaa'ònɛ́,
à mɛ̀: À ɛa ta á bɛ ń á àizɛɛ zɔ̃ɔɔ, pɔtuoɔ dasidasi ń ã́nusuo ń vuao ń mɔgotɛ̃o ń mɔsi pɔ́ɔ ń pɔkasaɔ dasidasi. À gɛ à á ibɛɛɔ pɔ́piɔ kpaalɛkɔ̃ɛ ń á gbɛ̃́ɔ we.
Ɔ̃ Lubɛni buiɔ ń Gada buiɔ ń Manase buiɔ lɛɛ do Isaili bui kĩniɔ tò Silo Kanaa bùsuu, aa ɛ̀a tà Galada bùsuu, bùsu pɔ́ aa gɔ̃̀ vĩ yã́ pɔ́ Dii dà Mɔiziɛ a ò yã́i.
Kɛ́ aa kà Yuudɛ̃ kòolou Kanaa bùsuu, aa sa'okĩi bò Yuudɛ̃ saɛ we. Sa'okĩipi zɔ̃ɔ.
Kɛ́ Isaili bui kĩniɔ mà aa mɛ̀: À gwa! Lubɛni buiɔ ń Gada buiɔ ń Manase buiɔ lɛɛ doo sa'okĩi bò Kanaa bùsu zɔ̃lɛu, Yuudɛ̃ kòolou.
Ɔ̃ Isaili bui kĩnipiɔ kã̀aa ḿpii aa gɛ́má ń zĩo.
Ɔ̃ aa sa'ona Ɛleazaa nɛ́ Finɛasi zĩ̀ Lubɛni buiɔ ń Gada buiɔ ń Manase buiɔ lɛɛ dopiwa Galada bùsuu.
Isaili gbɛ̃zɔ̃ɔɔ gɛ̀aànɔ gbɛ̃ɔn kwi, bui ń buio dodo, Isaili bui uabeleɔnɛ ḿpii.
Kɛ́ aa kà Lubɛni buiɔ ń Gada buiɔ ń Manase buiɔ lɛɛ dopi kĩ́i Galada bùsuu, aa ònɛ́:
Yã́ pɔ́ Dii gbɛ̃́ɔ ò ḿpiin kɛ, aa mɛ̀: Náaisaiyã kpeletaan wei? A bɔ Isailiɔ Lua kpɛ. A gi Dii yã́i gbã, a ázĩa sa'okĩi bò.
Duuna pɔ́ wá kɛ̀ Peoo i mɔ́wáo lé? Baa kɛ́ gaga gɛ̃̀wágu, duunapi sãma gì lɛ́ wá lɛ́ e ń a tiaoɛ.
Álɛ bɔ Dii yã́ kpɛ gbãɛ. Tó a gi Dii yãmai gbã, aà pɔ a fɛ̃ Isaili bui píizi ziaɛ.
Tó bùsu pɔ́ a gɔ̃ vĩ gbãlɛ̀, à bua su Dii bùsuu, gu pɔ́ aà zwã̀akpɛ kuu, í bùsu kpaalɛsɛwanɔ la. Ásu bɔ Dii ge wá yã́ kpɛ à ázĩa sa'okĩi boo, Dii wá Lua gbagbakĩipi bàasio.
Kɛ́ Zela sĩ́wɛna Akãa náaisaiyãkɛ̀ láaipɔ yã́ musu, Dii pɔ i fɛ̃ Isaili bui píizio lé? Akãa i ga a duuna yã́i ado sɔ̃o.
Ɔ̃ Lubɛni buiɔ ń Gada buiɔ ń Manase buiɔ lɛɛ doo ò Isaili bui uabelepiɔnɛ:
Dii mɛ́ Lua Zɔ̃ɔde ũ! Dii mɛ́ Lua Zɔ̃ɔde ũ! A wá yã́pi dɔ̃, mɛ́ wá ye ápiɔ àɔ dɔ̃ sɔ̃. Tó wa bɔ Dii kpɛ, wa gi aà yãmai, ásu wá wɛ̃nagwa gbão.
Tó wa wá sa'okĩipi bò bɔa Dii kpɛ yã́iɛ, mɛ́ wa sa pɔ́ wì a pɔ́ kátɛu à tɛ́kũ òwà ń sáaukpasao ń pɔ́wɛnti gbaɔ, Dii to à wi wá musu.
I kɛ màa no. Bíli mɛ́ wá kṹ, ɔ̃ wá bò. Wa mɛ̀, yã́ pɔ́ á buiɔ o wá buiɔnɛ zian kɛ: Bɔ́ á vĩ ń Dii Isailiɔ Luaoi?
Dii mɛ́ Yuudɛ̃ dà wápiɔ ń ápiɔ zãnguo wá bùsu zɔ̃lɛ ũ. Á baa kú ń Diioo. Lá á buiɔ gi wá buiɔnɛ aa misiilɛ Diiɛn we.
Ɔ̃ wa mɛ̀ wà wázĩa sa'okĩi boɛ. I kɛ wá sa'owà no,
a dɛ wá zɔblea Diiɛ seela ũ wápiɔ ń ápiɔ zãnguoɛ ń wá bui pɔ́ tɛ́ wá kpɛɔ, wí sa pɔ́ wì a pɔ́ kátɛu à tɛ́kũ ń sáaukpasao o aà ua. Beewa á buiɔ e o wá buiɔnɛ zia, an baa kú ń Diio lɔoo.
Ɔ̃ wa mɛ̀: Tó a bee òwɛ̃ɛ ge wá buiɔnɛ zia, wá oɛ́ à Dii gbagbakĩi taa pɔ́ wá deziɔ bò gwa. I kɛ sa'oa yã́i no, seelaɛ ápiɔ ń wápiɔ zãnguo.
Kai! Wá fɔ̃ gí Dii yãmai wà bɔ aà yã́ kpɛ gbã wà sa'okĩi pɔ́ wá sa'owà ń pɔ́wɛntio boo. Dii wá Lua gbagbakĩi ku gueio, pɔ́ pɔ́ kú aà kpɛ́ kpɛɛlɛ bàasio.
Kɛ́ sa'ona Ɛleazaa nɛ́ Finɛasi ń Isaili gbɛ̃zɔ̃ɔ pɔ́ kuaànɔ bui uabele ũɔ yã́ pɔ́ Lubɛni buiɔ ń Gada buiɔ ń Manase buiɔ lɛɛ doo ò mà, à kɛ̀nɛ́ na.
Ɔ̃ Finɛasi ònɛ́: Wá dɔ̃ kɛ́ Dii kú wá guu gbã. Lá i bɔ aà kpɛo, a Isailiɔ bɔ̀ Dii wɛ́tɛ̃amɔanɛun we.
Ɔ̃ Finɛasi ń gbɛ̃zɔ̃ɔpiɔ Lubɛni buiɔ ń Gada buiɔ ń Manase buiɔ lɛɛ doo tò Galada bùsuu we, aa ɛ̀a tà Isaili pɔ́ kú Kanaa bùsuuɔnɛ ń a baoo.
Yã́pi kɛ̀ Isailiɔnɛ na, ɔ̃ aa Lua sáaukpà, aai gɛa zĩkai ń Lubɛni buiɔ ń Gada buiɔ ń ń bùsu ɔ̃̀ɔkpaao yã'o lɔo.
Ɔ̃ Lubɛni buiɔ ń Gada buiɔ tɔkpà sa'okĩipiɛ Seela. Aa mɛ̀: A dɛ seela ũ wá zãnguoɛ kɛ́ Dii mɛ́ Lua ũ.
Kɛ́ Dii tò Isailiɔ kã́mabò ń ibɛɛ pɔ́ liaańziɔ yã́ musu, a gɔɔ gɛ̃̀gɛ̃. A gbɛa Yozuee zikũ̀ táotao.
Ɔ̃ à Isailiɔ sìsi, an gbɛ̃zɔ̃ɔɔ ń ń dɔaanaɔ ń ń yã́kpalɛkɛnaɔ ń ń lakɛ̃naɔ píi, a ònɛ́: Ma zikũ̀ táotao.
A yã́ pɔ́ Dii á Lua kɛ̀ buiɛ beeɔnɛ á yã́i è. Dii á Lua mɛ́ zĩkàɛ́.
Ma bui pɔ́ gɔ̃̀ Yuudɛ̃ ń bɛ'aɛ ísia zɔ̃ɔo zãnguoɔ bùsu kpaalɛ̀ á buiɔnɛ ń bui pɔ́ ma ń dɛdɛɔ pɔ́o.
Dii á Lua a ɔzɔ̃ɛ́ńzi a ń yáɛ́, i ń bùsuɔ símáɛ́, íɔ vĩ lá à a lɛgbɛ̃̀ɛ́wa.
À sɔ̃dilɛ maamaa. Àɔ laai vĩ, íɔ zĩkɛ yã́ pɔ́ kú Mɔizi ikoyã lá guuwa. Ásu pãalɛ ɔplaai ge zɛɛio.
Á baa su àɔ kú ń bui pɔ́ gɔ̃̀ á guupiɔo. Ásuli ń tã́aɔ gbagbao. Ásuli mɛ á síńnɔo. Ásuli zɔblenɛ́ à kúlɛnɛ́o.
Àɔ naa Dii á Luazi ado, lá á kɛ̀ e ń a gbãowa.
Dii ɔzɔ̃̀ɛ́ bui zɔ̃ɔ gbãaɔzi, gbɛ̃e i e á gã fĩ̀o e ń a gbão.
Á gbɛ̃́ mɛ̀ndo ì gbɛ̃ɔn ɔ̀aa sɔoɔ fu, kɛ́ Dii á Lua lɛ́ zĩkaɛ́, lá à a lɛgbɛ̃̀ɛ́wa yã́i.
Àɔ laai vĩ maamaa, íɔ ye Dii á Luazi.
Tó a pɔ̀ɔbɔzãkɛ̀, mɛ́ a na bui pɔ́ gɔ̃̀ á guupiɔwa, mɛ́ a ń nɔɛɔ sɛ̀, mɛ́ a á baa dàaańnɔ,
àɔ dɔ̃ sã́asã kɛ́ Dii á Lua a ɛa buipiɔ yáɛ́ lɔo. Aa gɔ̃ɛ́ bai ge mɔ ũ ge flàalaɔ ũ á kpɛsɛaɛ ge kɔ̀ɔɔ ũ á wɛ́u e a gɛ midɛ bùsu maa pɔ́ Dii á Lua kpàwáɛ beepi guu.
À gwa! Málɛ gɛ́ gɛ́kĩi sa. Á dɔ̃ á nɔ̀sɛu ń á làasooɔ píi kɛ àsi maa pɔ́ Dii á Lua òɛ́ɔ guu, baa mɛ̀ndo i kɛ famao. Aa kɛ̀ píiɛ, an kee i lɛ́lɛ pão.
Lá àsi maa pɔ́ Dii á Lua òɛ́ kɛ̀ɛ́ píi, tó a Dii á Lua bàakuaánɔ yã́ pɔ́ a dìlɛɛ́ gbòo, a gɛ zɔblè tã́aɔnɛ a kulɛnɛ́, Dii a to àsi bɛ̃̀ɛ pɔ́ á ò á leɛ e à gɛ á midɛ bùsu maa pɔ́ a kpàwáɛ beepi guu. Dii a pɔkũmabɔbɔwá, í láa gɔ̃̀ɔ bùsu maa pɔ́ a kpàwáɛ beepi guu.
<range>
Yozuee Isaili buiɔ kã̀aa Sikɛũ. À Isaili gbɛ̃zɔ̃ɔɔ ń ń dɔaanaɔ ń ń yã́kpalɛkɛnaɔ ń ń lakɛ̃naɔ sìsi, ɔ̃ aa mɔ̀ sĩ̀ Lua aɛ.
Ɔ̃ Yozuee ò bílaɛ: Dii Isailiɔ Lua mɛ̀, wá deziɔ ku yãa Uflata baaleɛ, aa zɔblè tã́aɔnɛ. Ablahaũ ń Nakɔɔo mae Tela kú ń guu.
Ɔ̃ à wá dezi káau Ablahaũ sɛ̀ Uflata baale, à Kanaa bùsu kɛ̀ɛlɛaànɔ, ɔ̃ á tò aà bui kɔ̃̀. À aà gbà Izaaki,
ɔ̃ à Izaaki gbà Yakɔbu ń Esauo. À Esau gbà Sei bùsu sĩ̀sĩde. Yakɔbu ń a nɛ́ɔ sɔ̃ aa tà Egipi.
Dii Mɔizi ń Aalonao zĩ̀, ɔ̃ à ĩadà Egipiɔwa ń yã́ pɔ́ a kɛ̀ ń guuɔ, ɔ̃ à wá bɔ́lɛu.
Kɛ́ à wá deziɔ bɔ̀lɛ Egipi, kɛ́ wa ka ísiai, ɔ̃ Egipiɔ pɛ̀lɛwázi ń zĩkasɔ̃goɔ ń sɔ̃deɔ e Ísia Tɛ̃ai.
Kɛ́ wa wiilɛ̀aàzi, ɔ̃ à gusia dà wá zãnguo ń Egipipiɔ, ɔ̃ a tò ísia kũ̀aamá míɔ. Wá wɛ́ yã́ pɔ́ a kɛ̀ Egipiɔnɛ è. Bee gbɛa wa gɔɔplakɛ̀ guwaiwaiu.
Dii mɔ̀wanɔ Amɔle pɔ́ kú Yuudɛ̃ gukpɛ oiɔ bùsuu. Kɛ́ aa fɛ̀lɛwá ń zĩo, ɔ̃ Dii ń náwɛ̃ɛ wá ɔzĩ. À ń mìdɛ, ɔ̃ an bùsu gɔ̃̀ wá pɔ́ ũ.
Kɛ́ Zipoo nɛ́ Balaki, Mɔabuɔ kía fɛ̀lɛwá ń zĩo, à Bɛɔɔ nɛ́ Balaaũ sìsi aà láaikɛwá.
Ɔ̃ Dii gì Balaaũ yãmai, a tò à samaa'òwɛ̃ɛ, à wá bɔ́ Balaki ɔzĩ.
Bee gbɛa wa bua Yuudɛ̃wa wa ka Yeliko. Ɔ̃ Yelikodepiɔ zĩkàwanɔ. Amɔleɔ ń Pɛliziɔ ń Kanaaɔ ń Itiɔ ń Giigasiɔ ń Iviɔ ń Yebusiɔ zĩkàwanɔ lɔ, ɔ̃ Dii ń náwɛ̃ɛ wá ɔzĩ.
À bɛɔɔ gbàɛ wá aɛ, aa Amɔleɔ kía gbɛ̃ɔn plaɔ yàwɛ̃ɛ. I kɛ wá fɛ̃nda ge wá ka mɛ́ ń yáo.
À tɔɔlɛ pɔ́ wámɛ wa a zĩkɛ̀o kpàwá ń wɛ̃́lɛ pɔ́ wámɛ wá kàlɛoɔ, ɔ̃ wá kú wɛ̃́lɛpiɔ guu. Wálɛ vɛ̃ɛbu ń kù kpɛ́ pɔ́ wámɛ wá bàoɔ bɛ ble.
Ɔ̃ Yozuee mɛ̀: Àɔ Dii vĩa vĩ, íɔ zɔbleɛ̀ sĩana ń nɔ̀sɛmɛndoo. À tã́a pɔ́ á deziɔ zɔblènɛ́ Uflata baale ń Egipiɔ bɔ á guu, í zɔble Diiɛ.
Tó zɔblea Diiɛ kɛ̀ɛ́ ĩ́i, à zɛ ń tã́a pɔ́ á ye zɔbleɛ̀o gbã, tã́a pɔ́ á deziɔ zɔblènɛ́ Uflata baaleɔn nò, Amɔle pɔ́ á kú ń bùsuuɔ pɔ́n nò. Mapi ń ma bɛdeɔ sɔ̃, Dii wáɔ zɔbleɛ̀.
Ɔ̃ gbɛ̃́ɔ wèwà aa mɛ̀: Kai! Wá fɔ̃ pãkpa Diizi wà zɔble tã́aɔnɛo.
Dii wá Lua mɛ́ wá bɔ́ zɔbleu Egipi bùsuu ń wá maeɔ. Ɔ̃mɛ dabudabu zɔ̃ɔpiɔ kɛ̀ wá wáa, à wá dɔ̃́a wá táa'oa guu píi, à wá bɔ́ bui pɔ́ wa gɛ̃ńlaɔ ɔzĩ píi.
Dii mɛ́ Amɔleɔ ń bui pɔ́ kú bùsuɛ beeuɔ yàwɛ̃ɛ. Dii wáɔ zɔbleɛ̀ sɔ̃, ɔ̃mɛ wá Lua ũ.
Ɔ̃ Yozuee ò gbɛ̃́ɔnɛ: Á e zɔble Diiɛo. Asa aà kua adoaɛ, ìli sí sàao. A á tàaeɔ ń á duuna kɛ̃́wáo.
Baa kɛ́ à yãmaakɛ̀ɛ́ yãa, tó a pãkpàaàzi, álɛ zɔble dii zĩ̀loɔnɛ, a ɛa yã́yiawáɛ, i á midɛ.
Ɔ̃ gbɛ̃́ɔ ò Yozueeɛ: Màa no! Dii wáɔ zɔbleɛ̀.
Ɔ̃ Yozuee ònɛ́: Ámɛ á ázĩa seeladeɔ ũ, a zɛò àɔ zɔble Diiɛ. Ɔ̃ aa mɛ̀: A seeladeɔn wá ũ.
Ɔ̃ Yozuee mɛ̀: Tó màaɛ, à dii zĩ̀lo pɔ́ kúánɔɔ bɔ á guu, í á sɔ̃ kpa Dii Isailiɔ Luawa.
Ɔ̃ gbɛ̃́ɔ òɛ̀: Dii wá Lua ɔ̃ wáɔ zɔbleɛ̀, wíɔ aà yãma.
Zĩbeezĩ Yozuee idàda Dii bàakuańnɔ yã́wa gbɛ̃́ɔnɛ Sikɛũ we. À ɛ̀a à aà ikoyãɔ ń yã́ pɔ́ a dìlɛɔ ònɛ́,
ɔ̃ à yã́piɔ kɛ̃̀ Lua ikoyã láu. Ɔ̃ à gbɛ̀ gbɛ̃̀nɛ sɛ pɛ̀lɛ gbɛ̃́nɛli gbáu Dii sísikĩi we.
Ɔ̃ a ò gbɛ̃́ɔnɛ: À gwa! Gbɛɛ bee mɛ́ aɔ dɛwɛ̃ɛ seelade ũ. Gbɛpi yã́ pɔ́ Dii òwɛ̃ɛ mà píi. Aɔ dɛɛ́ seelade ũ, kɛ́ ásu mɔafilikɛ á Luaɛo.
Yozuee gbɛ̃́ɔ gbàɛ, ɔ̃ baade tà a wɛ̃́lɛu.
Yã́ beeɔ gbɛa Dii zɔ̀blena Yozuee, Nuni nɛ́ gà a wɛ̃̀ basɔokwide guu.
Wà aà vĩ̀ bùsu pɔ́ dɛ aà kpaalɛ ũ guu Timɛna Sɛla, Ɛflaiũ buiɔ bùsu sĩ̀sĩdeu Gaasi gbɛ̀sĩsĩ gugbãntoo oi.
Isailiɔ zɔblè Diiɛ ń nɔ̀sɛmɛndoo Yozuee gɔɔ ń gɔɔ pɔ́ gbɛ̃zɔ̃ɔ pɔ́ gɛ̃̀gɛ̃ dɛaàlaɔ kuo. Gbɛ̃zɔ̃ɔpiɔ wɛsì yã́ pɔ́ Dii kɛ̀ Isailiɔnɛlɛ píiɛ.
Yosɛfu gɛwa pɔ́ Isailiɔ bɔ̀ò Egipi sɔ̃, aa vĩ̀ Sikɛũ tɔɔlɛ pɔ́ Yakɔbu lù guuɛ. A lù Sikɛũ mae Amɔɔ nɛ́ɔwa ã́nusu ɔwatɛ̃ basɔoɛ. Tɔɔlɛpi ku Yosɛfu buiɔ kpaalɛ guuɛ.
Kɛ́ Aalona nɛ́ Ɛleazaa gà, ɔ̃ wà aà vĩ̀ sĩ̀sĩ pɔ́ dɛ aà nɛ́ Finɛasi kpaalɛ ũ pɔlɛu Ɛflaiũ buiɔ bùsu gusĩsĩdeu.
Yozuee gaa gbɛa Isailiɔ Dii là à mɛ̀: Démɛ a gɛ́ zĩkaiwɛ̃ɛ ń Kanaaɔ káaui?
Ɔ̃ Dii mɛ̀: Yuda buiɔ mɛ́ aa gɛ́. À ma! Ma bùsupi nànɛ́ ń ɔzĩɛ.
Ɔ̃ Yuda buiɔ ò ń gbɛ̃́ Simɛɔ buiɔnɛ: À mɔ gɛ zɛwɛ̃ɛ bùsu pɔ́ wa kpàwáu, wà zĩka ń Kanaaɔ, wí gbasa gɛ́ zɛiɛ́ bùsu pɔ́ wa kpàwáu. Ɔ̃ Simɛɔ buiɔ gɛ̀ńnɔ.
Kɛ́ Yuda buiɔ gɛ̀ màa, Dii Kanaaɔ ń Pɛliziɔ nànɛ́ ń ɔzĩ, ɔ̃ aa ń dɛdɛ Bɛzɛki ɔ̀aasɔsɔo lɛɛ kwi (10.000).
Wekĩi aa Adonibɛzɛki lè, aa zĩkàaànɔ, ɔ̃ aa Kanaaɔ ń Pɛlizipiɔ dɛ̀dɛ.
Kɛ́ kíapi lɛ́ bàalɛ, ɔ̃ aa pɛ̀wà. Aa aà kũ̀, ɔ̃ aa aà ɔnɛmiaɔ ń aà gbánɛmiaɔ zɔ̃̀zɔ̃.
Ɔ̃ Adonibɛzɛki mɛ̀: Ma kía gbɛ̃ɔn bàaɔ̃kwiɔ ɔnɛmiaɔ ń ń gbánɛmiaɔ zɔ̃̀zɔ̃, ɔ̃ aa ma táabũnu blɛ kasonaɔ pɛ̀ɛlɛ aa blè. Lá má kɛ̀ gbɛ̃́piɔnɛ fĩa ɔ̃ Lua bòmɛɛ. Ɔ̃ aa tàaànɔ Yelusalɛũ, we à gàu.
Kɛ́ Yuda buiɔ lɛ̀lɛ Yelusalɛũwa aa sì, ɔ̃ aa a gbɛ̃́ɔ dɛ̀dɛ ń fɛ̃ndao, aa tɛsɔ̃̀wà.
Bee gbɛa Yuda buiɔ gɛ̀ zĩkai ń Kanaa pɔ́ kú bùsu gusĩsĩdeuɔ ń Nɛgɛvɛo ń gusalalao.
Aa gɛ̀ lɛ̀lɛ Kanaa pɔ́ kú Hɛblɔ̃ɔwa. Yãa Hɛblɔ̃ tɔ́n Kiliataaba. We aa zĩblèu Sesai ń Aimanio ń Talemaiowa.
Bɔa we aa gɛ̀ lɛ̀lɛ Dɛbiideɔwa. Yãa Dɛbii tɔ́n Kiliasɛfɛɛ.
Ɔ̃ Kalɛbu mɛ̀: Gbɛ̃́ pɔ́ lɛ̀lɛ Kiliasɛfɛɛpiwa a sì ɔ̃ má a nɛnɔɛ Akesa kpawà nɔ ũ.
Kalɛbu dãuna Kenazi nɛ́ Ɔniɛli mɛ́ sì, ɔ̃ Kalɛbu a nɛnɔɛpi kpàwà.
Kɛ́ à aà sɛ̀, à nàɛwà aà gɛ tɔɔlɛ wabikɛ a maewa. Kɛ́ nɔɛpi pìla a zàa'ĩnawa, ɔ̃ aà mae Kalɛbupi aà là à mɛ̀: Bɔ́ ń yeii?
Ɔ̃ a wèwà à mɛ̀: Gbɛ̃kɛkɛmɛɛ. Lá tɔɔlɛ pɔ́ n ma gba ku Nɛgɛvɛ guwaiwaiuɛ, ma gba a nibɔnade sa. Ɔ̃ Kalɛbu aà gbà tɔɔlɛ pɔ́ a nibɔna ku sĩ̀sĩɔna musu ń a nibɔna pɔ́ kú guzulɛuo.
Mɔizi ã̀nsue bui pɔ́ wì mɛ Keniɔ bɔ̀ wɛ̃́lɛ daminalikpɛdeu ń Yuda buiɔ, aa gɛ̀ zɔ̃̀lɛńnɔ ń bùsuu Alade saɛ Nɛgɛvɛ guwaiwaiu.
Ɔ̃ Yuda buiɔ ń ń gbɛ̃́ Simɛɔ buiɔ gɛ̀ lɛ̀lɛ Kanaa pɔ́ kú Zefataɔwa. Aa wɛ̃́lɛpi kɛ̀ kɛ́lɛkɛlɛ, ɔ̃ aa tɔkpàɛ̀ Ɔɔma.
Yuda buiɔ Gaza ń Asekelonio ń Ɛkɛlonio ń ń tɔɔlɛɔ sì.
Dii kúńnɔ, ɔ̃ aa ń bùsu gusĩsĩde sì, ãma aai fɔ̃ a gusalaladeɔ yào, kɛ́ gbɛ̃́piɔ zĩkasɔ̃goɔ vĩ mɔpɔ ũ yã́i.
Wà Hɛblɔ̃ kpà Kalɛbuwa lá Mɔizi a lɛgbɛ̃̀wa, ɔ̃ a sì Anaki bui gbɛ̃ɔn àaɔ̃ɔwa.
Bɛ̃yãmɛɛ buiɔ sɔ̃ aai Yebusi pɔ́ kú Yelusalɛũɔ yao, ɔ̃ Yebusiɔ kúńnɔ Yelusalɛũ e ń a gbão.
Yosɛfu buiɔ sɔ̃ aa lɛ̀lɛ Bɛtɛliwa, mɛ́ Dii kúńnɔ.
Yãa Bɛtɛli tɔ́n Luzu. Kɛ́ aa gbɛ̃́ɔ zĩ̀ Bɛtɛli asiigwai,
asiigwanapiɔ gɔ̃ɛe è, àlɛ bɔ wɛ̃́lɛpiu, ɔ̃ aa òɛ̀: Lá wá kɛ wà gɛ̃ wɛ̃́lɛ guu owɛ̃ɛ, wí gbɛ̃kɛkɛnɛ.
Kɛ́ à gɛ̃kĩi ɔ̀lɔnɛ́, ɔ̃ aa wɛ̃́lɛpideɔ dɛ̀dɛ ń fɛ̃ndao, ɔ̃ aa gɔ̃ɛpi tò ń aà daɛɔ píi.
Gɔ̃ɛpi gɛ̀ Iti bùsuu, à wɛ̃́lɛ kàlɛ we, ɔ̃ à tɔkpàɛ̀ Luzu. Tɔ́ bee mɛ́ gɔ̃̀ɛ̀ e ń a gbão.
Manase buiɔ i fɔ̃ Bɛtɛsã ń Taanakio ń Dooo ń Ibleaũo ń Mɛgidoo ń ń bualoũɔ sì Kanaaɔwao, aa gì wa zɔ̃lɛa bùsupiuɛ.
Kɛ́ Isailiɔ gbãa è, ɔ̃ aa Kanaaɔ dà zɔzĩu, aai ń yá píio.
Màa Ɛflaiũ buiɔ i Kanaa pɔ́ kú Gɛzɛɛɔ yao, ɔ̃ aa ku we sãnu.
Zabulɔni buiɔ sɔ̃ aai Kanaa pɔ́ kú Keloni ń Naalolioɔ yao, ɔ̃ aa ń dá zɔzĩu.
Asɛɛ buiɔ i gbɛ̃́ pɔ́ kú Ako ń Sidɔ̃o ń Alabɛo ń Akazibuo ń Ɛlɛbao ń Afɛkio ń Leobɛo yao,
ɔ̃ aa ku sãnu ń Kanaa bùsudepiɔ.
Nɛfatali buiɔ i Bɛsɛmɛsideɔ ń Bɛtanadeɔ yao, ɔ̃ aa ku sãnu ń Kanaa bùsudepiɔ, aa ń dá zɔzĩu.
Ɔ̃ Amɔleɔ ɔzɔ̃̀ Dã buiɔzi, aa ń kpá gusĩsĩdeu, aai weinɛ́ aa mɔ̀ zɔ̃̀lɛ gusalalauo.
Amɔlepiɔ gi zɔ̃lɛa Ɛlɛsi gbɛzĩ ń Ayalonio ń Saalebiũo. Kɛ́ Yosɛfu buiɔ gbãa è, ɔ̃ aa ń dá zɔzĩu.
Amɔle bùsu zɔ̃lɛ dàalɛ za Sóigbɛbɔlɛiɛ e à gɛ̀ pɛ̀ò Selawa e à gɛ̀ò aɛ.
Dii Malaika bɔ̀ Giligali, à gɛ̀ Bokiũ à mɛ̀: Ma á bɔ́lɛ Egipi, ma gɛ̃ánɔ bùsu pɔ́ ma a lɛgbɛ̃̀ á deziɔnɛɛ bee guu. Ma mɛ̀ ma bàa aɔ kúánɔ gɔɔpiiɛ, a gbooa vĩo.
Má òɛ́, ásu makɔ̃ɛ ń bùsuɛbeedeɔo. Má òɛ́ à ń sa'okĩiɔ gboo, ɔ̃ i ma yãmao. Bɔ́yãi á kɛ̀i màai?
Too! Málɛ oɛ́, má ń yáɛ́ lɔo. Aaɔ dɛɛ́ lɛ ũ á gbã̀tɛ̃ɛuɛ, mɛ́ an tã́aɔ aaɔ dɛɛ́ bai ũɛ.
Kɛ́ Dii Malaika yã́pi ò Isailiɔnɛ, aa ɔ́ɔlɔ̀ maamaaɛ.
Ɔ̃ aa tɔkpà gupiɛ Bokiũ, ɔ̃ aa sa'ò Diiwa we.
Yozuee gbɛ̃́ɔ gbaɛa gbɛa baade gɛ̀ bùsu pɔ́ a kpaalɛ̀nɛ́ sì.
Aa zɔblè Diiɛ ń nɔ̀sɛmɛndoo Yozuee gɔɔ ń gɔɔ pɔ́ gbɛ̃zɔ̃ɔ pɔ́ gɛ̃̀gɛ̃ dɛaàlaɔ kuo. Gbɛ̃zɔ̃ɔpiɔ wɛsì yãzɔ̃ɔ pɔ́ Dii kɛ̀ Isailiɔnɛlɛ píi.
Dii zɔ̀blena Nuni nɛ́ Yozuee kɛ̀ wɛ̃̀ basɔokwiɛ, ɔ̃ à gbàsa gà.
Wà aà vĩ̀ bùsu pɔ́ dɛ aà baa ũ guu Timɛna Sɛla, Ɛflaiũ buiɔ bùsu sĩ̀sĩdeuɛ, Gaasi gbɛ̀sĩsĩ gugbãntoo oi.
Kɛ́ Yozuee gɔɔdeɔ gàga píi, an nɛ́ pɔ́ fɛ̀lɛ ń kpɛɔ Dii dɔ̃o, mɛ́ aa yã́ pɔ́ a kɛ̀ ń deziɔnɛ dɔ̃o.
Ɔ̃ aa yã́ pɔ́ vãi Diiɛ kɛ̀, aa zɔblè tã́aɔnɛ.
Aa pãkpà ń deziɔ Dii pɔ́ ń bɔ́lɛ Egipizi, aa tɛ̀ bui pɔ́ liaańziɔ tã́aɔzi aa kùlɛnɛ́, ɔ̃ aa Dii pɔ fɛ̀lɛɛ̀.
Aa pãkpàaàzi, aa zɔblè Baaliɛ ń Asetaatio.
Ɔ̃ Dii pɔ fɛ̃̀ńzi à ń ná ń wɛtãnaɔnɛ ń ɔzĩ, aa ń wáa. À ń kpá ń ibɛɛ pɔ́ liaańziɔwa, ɔ̃ aai fɔ̃ gì ń ńzĩao ń ibɛɛpiɔ ɔzĩo.
Lá aa gɛ̀ zĩkai píi, Dii ì bɔ ń kpɛɛ, kɛ́ asu bɔńnɔ nao, lá a ònɛ́wa, ɔ̃ aa gɔ̃̀ yooyea.
Ɔ̃ Dii ìɔ dɔaanaɔ dilɛnɛ́ sa, kɛ́ aa ń bɔ ń wɛtãnaɔ ɔzĩ.
Kási aali ń dɔaanapiɔ yãmao, aa gbãsĩkɛ̀ ń tã́aɔ aa kùlɛnɛ́. Aa kɛ̃̀ zɛ́ pɔ́ ń deziɔ sɛ̀wa àannɔ, aaliɔ yã́ pɔ́ Dii dìlɛnɛ́ɔ kũa lá ń dezipiɔwao.
Tó Dii dɔaana dìlɛnɛ́, ìɔ kú ń dɔaanapio, ɔ̃ ìɔ ń sí ń ibɛɛɔwa e dɔaanapi wɛ̃ni lɛ́u, asa tó aa aaukɛ̀ gbɛ̃́ pɔ́ lɛ́ ń wɛtã aalɛ ɔtɔ̃máɔ yã́i, Dii ì ń wɛ̃nagwaɛ.
Tó dɔaana gà sɔ̃, aaì ɛa ɔ̃̀ɔkpa dɛ ń maeɔlaɛ. Aaì tɛ́ tã́aɔzi, aaì zɔblenɛ́, aaì kúlɛnɛ́. Aali ń yãkɛapiɔ ń ń swã́gbãao too.
Ɔ̃ Dii pɔ fɛ̃̀ńzi à mɛ̀: Lá buipi ma bàakuańnɔ ń ń deziɔ yã́ gbòo, aai ma yãmao,
má bui pɔ́ Yozuee gà à ń tó ń bùsuuɔ kee yánɛ́ lɔo.
Má ń tó weɛ, buipiɔ ɔ̃ má Isailiɔ yɔ̃ò, tó aa ma zɛ́ sɛ́ aaɔ ma yã́ kũa lá ń deziɔ kɛ̀wa, ge tó aa kɛo.
A yã́i Dii buipiɔ tòi we. I ń na Yozueeɛ a ɔzĩ à ń yáɛ̀ gɔ̃̀ɔo.
Dii buipiɔ tò we, kɛ́ à Isaili pɔ́ aa Kanaa bùsu zĩkaa dɔ̃oɔ yɔ̃òɛ,
i zĩ dada ń gbɛ̃́ pɔ́ aa Kanaa zĩ dɔ̃ yãapiɔnɛ. Buipiɔn kɛ:
Filitɛ̃ɔ kía gbɛ̃ɔn sɔoɔ. Kanaaɔ ń Sidɔ̃deɔ ń Ivi pɔ́ kú Libã bùsu sĩ̀sĩdeu za Baali Ɛɛmɔ gbɛzĩ e à gɛ̀ pɛ̀ Amata bɔlɛwaɔ.
À ń tó we, kɛ́ à Isailiɔ yɔ̃ò à gwa tó aaɔ a yã́ pɔ́ á dà Mɔiziɛ, a dìlɛ ń deziɔnɛ kũa.
A yã́i tò Isailiɔ ku sãnu ń Kanaaɔ ń Itiɔ ń Amɔleɔ ń Pɛliziɔ ń Iviɔ ń Yebusiɔ.
Aa ń nɛnɔɛɔ sɛ̀ nɔ ũ, mɛ́ aa ń nɛnɔɛɔ kpã̀sã buipiɔ nɛgɔ̃ɛɔwa, ɔ̃ aa zɔblè ń tã́aɔnɛ.
Isailiɔ yã́ pɔ́ Dii yeio kɛ̀. Dii ń Lua yã́ sã̀ńgu, ɔ̃ aa zɔblè Baaliɛ ń Asetaatio.
Ɔ̃ Dii pɔ fɛ̃̀ńzi à ń ná Mɛsɔpɔtami bùsu kí Kusã Lisataiũɛ a ɔzĩ, ɔ̃ aa zɔblèɛ̀ wɛ̃̀ swaaɔ̃.
Kɛ́ aa wiilɛ̀ Diiwa, ɔ̃ à suabana dìlɛnɛ́, ɔ̃n Kalɛbu dãuna Kenazi nɛ́ Ɔniɛli ũ. Ɔ̃mɛ ń bɔ́.
Dii Nisĩna dìɛ̀, ɔ̃ à dɔ̀aa Isailiɔnɛ zĩ guu. Dii Mɛsɔpɔtami bùsu kí Kusã Lisataiũ nàɛ̀ a ɔzĩ, ɔ̃ à gbãamɔ̀ɛ̀.
Ɔ̃ an bùsu gɔ̃̀ dɔdɔa wɛ̃̀ bla e Kenazi nɛ́ Ɔniɛli gɛ̀ gàò.
Isailiɔ ɛ̀a yã́ pɔ́ Dii yeio kɛ̀ lɔ, ɔ̃ Dii tò Mɔabuɔ kí Ɛgɛlɔni gbãamɔ̀nɛ́ vãi pɔ́ aa kɛ̀pi yã́i.
Ɛgɛlɔni Amɔniɔ ń Amalɛki buiɔ nàwa, ɔ̃ aa mɔ̀ lɛ̀lɛ Isailiɔwa aa wɛ̃́lɛ daminalikpɛde sì.
Isailiɔ zɔblè Mɔabuɔ kí Ɛgɛlɔniɛ e wɛ̃̀ bao plasai.
Ɔ̃ aa wiilɛ̀ Diiwa, ɔ̃ à suabana dìlɛnɛ́, ɔ̃n Gela nɛ́ Ehudu, Bɛ̃yãmɛɛ bui ũ. Ɔzɛɛdeɛ. Isailiɔ aà zĩ̀ falubɔi Mɔabuɔ kí Ɛgɛlɔniɛ.
Ehudu fɛ̃na lɛkpɛpla pì, a gbã̀a kà gã̀sĩsuu do. A nà a gbala ɔplaawa a ula zíɛ,
ɔ̃ à gɛ̀ falubɔ̀ɛ̀. Ɛgɛlɔni sɔ̃ à mɛ̀kpa maamaaɛ.
Kɛ́ Ehudu ń gbɛ̃́ pɔ́ falu sɛ̀ mɔ̀òɔ falu kpàwà aa làa, aalɛ tá, ɔ̃ Ehudu a gbɛ̃́piɔ gbàɛ.
Ɔ̃ à ɛ̀a tã́a pɔ́ kú Giligali saɛ, à sù kíapiwa à mɛ̀: Má asiiyã vĩ mà onɛ. Ɔ̃ kípi mɛ̀: À to mà yãma, ɔ̃ aà ìwa pɔ́ kuaànɔɔ bɔ̀lɛ.
Ɛgɛlɔni zɔ̃lɛa ado kpɛ́ musu kpɛa niɛu, ɔ̃ Ehudu sɔ̃̀aàzi à mɛ̀: Má yã́ pɔ́ bɔ̀ Lua kĩ́i vĩ mà onɛ. Kɛ́ kípi fɛ̀lɛ a kìlau,
ɔ̃ Ehudu a fɛ̃na ga wò a ɔplaa gbalawa ń ɔzɛɛo, à aà zɔ̃̀ò a gbɛɛu.
Ɔ̃ fɛ̃na gɛ̃̀ aà gbɛɛu ń a páo píi e à gɛ̀ bɔ̀ kpɛ. Ehudu i fɛ̃napi woo, ɔ̃ nísi kũ̀aawà.
Ehudu bɔ̀ kpɛɛlɛ, à kpɛa musupi zɛ́ tà, à kilidàu.
Aà bɔa gbɛa Ɛgɛlɔni ìwaɔ mɔ̀, aa è kpɛapi zɛ́ taa, wà kilidàu, ɔ̃ aa mɛ̀: Àlɛ bĩ́ikpɛkɛ kpɛa niɛ guu yã̀ mɔɔɔ?
Aalɛ aà dã́, aalɛ aà dã́ e aa bílikɛ̀. Kɛ́ aa è i zɛwɛ̃nɛ́o, ɔ̃ aa kili sɛ̀ aa wɛ̃̀, aa sù ń dii è wúlɛa zĩ́lɛ gɛ̀.
Gɔɔ pɔ́ aalɛ gɛ̃gɛ̃ màa, Ehudu bàalɛ̀ à dɔ̀ tã́apiɔzi à tà Seila.
Kɛ́ à kà we, a tò wà kuupɛ̀ Ɛflaiũ bùsu sĩ̀sĩdeu, ɔ̃ Isailiɔ pìlaaànɔ gbɛ̀sĩsĩɔwa, Ehudu mɛ́ dɔaaa.
A ònɛ́: À tɛmazi, asa Dii á ibɛɛ Mɔabuɔ nàɛ́ á ɔzĩɛ. Aa tɛaàzi, ɔ̃ aa Yuudɛ̃ buakĩi pɔ́ ì gɛ́ Mɔabu bùsuu sì, aai wei gbɛ̃e bùa lɔo.
Zĩbeezĩ aa Mɔabuɔ dɛ̀dɛ gbɛ̃ɔn ɔ̀aasɔsɔo lɛɛ kwi (10.000) taawa, an gbɛ̃e i bɔo.
Gɔɔ bee Isailiɔ gbãamɔ̀ Mɔabuɔnɛ, ɔ̃ an bùsu gɔ̃̀ dɔdɔa e wɛ̃̀ basiiɔ̃.
Aà gbɛa Anata nɛ́ Samɛgaa Filitɛ̃ɔ dɛ̀dɛ gbɛ̃ɔn ɔ̀aa àaɔ̃ ń zù zĩkɛna totobɔo, à Isailiɔ suabà lɔ.
Kɛ́ Ehudu gà, Isailiɔ ɛ̀a yã́ pɔ́ Dii yeio kɛ̀ lɔ.
Ɔ̃ Dii ń ná Kanaaɔ kí Yabɛ̃ pɔ́ zɔ̃lɛa Azooɛ a ɔzĩ. Aà zĩgɔ̃ɔ gbɛ̃zɔ̃ɔ tɔ́n Sisela. Aà bɛn Alose Goiũ.
A zĩkasɔ̃go mɔpɔɔ vĩ mɛ̀n ɔ̀aa síiɔ̃ ń basɔoo (900). À gbãamɔ̀ Isailiɔnɛ pãsĩpãsĩ e wɛ̃̀ bao, ɔ̃ Isailiɔ wiilɛ̀ Diiwa.
Gɔɔ bee nɔɛ ãnabi Debolaa, Lapido na dɛ Isailiɔ dɔaana ũ.
Ì yã́gɔ̃gɔ̃nɛ́ a daminali gbáu Lama ń Bɛtɛlio zãnguo, Ɛflaiũ buiɔ bùsu sĩ̀sĩdeu. Isailiɔ ìɔ gɛ́ aà kĩ́i we.
Ɔ̃ à Abinɔaũ nɛ́ Balaku pɔ́ kú Kɛdɛsi, Nɛfatali buiɔ bùsuu sìsi, a òɛ̀: Dii Isailiɔ Lua mɛ̀, fɛlɛ gɛ́ Nɛfatali buiɔ ń Zabulɔni buiɔ sɛ gbɛ̃ɔn ɔ̀aasɔsɔo lɛɛ kwi (10.000), ní gɛ́ńnɔ Taboo gbɛzĩ.
Dii a Yabɛ̃ zĩgɔ̃ɔ gbɛ̃zɔ̃ɔ Sisela gálɛ mɔaànɔ Kisɔ̃ swai ń aà sɔ̃́goɔ ń aà zĩgɔ̃ɔ dasidasi, i aà nanɛ n ɔzĩ we.
Ɔ̃ Balaku òɛ̀: Tó ńyɔ̃ gɛmanɔ lé, má gɛ́. Tó ńyɔ̃ gɛmanɔ sɔ̃o, má gɛo.
Ɔ̃ Debolaa mɛ̀: Má gɛnnɔ, ãma lá ń ò màa, i kɛ ń tɔ́ mɛ́ a bɔo. Nɔɛ ɔ̃ Dii a Sisela naɛ̀ a ɔzĩ sa. Ɔ̃ Debolaa fɛ̀lɛ gɛ̀aànɔ Kɛdɛsi.
Ɔ̃ Balaku Zabulɔni buiɔ ń Nɛfatali buiɔ kã̀aa Kɛdɛsi, ɔ̃ à dàzɛu kɛ̀sɛ ń gbɛ̃ɔn ɔ̀aasɔsɔo lɛɛ kwipiɔ. Debolaa kú ń guu.
Keni bui Ɛbɛɛ bɔ̀ Keniɔ bùsuu yãa, à mɔ̀ bòokpà gbɛ̃́nɛli pɔ́ kú Zaananiũ gbáu Kɛdɛsi saɛ. Keniɔá Mɔizi ã̀nsue Obaba buiɔ doɛ.
Wa ò Siselaɛ Abinɔaũ nɛ́ Balaku gɛ̀ Taboo gbɛzĩ,
ɔ̃ à a sɔ̃́go mɔpɔɔ kã̀aa mɛ̀n ɔ̀aa síiɔ̃ ń basɔoo ń zĩgɔ̃ pɔ́ kuanɔɔ. Bɔańnɔ Alose Goiũ aa gɛ̀ Kisɔ̃ swai.
Ɔ̃ Debolaa ò Balakuɛ: Gɛ́, asa gbã Dii a Sisela nanɛ n ɔzĩ. Dii dɔaaanɛ noa? Ɔ̃ Balaku pìla Taboo gbɛwa ń zĩgɔ̃ gbɛ̃ɔn ɔ̀aasɔsɔo lɛɛ kwipiɔ.
Dii tò Sisela ń aà sɔ̃́godeɔ ń aà zĩgɔ̃ɔ kpɛkpà Balaku fɛ̃ndaɛ, ɔ̃ Sisela bɔ̀ a sɔ̃́gou à bàalɛ̀.
Balaku pɛ̀lɛ Sisela zĩgɔ̃ɔ ń ń sɔ̃́goɔzi e Alose Goiũ. We à ń dɛdɛu ń fɛ̃ndao píi, baa gbɛ̃́ mɛ̀ndo i bɔo.
Ɔ̃ Sisela tilɛ̀ à gɛ̀ sì Keni bui Ɛbɛɛ na Yaeli kpɛ́u, asa Azoo kí Yabɛ̃ ń Ɛbɛɛ bɛdeɔ kɔ̃ yãmà yãaɛ.
Yaeli bɔ̀ dàaàlɛ à mɛ̀: Mɔ gɛ̃ kpɛ́u Baa. Gɛ̃! Ńsu to vĩa n kũo. Kɛ́ à gɛ̃̀, ɔ̃ nɔɛpi kũ̀ntu kùaàla,
ɔ̃ Sisela òɛ̀: Imi lɛ́ ma dɛ, ma gba í mà mi. Ɔ̃ à vĩ tùu sɛ̀ a dã̀ɛ̀ a mì, ɔ̃ à ɛ̀a kũ̀ntu kùaàla.
Sisela òɛ̀: Zɛ kpɛɛlɛ. Tó gbɛ̃e mɔ̀ n la, gbɛ̃e ku laoa, oɛ̀ aawo.
À gɛ̃̀ ń kpasa'io, kɛ́ aà yɛ̃̀ɛɛ làa yã́i. Ɔ̃ Ɛbɛɛ na Yaeli zwã̀akpɛ kálo sɛ̀ ń masanao, à sɔ̃̀ò Siselazi tɛɛɛ, ɔ̃ à kálopi pɛ̀ aà swãgɛ̃zĩwa, a pà e à gɛ̃̀ gɛ̀ tɔɔlɛ kũ̀, ɔ̃ à gà.
À mɔ lè Balaku lɛ́ pɛ́lɛ Siselazi, ɔ̃ Yaeli bɔ̀ gɛ̀ dàaàlɛ à mɛ̀: Mɔ mà gbɛ̃́ pɔ́ ńlɛ wɛɛlɛ ɔlɔnɛ. Kɛ́ à gɛ̃̀ kpɛ́u, ɔ̃ à Sisela è wúlɛa, à gà ń káloo pɛa aà swãgɛ̃zĩ.
Zĩbeezĩ Lua Kanaaɔ kí Yabɛ̃ bùsa Isailiɔnɛ.
Ɔ̃ Isailiɔ pãsĩ lɛ́ dɛdɛ e aa gɛ̀ Kanaaɔ kí Yabɛ̃ dɛ̀ò.
Zĩbeezĩ Debolaa ń Abinɔaũ nɛ́ Balakuo lɛɛ bee sì:
Kɛ́ Isaili dɔaanaɔ bɔ̀ dɔ̀aa, gbɛ̃́ kĩniɔ tɛ́ńzi teasisai. À Dii sáaukpa!
Kíaɔ, à yã́ɛ bee ma! Gbãadeɔ, à swã́kpa! Má lɛsi Dii yã́ musu, má Dii Isailiɔ Lua táasilɛ.
Kɛ́ Dii bɔ̀ Sei gbɛ musu, tɔɔlɛ lùalua, kɛ́ àlɛ pã Ɛdɔũɔ bùsupia, loupɔɔ fɔ̃̀, lou mà maamaa.
Gbɛ̀sĩsĩɔ dèedee Dii aɛ, Isailiɔ Lua pɔ́ bɔ̀ mɔ̀má Sinaipi.
Anata nɛ́ Samɛgaa gɔɔ, Yaeli gɔɔ, gbɛ̃e lí zɛda sɛ lɔo, zɛ́wɛwɛna ɔ̃ wɛ̃́lɛgɛna ì sɛ́.
Kíaɔ lɛ́ midɛ Isaili bùsuu, ɔ̃ ma Debolaa ma gɔ̃ Isailiɔ da ũ.
Kɛ́ aa zɛ̀ ń dii dafuɔ, ɔ̃ zĩ kɔ̃ kũ̀ wɛ̃́lɛ bĩ́ibɔlɛu. Baa gbɛ̃ɔn ɔ̀aasɔsɔo lɛɛ bla (40.000) guu gbɛ̃e sɛ̀ngbao ge sɔ̃na vĩo.
Ma pɔ dɔ Isailiɔ dɔaanaɔwa ń gbɛ̃́ pɔ́ tɛ́ńzi teasisaiɔ. À Dii sáaukpa!
Á gbɛ̃́ pɔ́ á di zàa'ĩn pua kpɛɔ á gbɛ̃́ pɔ́ á zɔ̃lɛ tɛfɛniwapiɔ ń á gbɛ̃́ pɔ́ á bɛ kɛ̀sɛɔ, à a yã'o.
Gbɛ̃́ pɔ́ kãaaa ítɔkĩiɔ zɔa dɔ, aa Dii maakɛaɔ dàu lɛ́ siunɛ́, Isailiɔ kíaɔ zĩblè, ɔ̃ Dii gbɛ̃́ɔ sù ń wɛ̃́lɛɔ guu.
Fɛlɛ Debolaa! Fɛlɛ! Fɛlɛ lɛsi! Fɛlɛ! Abinɔaũ nɛ́ Balaku, fɛlɛ dɔaa n zĩ̀zɔɔnɛ.
Ɔ̃ gbɛ̃́ pɔ́ gɔ̃̀ɔ bɔ̀ mɔ̀ kíaɔ kĩ́i, Dii gbɛ̃́ɔ mɔ̀ ma kĩ́i ń nɛgɔ̃naɔ.
Ɛflaiũ bui pɔ́ aa Amalɛki buiɔ fùɔ ń Bɛ̃yãmɛɛ buieɔ tɛnzi. Makii buieɔ dɛ dɔaanaɔ ũ, Zabulɔni buieɔ gopana kũa.
Isakaa bui kíaɔ kú ń Debolaao, Isakaa buiɔ kú ń Balakuo, aa sìaànɔ gusalalau. Lubɛni bui gãliɔ seakɛ̀.
Àkɛa a gɔ̃ kĩnaɔ saɛ, álɛ kulɛpɛa sãɔnɛ mai? Lubɛni bui gãliɔ seakɛ̀ maamaaɛ.
Galada bùsudeɔ gɔ̃̀ Yuudɛ̃ baale. Àkɛa Dã buiɔ zɛ̀ ń ń gó'ilɛnaɔi? Asɛɛ buiɔ zɔ̃lɛ ísialɛ, aa gɔ̃̀ ń godɔkĩiɔ.
Zabulɔni buiɔ fɛ̃na wò, aa a kpɛ́ vũ̀aa, Nɛfatali buiɔ kɛ̀ gulɛsĩɔu màa lɔ.
Kanaa bùsu kíaɔ mɔ̀, aa zĩkà Taanaki Mɛgido swa saɛ, kási aai àizɛɛ sɛ́lɛ tàòo.
Za musu saanaɔ zĩkà, aa bɔ̀ ń zɛ́u, aa zĩkà ń Siselao.
Kisɔ̃ swa zipi tàńnɔ. Má gɛ́ aɛ, mí gɛ́ ń gbãao.
Sɔ̃́ gbãaɔ lɛ́ bàalɛ, an kɛ̀sɛ kɔ̃fĩ dɔ.
Dii Malaika mɛ̀: À Mɛlozu ká, à lɛkɛ Mɛlozudeɔnɛ maamaa, asa aai mɔ dɔ̀ Diilɛo, aai dɔ Dii nɛgɔ̃naɔlɛo.
Nɔɛ báaaden Ɛbɛɛ na Yaeli ũ, Keni bui nɔɛpi báaa vĩ zwã̀akpɛdeɔ guu.
Sisela í gbɛ̀awà, ɔ̃ à vĩ kpàwà, à vĩfãai kpàwà ta ɔde guu.
À ɔbɔ̀ zwã̀akpɛ kálo sɛ̀, à masana kũ̀ ń a ɔplaao, ɔ̃ à Sisela lɛ̀ò à aà mi wì, à aà swãgɛ̃zĩ fɔ̃̀ à aà tɔ̀lɔzɔ̃̀.
Sisela gofanlɛ à lɛ̀lɛ aà gbá saɛ, ɔ̃ à gɔ̃̀ wúlɛa we. À gofanlɛ à lɛ̀lɛ aà gbá saɛ, gu pɔ́ à gofanlɛ à lɛ̀lɛu, we à gàu.
Sisela da wɛkpàlɛ fɛnɛntiu, à wiilɛ̀ fɛnɛnti mɔɔ fòou à mɛ̀: Bɔ́yãi aà sɔ̃́go kpɛ́ e tiai? Àkɛa aà gbɛ̃́ɔ sɔ̃́goɔ kɔ̃fĩ dɔo ni?
Aà nɔɛ zĩkɛna ɔ̃nɔnaɔ lɛ́ oɛ̀, ɔ̃ a tɛ́ ń lɛgbɛi láasai à mɛ̀:
Aalɛ pɔ́ɔ naaaɛ, aalɛ kpaalɛkɔ̃ɛɛ, baade ń a wɛ̃́ndiao mɛ̀ndodo ge plapla. Aalɛ zwã̀a wɛdeɔ naaa Siselaɛɛ, zwã̀a wɛde wɛ̃̀sãdeɔnɛ, pɔlɔgãu pɔ́ wà ba kɛ̃̀wàɔɛ.
Dii, to n ibɛɛɔ ga màa ḿpii, gbɛ̃́ pɔ́ aa yenziɔ gbãa iɔ dɛdɛ lán ĩatɛ̃ dɛdɛawa. Ɔ̃ an bùsu gɔ̃̀ dɔdɔa e wɛ̃̀ bla.
Isailiɔ ɛ̀a yã́ pɔ́ Dii yeio kɛ̀ lɔ, ɔ̃ Dii ń ná Madiãɔnɛ ń ɔzĩ e wɛ̃̀ sopla.
Kɛ́ Madiãɔ lɛ́ ɔtɔ̃má, ɔ̃ Isailiɔ ulɛkĩiɔ kɛ̀kɛ bùsu sĩ̀sĩdeɔu ń gbɛ̀'ɛɔ ń sɛ̃gbão.
Tó aa pɔtɔ̃̀, Madiãɔ ń Amalɛki buiɔ ń gukpɛ oi buipãleɔ ì mɔ́ lɛ́lɛmáɛ.
Aaì mɔ bòokpa ń bùsuu, ɔ̃ aaì ń buapɔ́ɔ ɔ̃̀ɔkpanɛ́ e à gɛ pɛò Gazawa. Aali blɛ to Isailiɔnɛo ge sã ge zu ge zàa'ĩna.
Aaì mɔ́ ń ń pɔtuoɔ ń ń zwã̀akpɛɔ dasidasi lán kwaɔwa. Gbɛ̃e líɔ ń lɛ́ dɔ̃o, baa ń yiongoɔ lɛ́. Aaì mɔ bùsu ɔ̃̀ɔkpaiɛ.
Madiãɔ Isailiɔ bùsa dúuduu, ɔ̃ aa wiilɛ̀ Diiwa.
Kɛ́ aa wiilɛ̀ Diiwa Madiãɔ yã́ musu màa,
ɔ̃ Dii ãnabi dìlɛnɛ́ à mɛ̀: Ma Dii Isailiɔ Lua ma mɛ̀, ma á bɔ́ zɔbleu, ma á bɔ́lɛ Egipi.
Ma á bɔ́ Egipiɔ ɔzĩ ń gbɛ̃́ pɔ́ ɔtɔ̃̀wáɔ píi, ma ń yáɛ́, ɔ̃ ma ń bùsu kpàwá.
Kɛ́ má òɛ́ mámɛmaa Dii á Lua, ásu Amɔle pɔ́ á kú ń bùsuuɔ tã́aɔ gbagbao, ɔ̃ a gi ma yãmai.
Dii Malaika mɔ̀ zɔ̃̀lɛ gbɛ̃́nɛli gbáu Ɔfɛla, Abiɛzɛɛ bui Yoasi bɛ wɛ̃́lɛu. Aà nɛ́ Gedeɔ̃ɔ lɛ́ pɔ́wɛnagbɛ̃ vɛ̃ɛfɛ̃kĩi kɛ́ Madiãɔ su a eo yã́i.
Kɛ́ Dii Malaika bɔ̀ mɔ̀wà, a òɛ̀: Nɛgɔ̃na, Dii kunnɔ.
Ɔ̃ Gedeɔ̃ɔ òɛ̀: Baa, tó Dii kúwanɔɛ, bɔ́yãi yã́ɛ beeɔ wá léi píii? Dabudabu pɔ́ wá maeɔ a yã́ dàu a sìuwɛ̃ɛ ku máɛ? Aa mɛ̀ Dii wá bɔ́lɛ Egipi, ãma tia kɛ́wa à pãkpàwáziɛ, ɔ̃ à wá ná Madiãɔnɛ ń ɔzĩ.
Ɔ̃ Dii aɛdɔ̀wà à mɛ̀: Gɛ́ ń gbãa pɔ́ ń vĩo, ní Isailiɔ bɔ Madiãɔ ɔzĩ. Mámɛ ma n zĩ.
Ɔ̃ Gedeɔ̃ɔ aà là à mɛ̀: Baa, kpelewa má Isailiɔ bɔi? Ma bui mɛ́ kɛ̃́sãa Manase buiɔzi, mɛ́ mámɛ má fɛ̃́nɛũ dɛńla ma de bɛdeɔ guu.
Dii wèwà à mɛ̀: Máɔ kunnɔɛ, ní Madiãɔ kwɛ lán gbɛ̃́ mɛ̀ndowa.
Ɔ̃ Gedeɔ̃ɔ òɛ̀: Tó n ma wɛ̃nagwàɛ, seelakɛmɛɛ mà dɔ̃ kɛ́ ḿmɛ ńlɛ yã'omɛɛ.
Ńsu go lakĩio e mà su. Má mɔnɛ ń gbao, mí dilɛnɛ. A wèwà à mɛ̀: Má gɔ̃ la e ǹ su.
Gedeɔ̃ɔ gɛ̀ blenɛ dɛ̀ a kɛ̀kɛ, à kàa kɛ̀ ń pɔ́wɛnti kiloo kwio. À nɔ̀ɔ kà gbíu, à do kà tau, à mɔ̀oɛ̀ gbɛ̃́nɛli gbáu we, ɔ̃ a dìlɛɛ̀.
Lua Malaika òɛ̀: Nɔ̀ɔ ń kàapio sɛ kálɛ gbɛɛ beewa, ní do ɛ́lɛwà. Ɔ̃ a kɛ̀ màa.
Kɛ́ Dii Malaika lípana pɔ́ á kũa zɔ̃̀ nɔ̀ɔ ń kàapiowa, ɔ̃ tɛ́ bɔ̀ gbɛpi guu, a kũ̀ nɔ̀ɔ ń kàapiowa, ɔ̃ Dii Malaikapi gusikɛ̀.
Kɛ́ Gedeɔ̃ɔ dɔ̃̀ Dii Malaikaɛ, à mɛ̀: Á'a Dii Lua, asa ma wɛsì Dii Malaikalɛɛ.
Ɔ̃ Dii òɛ̀: Ǹ n laai kpálɛ! Ńsu to vĩa n kũo. Ńyɔ̃ gao.
Gedeɔ̃ɔ Dii gbagbakĩi bò we, ɔ̃ à tɔkpàɛ̀ Dii Aafiakpamade. A ku Ɔfɛla Abiɛzɛɛ we e ń a gbão.
Zĩbeezĩ gwãasĩna Dii òɛ̀: Ǹ n mae zuswana pɔ́ kà wɛ̃̀ sopla sɛ́, Baali gbagbakĩi pɔ́ n mae vĩ gboo, ní Asetaati lí pɔ́ pɛ́lɛa a saɛ zɔ̃.
Ma Dii n Lua gbagbakĩi bo a zɛ́wa sĩ̀sĩɛ bee musu. Asetaati lí pɔ́ ń zɔ̃̀ sɛ́lɛ yàa ũ, ní sa pɔ́ wì a pɔ́ kátɛu à tɛ́kũ oa ń zupio.
Ɔ̃ Gedeɔ̃ɔ a zĩkɛnaɔ sɛ̀ gbɛ̃ɔn kwi, a kɛ̀ lá Dii òɛwa. Kɛ́ àlɛ vĩakɛ a de bɛdeɔnɛ ń wɛ̃́lɛdeɔ yã́i, i we kɛ̀ fãanɛo, gwãasĩna ɔ̃ a kɛ̀.
Kɛ́ wɛ̃́lɛdeɔ fɛ̀lɛ kɔɔ, aa è wà Baali gbagbakĩi gbòo, wà Asetaati lí pɔ́ zɛ a saɛ zɔ̃̀, wà sa'ò ń zuo sa'okĩi dafu pɔ́ wa bòwa.
Ɔ̃ aalɛ kɔ̃ lala aa mɛ̀: Démɛ kɛ̀ màai? Ɔ̃ wà mɛ̀: Yoasi nɛ́ Gedeɔ̃ɔ mɛ́ kɛ̀.
Ɔ̃ wɛ̃́lɛdeɔ gɛ ò Yoasiɛ: Bɔ́ ń n nɛ́o wà aà dɛ, asa à Baali gbagbakĩi gbòoɛ, mɛ́ à Asetaati lí pɔ́ zɛ a saɛ zɔ̃̀.
Ɔ̃ Yoasi ò gbɛ̃́ pɔ́ liaaaziɔnɛ: Ámɛ á yã́si ń Baalioa? Ámɛ á aà bɔa? Wa gbɛ̃́ pɔ́ yãsìaànɔ dɛ e gu àɔ gɛ́ dɔi. Tó diin aà ũ, aà gí ń azĩao. Aà gbagbakĩi wa gbòo lò?
Zĩbeezĩ wà tɔkpà Gedeɔ̃ɔɛ Yelubaali, wà mɛ̀: Wà ń tókɔ̃ɛ ń Baalio, asa aà gbagbakĩi ɔ̃ a gbòo.
Madiãɔ ń Amalɛki buiɔ ń gukpɛdeɔ kɔ̃ kã̀aa píi, aa bùa Yuudɛ̃wa, ɔ̃ aa bòokpà Yezɛlɛɛ guzulɛu.
Dii Nisĩna dɛ̀dɛ Gedeɔ̃ɔwa, ɔ̃ à Abiɛzɛɛ buiɔ sìsi ń kuuo aa mɔ tɛazi.
À gbɛ̃́ɔ zĩ̀ aa Manase buiɔ bùsu kɛ̀ɛlɛ, ɔ̃ aa ń sisi aa mɔ tɛazi lɔ. Ɔ̃ à gbɛ̃́ɔ zĩ̀ Asɛɛ buiɔ bùsuu ń Zabulɔni buiɔ bùsuo ń Nɛfatali buiɔ bùsuo. Ɔ̃ aa mɔ̀ nàwà.
Gedeɔ̃ɔ ò Luaɛ: Tó ńyɔ̃ Isailiɔ bɔ ma sabai lá n a lɛgbɛ̃̀mɛɛwa sĩanaɛ,
gwa, málɛ sãkã kálɛ pɔ́wɛngbɛ̃zɛu. Tó fíi kpà sãkãpiwa ado, mɛ́ tɔɔlɛ gɔ̃̀ gii, má dɔ̃ sa kɛ́ ńyɔ̃ Isailiɔ bɔ ma sabai lá ń òwa.
Ɔ̃ à kɛ̀ màa. Kɛ́ gu dɔ̀, ɔ̃ à fɛ̀lɛ káaukaau, à sãkãpi fɛ̃̀, a í ta pà.
Ɔ̃ Gedeɔ̃ɔ ò Luaɛ: Ńsu to n pɔ pamazio. Má ye mà yãgbɛama gɛ̃n do lɔ. To mà gwa sãkãwa gɛ̃n do lɔ mà gwa. Kɛ́ bee sa, to fíi kpá tɔɔlɛwa ado, sãkã i gɔ̃ gii.
Gwãasĩna bee Lua kɛ̀ màa. Fíi kpà tɔɔlɛwa gupiiu, sãkã mɛ́ gɔ̃̀ gii ado.
Gedeɔ̃ɔ ń gbɛ̃́ pɔ́ kuaànɔɔ fɛ̀lɛ kɔɔkɔɔ, aa gɛ̀ bòokpà Alodi nibɔnai. Madiãɔ bòo ku guzulɛu gugbãntoo oi Mɔle sĩ̀sĩpɔlɛu.
Dii ò Gedeɔ̃ɔɛ: Gbɛ̃́ pɔ́ lɛ́ gɛnnɔɔ kɛ̀ dasi, má Madiãɔ nanɛ́ ń ɔzĩo. Tó má nànɛ́ ń ɔzĩ, aa ĩ́anadãɛ, aai mɛ ńzĩa gbãa mɛ́ ń bɔ́.
Kpàwakɛ gĩa, ní onɛ́, gbɛ̃́ pɔ́ vĩa lɛ́ aà kũ àlɛ lualua, aà ɛa tá. Ɔ̃ gbɛ̃ɔn ɔ̀aasɔsɔo lɛɛ bao ń plaoɔ (22.000) ɛ̀a tà, gbɛ̃ɔn ɔ̀aasɔsɔo lɛɛ kwi (10.000) mɛ́ gɔ̃̀.
Ɔ̃ Dii ò Gedeɔ̃ɔɛ: E tia aa kɛ̀ dasi. Gɛńnɔ í kĩ́i, mí ń plɛnɛ we. Gbɛ̃́ pɔ́ má onɛ aa gɛnnɔɔ mɛ́ aa gɛ́, gbɛ̃́ pɔ́ má onɛ aa gɛnnɔoɔ sɔ̃ aa gɔ̃.
Kɛ́ à gɛ̀ńnɔ í kĩ́i, Dii òɛ̀: Gbɛ̃́ pɔ́ ń è aa lɛ́ pɛ̀lɛ íu lán gbɛ̃waɔ kɛ̃aa ń gbɛ̃́ pɔ́ aa kùlɛ ń kosowa aa idã̀, aalɛ miɔ.
Gbɛ̃́ pɔ́ idã̀ ń ɔo aa lɛ́ pɛ̀lɛuɔ gbɛ̃ɔn ɔ̀aa do ń basɔooɛ (300). Gbɛ̃́ kĩniɔ kùlɛ ń kosowa, aa imì.
Ɔ̃ Dii ò Gedeɔ̃ɔɛ: Má Madiãɔ na gbɛ̃ɔn ɔ̀aa do ń basɔo pɔ́ lɛ́ pɛ̀lɛ íuɔnɛ ń ɔzĩ sa, mí á bɔ. Gbɛ̃́ kĩniɔ gbaɛ, an baade tá a bɛ.
Gedeɔ̃ɔ gbɛ̃ɔn ɔ̀aa do ń basɔopiɔ sɛ̀, ɔ̃ aa gbɛ̃́ pɔ́ aalɛ táɔ kũ̀sũaɔ ń ń kuuɔ sìmá, ɔ̃ à ń gbáɛ bɛ. Gedeɔ̃ɔ ku sĩ̀sĩ musu, Madiãɔ bòo ku aà zĩ́lɛ guzulɛu.
Dii yã'òɛ̀ gwãasĩna à mɛ̀: Fɛlɛ gɛ lɛ́lɛmá ń bòou, asa ma ń nánɛ n ɔzĩɛ.
Tó lɛ́lɛama vĩa lɛ́ n kũɛ, pila ń n zĩkɛna Pulao,
ní swãdɔ yã́ pɔ́ wàlɛ oi. Yã́pi a n gba sɔ̃ kɛ́ ǹ lɛ́lɛmá ń bòou. Ɔ̃ à pìla ń a zĩkɛna Pulao, aa lɔ̀ɔlɛ zĩgɔ̃ pɔ́ kú bòo lɛ́iɔzi.
Madiãɔ ń Amalɛki buiɔ ń gukpɛdeɔ píi kálɛa guzulɛu, aa dasi lán kwaɔwa. Wi fɔ̃ ń yiongoɔ nàoo, aa dasi lán ísialɛ ũfãawaɛ.
Kɛ́ Gedeɔ̃ɔ kà we, à gbɛ̃e lè, à a nana dàu lɛ́ siu a gbɛ̃doɛ à mɛ̀: Nana pɔ́ má ò ma. Má è pɛ̃ɛ boolo zɔzɔna lɛ́ gbeembo, ɔ̃ à sì wá bòou à pã̀ zwã̀akpɛwa, ɔ̃ kpɛ́pi lɛ̀lɛ à fuangba.
Ɔ̃ aà gbɛ̃dopi òɛ̀: Yoasi nɛ́ Gedeɔ̃ɔ, Isaili bui fɛ̃nda ń è we, i kɛ pɔpãle no. Lua Madiãɔ ń wá bòoo nàɛ̀ aà ɔzĩ píiɛ.
Kɛ́ Gedeɔ̃ɔ nanapi yãmà ń a bɔɔlɛo, à kùlɛ Diiɛ. Ɔ̃ à ɛ̀a Isailiɔ bòou à mɛ̀: À fɛlɛ! Dii Madiãɔ nàwɛ̃ɛ wá ɔzĩɛ.
À gbɛ̃ɔn ɔ̀aa do ń basɔopiɔ kpaalɛ̀ gãli àaɔ̃, ɔ̃ à kuu ń lo giio kpà ń baadewa. Ɔ̃ wà sɛ̃tɛɔ sɔ̀lɔsɔlɔ lopiɔ guu.
A ònɛ́: Málɛ gɛ́ e ń bòo lɛ́iɛ. Àɔ ma gwa. Lá á e málɛ kɛ, íɔ kɛ màa.
À lia ń bòoi píi. Tó mapi ń gbɛ̃́ pɔ́ kumanɔɔ wa kuupɛ̀, ápiɔ sɔ̃ í a pɔ́ pɛ́, í wiilɛ à mɛ: Dii ń Gedeɔ̃ɔo pɔ́ɛ.
Gedeɔ̃ɔ ń gbɛ̃ɔn basɔo pɔ́ kuaànɔɔ kà bòo lɛ́i wɛɛdo taawa gudɔ̃anaɔ kɔ̃lɛũkpakɛa gbɛa gɔ̃̀ɔ. Ɔ̃ aa ń kuu pɛ̀ ḿpii, aa lo pɔ́ aa kũaɔ wìwi.
Ɔ̃ gãli àaɔ̃piɔ baade a kuu pɛ̀, aa ń loɔ wìwi. Aa sɛ̃tɛɔ kũa ɔzɛɛu, aa kuu pɔ́ aalɛ pɛ́ɔ kũa ɔplaau. Ɔ̃ aa wiilɛ̀ aa mɛ̀: Dii ń Gedeɔ̃ɔo fɛ̃ndaɛ.
Baade zɛa a gbɛu liaa bòoi, ɔ̃ bòodeɔ fɛ̀lɛ lɛ̀kɔ̃wa ń wiio, aa tilɛ̀.
Kɛ́ gbɛ̃ɔn ɔ̀aa do ń basɔopiɔ baade ɔtɔ̃̀ a kuuwa màa, Dii tò bòopideɔ kɔ̃ dɛ̀dɛ kɔ̃tɛ̃ɛ ń fɛ̃ndao. Zĩgɔ̃piɔ bàalɛ̀ tà Bɛsita ń Zelelao e Abɛli Mɛɔla lɛ́i Taba oi.
Wà Nɛfatali buiɔ ń Asɛɛ buiɔ sìsi ń Manase buiɔ píi, ɔ̃ aa pɛ̀lɛ Madiãɔzi.
Ɔ̃ Gedeɔ̃ɔ gbɛ̃́ɔ zĩ̀ aa Ɛflaiũ buiɔ bùsu sĩ̀sĩde kɛɛlɛ aa mɛ: À pila gɛ́ Madiãɔwa ń zĩo. À zɛzɔ̃nɛ́ swabɔlɛɔu ń aɛ e à gɛ pɛ Bɛbala ń Yuudɛ̃owa. Ɔ̃ wà Ɛflaiũ buiɔ sìsi píi, aa gɛ̀ zɛzɔ̃̀nɛ́ ń aɛ swabɔlɛɔu e à gɛ̀ pɛ̀ Bɛbala ń Yuudɛ̃owa.
Ɔ̃ Ɛflaiũ buiɔ Madiã kíaɔ kũ̀kũ gbɛ̃ɔn pla, Ɔlɛbu ń Zeebuo. Aa Ɔlɛbu dɛ̀ gbɛ saɛ, ɔ̃ wì mɛ tia Ɔlɛbu gbɛ. Aa Zeebu dɛ̀ lɔ, gupi wì mɛ tia Zeebu vɛ̃ɛfɛ̃kĩi. Ɔ̃ aa ɛ̀a pɛ̀ Madiãɔwa. Ɔ̃ wà kíapiɔ mi zɔ̃̀zɔ̃ wà gɛ̀ò Gedeɔ̃ɔɛ Yuudɛ̃ baale.
Ɛflaiũ buiɔ Gedeɔ̃ɔ là aa mɛ̀: Bɔ́yãi ń kɛ̀wɛ̃ɛ màai? Kɛ́ ńlɛ gɛ́ zĩkai ń Madiãɔ, mɛ́ ni wá sísi sɔ̃o bɛ? Màa aa zɔadɔ̀wà pãsĩpãsĩ,
ɔ̃ a ònɛ́: Bɔ́ má kɛ̀ à kà á pɔ́wai? Á Ɛflaiũ buiɔ vɛ̃ɛ kɔ̃nwɛa zɔ̃ɔ dɛ̀ wá Abiɛzɛɛ buiɔ vɛ̃ɛkɔzɔ̃zɔ̃ala.
Lua Madiã kíaɔ Ɔlɛbu ń Zeebuo nàɛ́ á ɔzĩɛ. Bɔ́ má kɛ̀ à kà á pɔ́wai? Kɛ́ a ònɛ́ màa, ɔ̃ an pɔ gbàsa wèe sa.
Gedeɔ̃ɔ ń a gbɛ̃́ gbɛ̃ɔn ɔ̀aa do ń basɔoɔ lɛ́ pɛ́lɛ Madiãɔzi. Kɛ́ aa kà Yuudɛ̃i, ɔ̃ aa bùa, nɔana lɛ́ ń dɛ.
Ɔ̃ a ò Sukodeɔnɛ: À ma gbɛ̃́ɔ gba pɛ̃ɛ. Nɔana lɛ́ ń dɛɛ, mɛ́ málɛ pɛ́lɛ Madiã kíaɔ Zɛba ń Zalemunaoziɛ.
Ɔ̃ Suko gbɛ̃zɔ̃ɔɔ mɛ̀: Zɛba ń Zalemunao ku n ɔzĩ kɔ̀ɛ, ɔ̃ wà gbasa wà n zĩgɔ̃ɔ gba pɛ̃ɛa?
Gedeɔ̃ɔ wèmá à mɛ̀: Lá á ò màa, tó Dii Zɛba ń Zalemunao nàmɛɛ ma ɔzĩ, má á taitai ń gbáa lɛoɛ.
Bɔa we à gɛ̀ Pɛnuɛli, ɔ̃ à wabikɛ̀má màa lɔ. Pɛnuɛlideɔ òɛ̀ lá Sukodeɔ òɛ̀waɛ lɔ,
ɔ̃ a ònɛ́ sɔ̃ à mɛ̀: Tó ma su aafia, má kalangaɛ bee kwɛɛ.
Zɛba ń Zalemunao ku Kaakoo ń ń zĩgɔ̃ɔ gbɛ̃ɔn ɔ̀aasɔsɔo lɛɛ gɛ̃o (15.000). Gukpɛ oi zĩgɔ̃ pɔ́ gɔ̃̀ɔn we, an fɛ̃ndadeɔ gàga gbɛ̃ɔn ɔ̀aasɔsɔo lɛɛ basoolo (120.000).
Gedeɔ̃ɔ dã́dãkɛnaɔ zɛ́ sɛ̀ Nɔba ń Yɔgbɔao gukpɛ oi, ɔ̃ à lɛ̀lɛ zĩgɔ̃piɔwa gɔɔ pɔ́ an gbɛ̃e kú ń yãe làasoooo.
Madiã kíapiɔ Zɛba ń Zalemunao tilɛ̀, ɔ̃ à pɛ̀lɛńzi, à ń kũkũ, ɔ̃ à ń zĩgɔ̃ɔ fù píi.
Kɛ́ Yoasi nɛ́ Gedeɔ̃ɔ lɛ́ su ń zĩlao, à bɔ̀lɛ ń Ɛlɛsi gbɛbɔlɛo,
ɔ̃ à Suko ɛ̀waasoe kũ̀ à yãlàlawà, ɔ̃ ɛ̀waasopi Suko gbɛ̃zɔ̃ɔɔ tɔ́ kɛ̃̀ɛ̀ láu gbɛ̃ɔn bàaɔ̃kwi ń soplao.
Gedeɔ̃ɔ gɛ̀ Sukodeɔ lè à mɛ̀: Zɛba ń Zalemunaon kɛ. A ma láanikɛ̀ yãa a mɛ̀, Zɛba ń Zalemunao ku ma ɔzĩ kɔ̀ɛ, à gbasa ma gbɛ̃́ pɔ́ nɔana lɛ́ ń dɛɔ gba pɛ̃ɛa?
Ɔ̃ à wɛ̃́lɛpi gbɛ̃zɔ̃ɔpiɔ kũ̀kũ, à ń taitai ń gbáa lɛo, aa dɔ̃̀.
Ɔ̃ à gɛ̀ Pɛnuɛli kalanga kwɛ̀ à wɛ̃́lɛpi gɔ̃ɛɔ dɛ̀dɛ.
Ɔ̃ à Zɛba ń Zalemunao là à mɛ̀: Gbɛ̃́ pɔ́ a ń dɛdɛ Tabooɔ dɛ kpelewa ni? Aa wèwà aa mɛ̀: Aa dɛ lanwaɛ, an kákaa dɛ lán kíanɛɔwa.
Ɔ̃ Gedeɔ̃ɔ ònɛ́: Ma vĩ̀i dadoũdeɔn we. Tó a ń tó yãa, ń Diio má á dɛdɛo.
Ɔ̃ a ò a nɛgɔ̃ɛ sɛ̃́ia Yɛtɛɛɛ à mɛ̀: Fɛlɛ ǹ ń dɛdɛ. Nɛ́pi i a fɛ̃nda woo, asa ɛ̀waasonaɛ, mɛ́ vĩa lɛ́ aà kṹ.
Ɔ̃ Zɛba ń Zalemunao mɛ̀: Fɛlɛ ǹ wá dɛdɛ nzĩa. Baade ń a gbãaoɛ. Ɔ̃ Gedeɔ̃ɔ fɛ̀lɛ ń dɛdɛ, à mɔkampɛɛ pɔ́ kú ń yiongoɔ waawaɔ bɔ̀lɛ.
Isailiɔ ò Gedeɔ̃ɔɛ: Gɔ̃ wá kía ũ ń n buiɔ. Ḿmɛ n wá bɔ́ Madiãɔ ɔzĩ.
Ɔ̃ Gedeɔ̃ɔ ònɛ́: Má gɔ̃ á kía ũo, baa ma buiɔ. Dii mɛ́ aɔ dɛ á kía ũ.
Ɔ̃ à ɛ̀a ònɛ́: Málɛ wabikɛwá. Á baade a swã́li pɔ́ á sìmá kpaa mɛ̀ndodo. Madiãɔ ìɔ swã́li pɔ́ wa pì ń vuao daaɛ, asa Isimaɛlaɔnɛ.
Aa òɛ̀: Wá kpama. Aa zwãa kpàlɛ, ɔ̃ baade swã́li pɔ́ á sìmáɔ zùzu a guu mɛ̀ndodo.
Swã́li pɔ́ à a wabikɛ̀mápiɔ vua gbia kà kiloo bao, mɔkampɛɛɔ ń swã́liɔ ń gomusu tɛ̃a pɔ́ Madiã kíaɔ daaɔ ń mɔ̀yabaa pɔ́ kú ń yiongoɔ waawaɔ bàasi.
Ɔ̃ a pì dii ũ, a pɛ̀lɛ a bɛ wɛ̃́lɛu Ɔfɛla. Ɔ̃ Isailiɔ gbãsĩkɛ̀ò ḿpii, ɔ̃ à gɔ̃̀ bai ũ Gedeɔ̃ɔɛ ń aà bɛdeɔ.
Màa Isailiɔ Madiãɔ bùsa. Madiãɔ i e mifùńla lɔo. Ɔ̃ Isailiɔ bùsu gɔ̃̀ dɔdɔa Gedeɔ̃ɔ gɔɔ e wɛ̃̀ bla.
Yoasi nɛ́ Gedeɔ̃ɔ gɛ̀ zɔ̃̀lɛ a bɛ.
Aà nɛgɔ̃ɛ pɔ́ à ń íɔ bàaɔ̃kwiɛ, asa aà nɔɔ dasiɛ.
A nɔ pɔsɛ vĩ lɔ Sikɛũ, à nɛgɔ̃ɛ ìaànɔ, ɔ̃ wà tɔkpàɛ̀ Abimɛlɛki.
Yoasi nɛ́ Gedeɔ̃ɔ gà a zikũ guuɛ, ɔ̃ wà aà mia kpàkɔ̃i ń a mae Yoasio Ɔfɛla Abiɛzɛɛ.
Kɛ́ Gedeɔ̃ɔ gà, ɔ̃ Isailiɔ ɛ̀a gbãsĩkɛ̀ ń Baalio. Ɔ̃ aa tã́a pɔ́ wì mɛ Baalibaakuwanɔ pɛ̀lɛ ń dii ũ,
ɔ̃ Dii ń Lua pɔ́ ń bɔ́ ń ibɛɛ pɔ́ liaańziɔ ɔzĩ yã́ sã̀ńgu.
Aai gbɛ̃kɛkɛ Yelubaali Gedeɔ̃ɔ bɛdeɔnɛ yãmaa pɔ́ a kɛ̀nɛ́ musuo.
Gedeɔ̃ɔ nɛ́ Abimɛlɛki gɛ̀ a desɛ̃ɔ kĩ́i Sikɛũ, ɔ̃ a ònɛ́ ń a dezi bɛdeɔ píi à mɛ̀:
À gɛ Sikɛũdeɔ lala píi, Gedeɔ̃ɔ nɛgɔ̃ɛ gbɛ̃ɔn bàaɔ̃kwiɔ kpalablea ń gbɛ̃́ mɛ̀ndo kpalableao, a kpele mɛ́ maanɛ́i? Aaɔ dɔ̃ kɛ́ an aun ma ũ.
Kɛ́ aà desɛ̃ɔ yã́pi kã̀ Sikɛũdeɔnɛ ń swã́wa, ɔ̃ aa zɛ̀ ń Abimɛlɛkio aa mɛ̀, ń gbɛ̃́n aà ũ.
Aa ã́nusu ɔwatɛ̃ bàaɔ̃kwi sɛ̀ Baalibaakuwanɔ kpɛ́u, aa aà gbà, ɔ̃ à fĩabòò gbɛ̃pã faasaiɔnɛ, aa gɔ̃̀ aà ìwaɔ ũ.
À gɛ̀ńnɔ a de bɛ Ɔfɛla, ɔ̃ à a vĩ̀iɔ ń a dãunaɔ, Gedeɔ̃ɔ nɛgɔ̃ɛ gbɛ̃ɔn bàaɔ̃kwipiɔ dɛ̀dɛ gbɛ̀ doũwa. Gedeɔ̃ɔ nɛgɔ̃ɛ gbɛzãna Yotaũ mɛ́ bɔ̀ ado, asa à ùlɛɛ̀ɛ.
Ɔ̃ Sikɛũdeɔ ń Bɛmilodeɔ píi aa gɛ̀ Abimɛlɛki dìlɛ kía ũ gbɛ̃́nɛli pɔ́ kú Sikɛũ saɛ.
Kɛ́ Yotaũ yã́pi mà, à gɛ̀ zɛ̀ Galiziũ gbɛ̀sĩsĩ musu. Ɔ̃ a ònɛ́ gbã́ugbãu à mɛ̀: À ma yãma Sikɛũdeɔ, Lua i á yãma sɔ̃.
Líɔ ku yãa, aa gɛ̀ kɔ̃ dilɛi kía ũ, ɔ̃ aa ò kuɛ aà kpalable.
Ɔ̃ ku mɛ̀: Mà a nɛ́ pɔ́ wì tã́aɔ ń gbɛ̃nazĩnaɔ kpɛla ń a nísio ia tó, mí gɛ́ màɔ deedee líɔ musua?
Ɔ̃ líɔ ò kaadɔɛnaɛ aà mɔ kpalable.
Ɔ̃ kaadɔɛna ònɛ́: Mà a nɛ pɔ́ ìɔ maa mɛ́ a blea ìɔ na ia tó, mí gɛ́ màɔ deedee líɔ musua?
Ɔ̃ líɔ ò vɛ̃ɛɛ aà mɔ kpalable.
Ɔ̃ vɛ̃ɛ ònɛ́: Mà a vɛ̃ɛ pɔ́ ì tã́aɔ ń gbɛ̃nazĩnaɔ pɔ kɛ na nɛ'ia tó, mí gɛ́ màɔ deedee líɔ musua?
Ɔ̃ líɔ ò lɛaaɛ aà mɔ kpalable.
Ɔ̃ lɛaa ònɛ́: Tó álɛ ma kpa kpalau sĩanaɛ, à mɔ mikpa ma uenai. Tó màan sɔ̃o, tɛ́ a bɔ ma láu à kũ Libã bùsu sɛdɛ líɔwaɛ.
Á Sikɛũdeɔ, kɛ́ a Abimɛlɛki kpà kpalau, a yãkɛ̀ a zɛ́wa ń nɔ̀sɛmɛndoon wea? A yãmaakɛ̀ Gedeɔ̃ɔɛ ń a bɛdeɔa? Á kɛ̀ɛ̀ aà yãkɛawaa?
Ma mae zĩkàɛ́ à gì a wɛ̃nii, à á bɔ́ Madiãɔ ɔzĩ,
ɔ̃ a fɛlɛ ń aà bɛdeɔ gbã sa. A aà nɛgɔ̃ɛ gbɛ̃ɔn bàaɔ̃kwiɔ dɛ̀dɛ gbɛ̀ doũwa, ɔ̃ a aà zɔ nɛ́ Abimɛlɛki kpà Sikɛũ kía ũ, kɛ́ a dɛ á gbɛ̃́ ũ yã́i.
Tó a yãkɛ̀ a zɛ́wa ń nɔ̀sɛmɛndoo Gedeɔ̃ɔ ń a bɛdeɔnɛɛ gbã, à tó á pɔ kɛ Abimɛlɛkiwa na, aàpi sɔ̃ aà pɔ i kɛwá na.
Tó màan sɔ̃o, tɛ́ a bɔ Abimɛlɛki kĩ́i à kṹ á Sikɛũdeɔ ń á Bɛmilodeɔwaɛ, tɛ́ i bɔ á kĩ́i sɔ̃, i kũ Abimɛlɛkiwa.
Ɔ̃ Yotaũ bàalɛ̀ à a taa kɛ̀, à gɛ̀ zɔ̃̀lɛ wɛ̃́lɛ pɔ́ wì mɛ Lɔ̀ɔu, kɛ́ àlɛ vĩakɛ a vĩ̀i Abimɛlɛkiɛ yã́i.
Abimɛlɛki kɛ̀ Isailiɔ kía ũ wɛ̃̀ àaɔ̃ɛ,
ɔ̃ Lua tò Abimɛlɛki ń Sikɛũdeɔ ĩ́isɛ̀ ń kɔ̃o, ɔ̃ aa bɔ̀ aà kpɛ.
Lua kɛ̀ màa kɛ́ Gedeɔ̃ɔ nɛgɔ̃ɛ gbɛ̃ɔn bàaɔ̃kwiɔ dɛdɛa yã́ e wi Abimɛlɛki musu ń aà gbɛ̃́ Sikɛũde pɔ́ an ɔ ku a guuɔ yã́iɛ.
Sikɛũdeɔ íbɛlɛsɛ̀aànɔ. An gbɛ̃eɔ ùlɛ sĩ̀sĩɔ musu, kɛ́ aa gbɛ̃́ pɔ́ aalɛ dɔńzi zɛ́uɔ dã́dã, aai ń pɔ́ɔ símá, ɔ̃ wà gɛ̀ wa ò Abimɛlɛkiɛ.
Ɛbɛdɛ nɛ́ Gaala ń a gbɛ̃́ɔ mɔ̀ zɔ̃̀lɛ Sikɛũ, ɔ̃ Sikɛũdeɔ aà náaikɛ̀.
Aa gɛ̀ vɛ̃ɛ zɔ̃̀zɔ̃ bua aa ɔ̃zɔ̃̀wà, ɔ̃ aa dikpɛkɛ̀. Aa gɛ̃̀ ń tã́akpɛu, aa pɔblè aa imì, ɔ̃ aa Abimɛlɛki kà.
Ɛbɛdɛ nɛ́ Gaala mɛ̀: Dén Abimɛlɛki ũi? Dén wá Sikɛũdeɔ ũ wà zɔbleɛ̀i? Gedeɔ̃ɔ nɛ́o lò? Zebulu mɛ́ aà kwàasi ũo lò? À zɔble Sikɛũ mae Amɔɔ buiɔnɛ. Bɔ́yãi wà zɔble Abimɛlɛkiɛi?
Tó wà gbɛ̃́ɛ beeɔ nàmɛɛ ma ɔzĩ yãa lé, má aà yaɛ. Má oɛ̀ aà a zĩgɔ̃ɔ kãaa, aà bɔlɛńnɔ.
Kɛ́ wɛ̃́lɛ kía Zebulu Ɛbɛdɛ nɛ́ Gaala yã́pi mà, aà za fɛ̃̀.
Ɔ̃ à gbɛ̃́ɔ zĩ̀ Abimɛlɛkiwa asii guu à mɛ̀: Ɛbɛdɛ nɛ́ Gaala ń a gbɛ̃́ɔ mɔ̀ Sikɛũ la, ɔ̃ aalɛ wɛ̃́lɛdeɔ swãfɛ̃nɛ.
Fɛlɛ gwãasĩnaa gɔ̃̀ɔ, mpi ń gbɛ̃́ pɔ́ kunnɔɔ, ní mɔ ulɛ sɛ̃u.
Tó gu lɛ́ dɔ, í fɛlɛ mɔ lɛ́lɛ wɛ̃́lɛwa. Tó aàpi ń aà gbɛ̃́ɔ bɔ̀ zĩkaiánɔ, í kɛɛ̀ lá ń yeiwa.
Ɔ̃ Abimɛlɛki ń gbɛ̃́ pɔ́ kuaànɔɔ dàzɛu, aa ùlɛ'ulɛ Sikɛũ bĩ́i kpɛ gãli síiɔ̃.
Ɛbɛdɛ nɛ́ Gaala bɔ̀ zɛ̀ wɛ̃́lɛ bĩ́ibɔlɛu, ɔ̃ Abimɛlɛki ń a gbɛ̃́ɔ fɛ̀lɛ ń ulɛkĩi.
Kɛ́ Gaala gbɛ̃́piɔ è, a ò Zebuluɛ: Gbɛ̃́ɔ gwa za sĩ̀sĩɔ musu, aalɛ pila. Zebulu wèwà à mɛ̀: Sĩ̀sĩ nisĩnaɔ ɔ̃ ńlɛ e lán gbɛ̃nazĩnaɔwa we.
Ɔ̃ Gaala ɛ̀a ò lɔ: Gwa, wàlɛ pila sĩ̀sĩwa we, mɛ́ gãli do lɛ́ mɔ́ za màsokɛnaɔ gbɛ̃́nɛli kĩ́i.
Ɔ̃ Zebulu òɛ̀: Ń ò kpelewa yãaa? Kɛ́ ń mɛ̀ démɛ Abimɛlɛki ũ wà zɔbleɛ̀i? Gbɛ̃́ pɔ́ n sakàńguɔn weo lé? Gɛ ǹ zĩkaaànɔ sa.
Ɔ̃ Gaala dɔ̀aa Sikɛũdeɔnɛ, aa bɔ̀ wà zĩkà ń Abimɛlɛkio.
Abimɛlɛki ń yá, ɔ̃ aa bàalɛ̀ɛ̀. Gbɛ̃́ pɔ́ kɛ̀'ĩa aa lɛ̀lɛɔ dasi maamaaɛ e wɛ̃́lɛ bĩ́ibɔlɛu.
Abimɛlɛki gɔ̃̀ Aluma, ɔ̃ Zebulu Gaala ń a gbɛ̃́ɔ yà ń bɔ́lɛ Sikɛũ.
Kɛ́ gu dɔ̀, Sikɛũdeɔ gɛ̀ bua, ɔ̃ wà gɛ̀ wa ò Abimɛlɛkiɛ.
Ɔ̃ à a gbɛ̃́ɔ kpaalɛ̀ gãli àaɔ̃, aa gɛ̀ ń dã́dãi sɛ̃u. Kɛ́ à ń é, aalɛ bɔlɛ wɛ̃́lɛu, ɔ̃ à fɛ̀lɛ gɛ̀ lɛ́lɛimá.
Abimɛlɛki ń zĩgɔ̃ gãli pɔ́ kuanɔɔ kɛ̀ kpakpa, aa bɔ̀lɛ gɛ̀ sĩ̀ wɛ̃́lɛ bɔlɛu, ɔ̃ gãli lɛɛ plaɔ gɛ̀ lɛ̀lɛ gbɛ̃́ pɔ́ kú buaɔwa, aa ń dɛdɛ píi.
Màa à zĩkà ń wɛ̃́lɛpideɔ za kɔɔ e oosi, ɔ̃ a sì à gbɛ̃́ pɔ́ kú a guuɔ dɛ̀dɛ. À wɛ̃́lɛpi kɛ̀ kɛ́lɛkɛlɛ, ɔ̃ à wisi fã̀wà.
Kɛ́ gbɛ̃́ pɔ́ kú Midala Sikɛũɔ mà, aa gɛ̀ ùlɛ Baalibaakuwanɔ kpɛ́u.
Kɛ́ wa ò Abimɛlɛkiɛ Midala Sikɛũdeɔ kã̀aa we,
aàpi ń a gbɛ̃́ɔ aa dɛ̀dɛ Zalamɔ gbɛwa. Ɔ̃ à mɔo sɛ̀ à ligɔ̃na zɔ̃̀ a dà a gã̀u, ɔ̃ a ò a gbɛ̃́ɔnɛ: Lá á è má kɛ̀, à kɛ màa kpakpa.
Ɔ̃ aa ligɔ̃na zɔ̃̀zɔ̃ ḿpii, aa tɛoaàzi. Aa gɛ kã̀aa kpɛ́piwa, aa tɛsɔ̃̀wà, ɔ̃ Midala Sikɛũde pɔ́ kú a guuɔ kpàsa. Gbɛ̃́ pɔ́ gàgaɔ, gɔ̃ɛɔ ń nɔɛo píi kà gbɛ̃ɔn ɔ̀aa sɔo.
Abimɛlɛki gɛ̀ koezɔ̃̀ Tebezizi, ɔ̃ a sì.
Kalanga gbã̀a ku wɛ̃́lɛpi guo, ɔ̃ wɛ̃́lɛdeɔ gɔ̃ɛɔ ń nɔɛɔ bàalɛ̀ tàu píi. Aa zɛtàńlɛ gíũgiũ, ɔ̃ aa dɛ̀dɛ e kalangapi musu.
Abimɛlɛki gɛ̀ kalangapi kĩ́i, àlɛ zĩkańnɔ. Kɛ́ à sɔ̃̀ kalangapi bɔlɛi, àlɛ mɔ́ tɛsɔ̃iwà,
ɔ̃ nɔɛe ɔzɔ̃̀ wísilɔgbɛi, à sìwà à aà mi pàa.
Ɔ̃ à lɛzù a zĩkabɔkũnazi kpakpa à mɛ̀: Ǹ n fɛ̃nda wo ǹ ma dɛò, kɛ́ wasu mɛ nɔɛ mɛ́ ma dɛo yã́i. Ɔ̃ aà ìwapi aà zɔ̃̀ò, à gà.
Kɛ́ Isailiɔ è Abimɛlɛki gà, ɔ̃ an baade tà a bɛ.
Beewa Lua vãi pɔ́ Abimɛlɛki kɛ̀ a maeɛ yã́ wì aà musu, kɛ́ à a vĩ̀iɔ ń a dãuna gbɛ̃ɔn bàaɔ̃kwiɔ dɛ̀dɛ yã́i.
Lua vãi pɔ́ Sikɛũdeɔ kɛ̀ wìnɛ́ ń musu sɔ̃. Láaipɔ Gedeɔ̃ɔ nɛ́ Yotaũ kɛ̀má mɛ́ ń lé we.
Abimɛlɛki gaa gbɛa Pua nɛ́ Tola, Isakaa bui Dodo tɔũna fɛ̀lɛ Isailiɔ suabà. A ku Samii, Ɛflaiũ buiɔ bùsu sĩ̀sĩdeuɛ.
À dɔ̀aa Isailiɔnɛ wɛ̃̀ bao ń àaɔ̃oɛ, ɔ̃ à gbàsa gà, ɔ̃ wà aà vĩ̀ Samii.
Aà gaa gbɛa Galada bùsu gbɛ̃́ Yaii dɔ̀aa Isailiɔnɛ wɛ̃̀ bao ń plao.
A nɛgɔ̃ɛ vĩ baakwi, an baade ń a zàa'ĩnao ń a wɛ̃́lɛo Galada bùsuu, ɔ̃ wì mɛ wɛ̃́lɛpiɔnɛ Yaii zɔ̃ɛwiaɔ e ń a gbão.
Kɛ́ Yaii gà, ɔ̃ wà aà vĩ̀ Kamɔ.
Isailiɔ ɛ̀a yã́ pɔ́ Dii yeio kɛ̀ lɔ, aalɛ zɔble Baaliɛ ń Asetaatio ń Siliɔ diiɔ ń Sidɔ̃deɔ diiɔ ń Mɔabuɔ diiɔ ń Amɔniɔ diiɔ ń Filitɛ̃ɔ diiɔ. Aa pãkpà Diizi, aalɛ zɔbleɛ̀ lɔo,
ɔ̃ Dii pɔ pàńzi à ń nà Filitɛ̃ɔ ń Amɔniɔnɛ ń ɔzĩ.
Ɔ̃ Amɔniɔ ĩadà Isaili pɔ́ aa ku Yuudɛ̃ baale, Amɔleɔ bùsu pɔ́ wì mɛ Galada guuɔwa. Aa wɛ́tɛ̃amɔ̀nɛ́ e wɛ̃̀ bao plasai.
Amɔniɔ bùa Yuudɛ̃wa aa gɛ̀ zĩkai ń Yuda buiɔ ń Bɛ̃yãmɛɛ buiɔ ń Ɛflaiũ buiɔ, ɔ̃ Isailipiɔ gɔ̃̀ yooyea.
Ɔ̃ aa wiilɛ̀ Diiwa aa mɛ̀: Wa duunakɛ̀nɛ, wa pãkpànzi wá Lua, wa zɔblè Baaliɛ.
Ɔ̃ Dii ònɛ́: Kɛ́ Egipiɔ ń Amɔleɔ ń Amɔniɔ ń Filitɛ̃ɔ
ń Sidɔ̃deɔ ń Amalɛki buiɔ ń Madiãɔ gbãamɔ̀ɛ́, a wiilɛ̀a, ɔ̃ ma á bɔ́ ń ɔzĩ.
Ɔ̃ a pãkpàmazi, a zɔblè tã́aɔnɛ. A yã́i tò má ɛa mà á suaba lɔo.
À gɛ wiilɛ tã́a pɔ́ a zɛńnɔɔwa aa á suaba ń á taasio mɛ!
Ɔ̃ aa ò Diiɛ: Wa duunakɛ̀. Kɛwɛ̃ɛ lá à kɛ̀nɛ maawa, ãma wá bɔ gbã. Wálɛ wabikɛmaɛ.
Ɔ̃ aa dii zĩ̀loɔ bɔ̀ ń guu aa zɔblè Diiɛ, ɔ̃ an taasipi tò Dii i fɔ̃ wɛvĩ̀ńla lɔo.
Amɔni zĩgɔ̃ɔ kɔ̃ kã̀aa aa bòokpà Galada, ɔ̃ Isailiɔ kã̀aa aa bòokpà Mizipa.
Ɔ̃ Isaili pɔ́ kú Galadaɔ dɔaanaɔ òkɔ̃ɛ aa mɛ̀: Gbɛ̃́ pɔ́ dɔ̀aa gɛ̀ zĩkai ń Amɔniɔ ɔ̃mɛ a gɔ̃ wá Isaili pɔ́ kú Galadaɔ píi swana ũ.
Galada bùsu gbɛ̃́ Zɛfɛteá nɛgɔ̃naɛ. Aà da'iaá káaluaɛ, aà mae tɔ́n Galada.
Galadapi na nɛgɔ̃ɛɔ ì lɔ. Kɛ́ aa zɔ̃ɔkũ̀, aa Zɛfɛte yà aa mɛ̀: Ńyɔ̃ e wá mae túbibleo, asa n da adoɛ.
Ɔ̃ Zɛfɛte bàalɛ̀ a gbɛ̃́piɔnɛ, à gɛ̀ zɔ̃̀lɛ Tobu bùsuu. Gbɛ̃pãɔ kã̀aaaàzi, ɔ̃ aa nàwà.
Bee gbɛa Amɔniɔ fɛ̀lɛ Isailiɔwa ń zĩo.
Kɛ́ Amɔniɔ fɛ̀lɛmá ń zĩo màa, Galada bùsu gbɛ̃zɔ̃ɔɔ gɛ̀ Tobu bùsuu Zɛfɛte gbɛsii.
Aa òɛ̀: Mɔ kɛ wá dɔaana ũ, kɛ́ wà e zĩka ń Amɔniɔ.
Ɔ̃ a wèmá à mɛ̀: A zamagu, a ma ya ma mae bɛ. Kɛ́ a wɛ́tɛ̃a è sa, bɔ́yãi a mɔi ma kĩ́ii?
Aa òɛ̀: Ń beeo lé, ḿmɛ ńyɔ̃ wá gwa sa. Mɔ zĩkawɛ̃ɛ ń Amɔniɔ, ní gɔ̃ wá Isaili pɔ́ wá kú Galada bùsuuɔ píi swana ũ.
A ònɛ́: Tó a ma gbɛ̀si a tamanɔ zĩkai ń Amɔniɔ, mɛ́ Dii ń námɛɛ ma ɔzĩ, mámɛ máɔ dɛ á swana ũa?
Aa òɛ̀: Dii mɛ́ wá seelade ũ. Lá ń òwa, màa wá kɛnɛ.
Ɔ̃ Zɛfɛte gɛ̀ńnɔ. Gbɛ̃́ɔ aà dìlɛ ń swana ũ, ń dɔaana ũ, ɔ̃ à ɛ̀a yã́pi ò Dii aɛ Mizipa lɔ.
Zɛfɛte gbɛ̃́ɔ zĩ̀ Amɔniɔ kíawa à mɛ̀: Bɔ́mɛ wá daaa, ɔ̃ n mɔ zĩkai wá bùsuui?
Ɔ̃ Amɔniɔ kía wèwà à mɛ̀: Kɛ́ Isailiɔ bɔ̀lɛ Egipi, aa ma bùsu sìa sɛa za Aanɔ dɔ̀ɔi e Yaboko dɔ̀ɔi ń Yuudɛ̃o. À bùsupi sɔaamɛɛ yãkelesai sa.
Ɔ̃ Zɛfɛte ɛ̀a gbɛ̃́ɔ zĩ̀ Amɔniɔ kíawa,
a òɛ̀: Zɛfɛte mɛ̀ Isailiɔ i Mɔabuɔ ge Amɔniɔ bùsu símáo.
Kɛ́ aa bɔ̀ Egipi, aa bɛ guwaiwaiuɛ e Ísia Tɛ̃ai, ɔ̃ aa gɛ̀ Kadɛsi.
Ɔ̃ aa lɛ́kpãsãkɛ̀ Ɛdɔũɔ kíaɛ aa mɛ̀: Wá gba zɛ́ wà gɛ̃ ń n bùsuo, ɔ̃ i swã́sɛ ń yã́io. Aa lɛ́kpãsãkɛ̀ Mɔabuɔ kíaɛ, ɔ̃ i weinɛ́o, ɔ̃ aa gɔ̃̀ Kadɛsi.
Aa bɛ guwaiwaiu, aa dɔ̀ Ɛdɔũɔ bùsu ń Mɔabuɔ bùsuozi, ɔ̃ aa gɛ̃̀ Mɔabuɔ bùsu gukpɛ oi, aa bòokpà Aanɔ baale. Aai gɛ̃ Mɔabuɔ bùsu guuo, asa Aanɔ mɛ́ Mɔabu bùsu zɔ̃lɛ ũ.
Ɔ̃ aa lɛ́kpãsãkɛ̀ Amɔleɔ kí Siɔ̃ pɔ́ zɔ̃lɛa Ɛsɛbɔ̃ɛ aa mɛ̀: Wá gba zɛ́ wà gɛ̃ ń n bùsuo e wá bùsuu.
Ɔ̃ Siɔ̃ i ń náaikɛ aa gɛ̃ ń a bùsuoo. À a zĩgɔ̃ɔ kã̀aa, aa bòokpà Yaaza, ɔ̃ aa zĩkà ń Isailiɔ.
Dii Isailiɔ Lua Siɔ̃ ń a gbɛ̃́ɔ nà Isailiɔnɛ ń ɔzĩ, ɔ̃ aa zĩblèmá. Aa bùsu pɔ́ Amɔleɔ ku a guu sì píi,
sɛa za Aanɔ dɔ̀ɔi e Yaboko dɔ̀ɔi, sɛa za guwaiwaiu e Yuudɛ̃i.
Kɛ́ Dii wá Isailiɔ Lua mɛ́ Amɔleɔ yàwɛ̃ɛ, ḿmɛ ńyɔ̃ síwá saa?
Ni ɔdidi bùsu pɔ́ n dii Kɛmɔsi kpàmawao lé? Màa wá ɔdidi bùsu pɔ́ Dii wá Lua kpàwáwa sɔ̃.
Ń dɛ Zipoo nɛ́ Balaki, Mɔabuɔ kíalae? À wè lɛkpaakɛ̀wanɔa? À wè zĩkàwanɔa?
Wá Isailiɔ wá zɔ̃lɛa Ɛsɛbɔ̃ ń Aloeeo ń a zɔ̃ɛwiaɔ ń wɛ̃́lɛ pɔ́ kú Aanɔ saɛɔ wɛ̃̀ ɔ̀aa do ń basɔoo (300). Bɔ́yãi i ɛa á sìwá gɔɔ beeo ni?
Mi tàaekɛnɛo, ɔ̃ ńlɛ yãvãikɛmɛɛ, ńlɛ fɛlɛmanɔ ń zĩo. Dii wá yãgɔ̃gɔ̃na mɛ́ a yã́gɔ̃gɔ̃wɛ̃ɛ gbã.
Ɔ̃ Amɔniɔ kía gì Zɛfɛte lɛ́kpãsã mai.
Dii Nisĩna dì Zɛfɛteɛ, ɔ̃ à pã̀ Galada buiɔ bùsua ń Manase buiɔ bùsuo e Mizipa Galada. Bɔa we à gɛ̀ Amɔniɔwa ń zĩo.
Ɔ̃ à lɛkɛ̀ Diiwa à mɛ̀: Tó n Amɔniɔ nàmɛɛ ma ɔzĩ,
tó ma ta bɛ zĩblea Amɔniɔwa gbɛa, gbɛ̃́ pɔ́ bɔ̀ ma kpɛ́u à mɔ̀ daimalɛ a gɔ̃ n pɔ́ ũɛ. Má sa pɔ́ wì a pɔ́ kátɛu à tɛ́kũ oma ń adeoɛ.
À gɛ̀ zĩkai ń Amɔniɔ, ɔ̃ Dii ń náɛ̀ aà ɔzĩ.
À zĩblè ń wɛ̃́lɛ mɛ̀n baoɔwa, sɛa za Aloee e à gɛ̀ pɛ̀ Miniti ń Abɛli vɛ̃ɛbuowa. À zĩblèmá maamaaɛ, Isailiɔ ń busa.
Kɛ́ Zɛfɛte tà a bɛ Mizipa, aà nɛnɔɛ mɛ́ bɔ̀ daiaàlɛ, àlɛ ɔ̃wã, àlɛ sɛ̃́sɛ̃napa. À mɔ lè aà nɛ́n we mɛ̀ndo, i nɛgɔ̃ɛ ge nɛnɔɛ pãle io.
Kɛ́ à aà è, à a pɔkasaɔ ga kɛ̃̀ à mɛ̀: Á'a ma nɛ́, n ma pɔ yà, n ĩakpàmazi. Ma lɛkɛ̀ Diiwaɛ, mɛ́ a gbooa vĩo.
Ɔ̃ a òɛ̀: Baa, tó n lɛkɛ̀ Diiwaɛ, lá a tò n tɔsì ń ibɛɛ Amɔniɔwa, kɛmanɔ lá ń òɛ̀wa.
Ɔ̃ à ɛ̀a ò a maeɛ: Ma gba zɛ́ mɔ pla gĩa mà gɛ bɛbɛ gusĩsĩdeu, mí ɔ́ɔlɔ ń ma gbɛ̃naɔ ma lɛ́sokɛ yã́ musu.
À mɛ̀: Gɛ́! Ɔ̃ à aà gbàɛ mɔ pla. À gɛ̀ ń a gbɛ̃naɔ gusĩsĩdeu, à ɔ́ɔlɔ̀ a lɛ́sokɛ yã́ musu.
Kɛ́ mɔ plapi pà, ɔ̃ à ɛ̀a sù a maewa, ɔ̃ aà mae yã́ pɔ́ à a lɛkɛ̀ Diiwapi kɛ̀aànɔ. Nɔɛpi gɔ̃ɛ dɔ̃o, ɔ̃ yã́pi gɔ̃̀ fɛlɛkaa ũ Isailiɔ guu.
Wɛ̃ ń wɛ̃o Isaili nɛnɔɛnaɔ ì gɛ Galada bùsu gbɛ̃́ Zɛfɛte nɛnɔɛ gaa yã́ bɔɔlɛkɛkɔ̃ɛ e gɔɔ síiɔ̃ɛ.
Ɛflaiũ buiɔ kɔ̃ kã̀aa, aa bùa swawa aa gɛ̀ Zafɔ̃, ɔ̃ aa ò Zɛfɛteɛ: Bɔ́yãi n gɛ n zĩkà ń Amɔniɔ, mɛ́ ni wá sísi wà gɛnnɔo ni? Wá tɛsɔ̃ma ń n kpɛ́o sãnuɛ.
Zɛfɛte wèmá à mɛ̀: Mapi ń ma gbɛ̃́ɔ wá sòle vĩ ń Amɔniɔ maamaaɛ. Ma lɛzùázi, i ma bɔ ń ɔzĩo.
Kɛ́ má è i ma suabao, ɔ̃ ma gi ma wɛ̃nii, ma bua swawa ma zĩkà ń Amɔniɔ, ɔ̃ Dii ń námɛɛ ma ɔzĩ. Bɔ́yãi a mɔ zĩkaimanɔ gbãi?
Zɛfɛte Galada bùsudeɔ kã̀aa ḿpii, ɔ̃ aa zĩkà ń Ɛflaiũ buiɔ aa ń dɛdɛ, asa Ɛflaiũ buipiɔ ònɛ́: Á Galada bùsudeɔ, Ɛflaiũ bui pɔ́ bàalɛ̀ gɛ̀ Manase buiɔ bùsuuɔn á ũ.
Galada bùsudepiɔ Yuudɛ̃ buakĩiɔ sì kɛ́ Ɛflaiũ buiɔ su bua wà tá ń bùsuuo yã́i. Tó Ɛflaiũ bui bɔ̀ mɔ̀ à mɛ̀ á ye bua, Galada bùsudepiɔ ì aà la: Ɛflaiũ buin n ũa? Tó à mɛ̀, aawo,
aaì oɛ̀: Tò, o shibolɛ! Tó i fɔ̃ ò màao, mɛ́ à mɛ̀ sibolɛ, ɔ̃ aaì aà kũ aa dɛ Yuudɛ̃ buakĩi we. Zĩbeezĩ ɔ̃ Ɛflaiũ buiɔ gàga gbɛ̃ɔn ɔ̀aasɔsɔo lɛɛ bla ń plao (42.000).
Galada bùsu gbɛ̃́ Zɛfɛte dɔ̀aa Isailiɔnɛ wɛ̃̀ sooloɛ. Kɛ́ à gà, ɔ̃ wà aà vĩ̀ Galada bùsu wɛ̃́lɛeu.
Bee gbɛa Bɛtɛlɛũ gbɛ̃́ Ibezã dɔ̀aa Isailiɔnɛ.
A nɛgɔ̃ɛɔ vĩ gbɛ̃ɔn baakwi ń nɛnɔɛɔ baakwi. À a nɛnɔɛɔ kpã̀sã Isaili buieɔwa, ɔ̃ à nɔsɛ̀sɛ we a nɛgɔ̃ɛpiɔnɛ. À dɔ̀aa Isailiɔnɛ wɛ̃̀ soplaɛ.
Kɛ́ à gà, ɔ̃ wà aà vĩ̀ Bɛtɛlɛũ.
Bee gbɛa Zabulɔni bui Eloni dɔ̀aa Isailiɔnɛ wɛ̃̀ kwiɛ.
Kɛ́ à gà, ɔ̃ wà aà vĩ̀ Ayaloni, Zabulɔni buiɔ bùsuu.
Bee gbɛa Ileli nɛ́ Abedɔ̃, Pilatɔ̃ gbɛ̃́ dɔ̀aa Isailiɔnɛ.
A nɛgɔ̃ɛɔ vĩ gbɛ̃ɔn bla ń tɔũnaɔ baakwi, an baade ń a zàa'ĩnao. À dɔ̀aa Isailiɔnɛ wɛ̃̀ swaaɔ̃ɛ.
Kɛ́ à gà, ɔ̃ wà aà vĩ̀ Pilatɔ̃, Ɛflaiũ buiɔ bùsu pɔ́ kú Amalɛki buiɔ bùsu sĩ̀sĩde guu.
Isailiɔ ɛ̀a yã́ pɔ́ Dii yeio kɛ̀ lɔ, ɔ̃ Dii ń ná Filitɛ̃ɔnɛ ń ɔzĩ e wɛ̃̀ bla.
Gɔ̃ɛe ku Zɔla, Dã buiɛ, aà tɔ́n Manɔa. Aà naá fĩiɛ, a nɛ́ vĩo.
Dii Malaika bɔ̀ mɔ̀ nɔɛpiwa à mɛ̀: Ma! Fĩin n ũ, ń nɛ́ vĩo, kási ńyɔ̃ nɔsi, ní nɛ'i gɔ̃ɛ ũ.
Laaika! Ńsu vɛ̃ɛ ge í gbãae mio. Ńsu tɛ̃ pɔ́ Lua dìlɛe bleo.
Ńyɔ̃ nɔsi, ní nɛ'i gɔ̃ɛ ũ. Gɛ̃ suli táa'o nɛ́pi miwao, asa aɔ dɛ Lua gbɛ̃́ ũ za a igɔɔɛ. Ɔ̃mɛ a na Isailiɔ bɔa Filitɛ̃ɔ ɔzĩwa.
Ɔ̃ nɔɛpi gɛ ò a zã́ɛ à mɛ̀: Lua gbɛ̃e mɔ̀ ma kĩ́i. Aà oa dɛ lán Lua Malaika oawa, a tò ma mɛ séenatà. Mi aà la gu pɔ́ à bɔ̀uo, mɛ́ i a tɔ́ omɛɛ sɔ̃o.
A òmɛɛ má nɔsi, mí nɛ'i gɔ̃ɛ ũ. A òmɛɛ másu vɛ̃ɛ ge í gbãae mio, mɛ́ másu tɛ̃e bleo, asa nɛ́pi aɔ dɛ Lua gbɛ̃́ ũ za a igɔɔɛ e aà wɛ̃ni lɛ́u.
Ɔ̃ Manɔa wabikɛ̀ Diiwa à mɛ̀: N yã́ na Dii! To gbɛ̃́ pɔ́ ń zĩ ɛa mɔ lɔ, i yã́ pɔ́ wá kɛ ń nɛ́pio aà ia gbɛa dawɛ̃ɛ.
Lua Manɔa yãmà, ɔ̃ malaikapi ɛ̀a bɔ̀ mɔ̀ nɔɛpiwa gɔɔ pɔ́ a ku bua. Aà zã́ Manɔa kuaànɔo,
ɔ̃ à kɛ̀ kpakpa, à bàalɛ̀ gɛ òɛ̀ à mɛ̀: Gɔ̃ɛ pɔ́ mɔ̀ ma kĩ́i zĩ́a ɛ̀a mɔ̀a gbã lɔ laɔ!
Manɔa fɛ̀lɛ tɛ̀ a nazi. Kɛ́ à kà gɔ̃ɛpi kĩ́i, à aà là à mɛ̀: Ḿmɛ n yã'ò ma naɛa? A wèwà à mɛ̀: Mámɛ!
Ɔ̃ Manɔa aà là à mɛ̀: Tó n yã́pi gbɛsù, nɛ́pi aɔ dɛ kpelewa ni? Bɔ́ zĩ a kɛi?
Dii Malaikapi wèwà à mɛ̀: Yã́ pɔ́ má ò n naɛ, aà kɛ píi.
Asu vɛ̃ɛbɛ bleo. Asu vɛ̃ɛ ge í gbãae mio. Asu tɛ̃e bleo. Yã́ pɔ́ má dìlɛɛ, aà kɛ píi.
Ɔ̃ Manɔa òɛ̀: Gɔ̃wanɔ la wà blenɛbɔlɔ kɛkɛnɛ.
Dii Malaika wèwà à mɛ̀: Baa tó ma gɔ̃ la, má n blɛ bleo. Tó n sa pɔ́ wì a pɔ́ kátɛu à tɛ́kũ sɔukɛ̀, o Diiwa. Manɔa i dɔ̃ kɛ́ Dii Malaikaɛo,
ɔ̃ à aà là à mɛ̀: N tɔ́n kpelewai? Tó yã́ pɔ́ ń òpi kɛ̀, wá n kpɛla.
Dii Malaika wèwà à mɛ̀: Bɔ́yãi ńlɛ ma tɔ́ gbɛai? Tɔ́ bɔnsaɛɛ.
Ɔ̃ Manɔa blenɛbɔlɔ sɛ̀ ń pɔ́wɛntio, à Dii gbàgbaò gbɛwa. Kɛ́ Manɔa ń a nao lɛ́ gwa màa, ɔ̃ Dii yãbɔnsaɛkɛ̀ɛ.
A tò tɛ́ bɔ̀ sa'okĩipiu à fɛ̀lɛ musu, ɔ̃ Dii Malaika fɛ̀lɛ tà tɛ́vuapi guu, gɔɔ pɔ́ Manɔa ń a nao lɛ́ gwa. Ɔ̃ aa wùlɛ ń gbɛɛu.
Dii Malaika i ɛa mɔ̀ Manɔa ń a naowa lɔo, ɔ̃ Manɔa dɔ̃̀ sa kɛ́ Dii Malaikaɛ.
Manɔa ò a naɛ: Wá gaɛ, asa wa wɛsì Lualɛɛ.
Ɔ̃ aà na òɛ̀: Tó Dii ye wá dɛ yãaɛ, a sa pɔ́ wá òwa ń pɔ́wɛntio sio, mɛ́ a yã́pi owɛ̃ɛo, a to wà yã́pi e màao.
Nɔɛpi nɛ'ì gɔ̃ɛ ũ, ɔ̃ à tɔkpàɛ̀ Sãusɔ̃ɔ. Nɛ́pi zɔ̃ɔkũ̀ mɛ́ Dii báaadàaàgu.
Dii Nisĩna nà tɛ́kpaaaàguwa gɔɔ pɔ́ a ku Dãbuiɔboou, Zɔla ń Ɛsɛtaoo zãnguo.
Sãusɔ̃ɔ gɛ̀ Timɛna, ɔ̃ à Filitɛ̃ nɔɛe è we.
Kɛ́ à sù, a ò a maeɛ ń a dao à mɛ̀: Ma Filitɛ̃ nɔɛe è Timɛna. À wɛɛlɛmɛɛ mà sɛ́.
Ɔ̃ aà mae ń aà dao òɛ̀: Nɔ ku n daɛɔ ge n buiɔ guu noa, ɔ̃ ńyɔ̃ gɛ́ nɔsɛi Filitɛ̃ gyafɔɔdeɔ guua? Ɔ̃ Sãusɔ̃ɔ ò a maeɛ: Ǹ aà wɛɛlɛmɛɛ, asa nɔɛpi kàmaguɛ.
Aà mae ń aà dao i dɔ̃ kɛ́ yã́pi bɔ̀ Dii kĩ́iɛo, asa àlɛ Filitɛ̃ɔ lɛ́wɛɛ. Gɔɔ bee Filitɛ̃ɔ lɛ́ kible Isailiɔwaɛ.
Ɔ̃ Sãusɔ̃ɔ lɛ́ gɛ́ Timɛna ń a maeo ń a dao. Kɛ́ aa kà Timɛna vɛ̃ɛbua, nɔ̀ɔmusu nɛ́ bɔlɔ guzɔ̃̀ Sãusɔ̃ɔɛ, àlɛ pũna.
Dii Nisĩna dɛ̀dɛwà, ɔ̃ à nɔ̀ɔmusupi gyawì, lá wì blenɛbɔlɔ goaawa. Kási a pɔe kũa sɔ̃o. I yã́ pɔ́ á kɛ̀pi o a mae ge a daɛo.
Ɔ̃ à gɛ̀ faaibò ń nɔɛpio, nɔpi kàaàgu.
Kɛ́ à gɔɔplakɛ̀, à fɛ̀lɛ lɛ́ gɛ́ nɔpi sɛ́i sa, ɔ̃ à lìlɛ gɛ̀ nɔ̀ɔmusu gɛpi gwai. A è zɔ́ɔ í dɔ̀ a gɛu.
Ɔ̃ à ɔsìu à a sa gà a bɔ̀, àlɛ ble, ɔ̃ àlɛ gɛò. Kɛ́ à a mae ń a dao lè, a lìnɛ́ aa blè, ãma i onɛ́ á bò nɔ̀ɔmusu gɛuɛo.
Aà mae gɛ̀ nɔpi bɛ, ɔ̃ Sãusɔ̃ɔ blɛsakɛ̀nɛ́ we, lá wì kɛ nɔsɛuwa.
Kɛ́ ã̀nsueɔ aà è, aa ɛ̀waasoɔ sìsi gbɛ̃ɔn baakwi aaɔ kuaànɔ.
Ɔ̃ Sãusɔ̃ɔ ònɛ́: Má yãe vĩ mà oɛ́. E blɛblea gɔɔ soplaɛ bee àɔ láa, tó a a yáasi pòlomɛɛ, má zwãa kwáwá pi baakwi ń ulao baakwi.
Tó i fɔ̃ á pòlomɛɛ sɔ̃o, ámɛ á zwãa pi baakwi ń ula mɛ̀n baakwiɔ kpaa. Ɔ̃ aa òɛ̀: Su ń yã́o wà ma.
A ònɛ́: Pɔblea bɔ̀ pɔsona guu, pɔ́ na bɔ̀ pɔ́ pãsĩ guu. Ɔ̃ aai fɔ̃ yáasipi pòloo e gɔɔ àaɔ̃.
A gɔɔ síiɔ̃de zĩ́ aa ò Sãusɔ̃ɔ naɛ: Kɔ̃nikɛ n zã́ɛ aà yã́pi yáasi polowɛ̃ɛ. Tó ni kɛɛ̀o, wá n kpasa ń n de bɛdeɔɛ. Asi a wá sisi à wá pɔ́ɔ síwá yɔ̃oo?
Ɔ̃ Sãusɔ̃ɔ na lɛ́ ɔ́ɔlɔɛ̀ à mɛ̀: Ń zamaguɛ fá! Ń yemazio. N yãe ò ma gbɛ̃́ɔnɛ, mɛ́ ni a yáasi omɛɛ sɔ̃o bɛ. Ɔ̃ a òɛ̀: Mi o ma mae ge ma daɛo, ɔ̃ ḿmɛ má onɛa?
Àlɛ ɔ́ɔlɔɛ̀ e gɔɔ soplapi gɛ̀ lɛ́ paò. A gɔɔ sopladepi zĩ́ ɔ̃ Sãusɔ̃ɔ yã́pi òɛ̀, kɛ́ à giiyèwà yã́i, ɔ̃ à gɛ̀ a ò a gbɛ̃́ɔnɛ.
A gɔɔ sopladepi zĩ́ e ĩatɛ̃ àɔ gɛ́ gɛ̃i kpɛ́u wɛ̃́lɛpi ɛ̀waasoɔ òɛ̀: Bɔ́ na mɛ́ dɛ zɔ́ai? Bɔ́ pãsĩ mɛ́ dɛ nɔ̀ɔmusuai? Ɔ̃ Sãusɔ̃ɔ ònɛ́: Tó i sapa ń ma zununuo yãao, á fɔ̃ à ma yã́pi yáasi poloe?
Dii Nisĩna dɛ̀dɛwa, ɔ̃ à gɛ̀ Asekeloni à gɔ̃ɛɔ dɛ̀dɛ gbɛ̃ɔn baakwi, à ń pɔkasaɔ wòlomá, ɔ̃ à gɛ kpà gbɛ̃́ pɔ́ aa a yã́pi yáasi pòloɛɔwa. Aà pɔ pà, ɔ̃ à tà a mae bɛ.
Ɔ̃ wà Sãusɔ̃ɔ nɔpi kũ̀ wa kpà aà gbɛ̃na pɔ́ zɛ̀ aà saɛ nɔpi sɛ́zĩwa aà pɔ́ ũ.
Kɛ́ à kɛ̀ gɔɔpla, pɔkɛkɛgɔɔ kà, ɔ̃ Sãusɔ̃ɔ blenɛbɔlɔ kũ̀, à gɛ̀ a nɔpi gwaiò à mɛ̀: Má ye gɛ́ ma na kĩ́i kpɛa. Ɔ̃ aà nɔpi mae i aà gba zɛ́o
à mɛ̀: Málɛ e ń zaaàguɛ, ɔ̃ ma aà kpà n gbɛ̃nawa. Aà dãuna kɛfɛũ dɛaàla. Ǹ aà sɛ aà gɛ̃ɛ ũ.
Sãusɔ̃ɔ ònɛ́: Tó ma yãvãikɛ̀ á Filitɛ̃ɔnɛ sa, máɔ tàae vĩ lɔo.
Sãusɔ̃ɔ gɛ̀ gbɛ̃gbonaɔ kũ̀kũ ɔ̀aa do ń basɔoo (300), ɔ̃ à sɛ̃yèye sɔlɔɔsɔlɔɔnnɔ. À gbɛ̃gbonapiɔ vlã́ yèyekɔ̃wa plapla, ɔ̃ à sɛ̃pi yèye ń vlã́piɔwa.
À tɛsɔ̃̀ sɛ̃piɔwa, ɔ̃ à gbɛ̃gbonapiɔ gbàɛ Filitɛ̃ɔ bua. An pɔ́wɛna tɛkũ̀ píi ń ń pɔgbaɔ ń ń vɛ̃ɛbuɔ ń ń kù kpɛ́ɔ píi.
Ɔ̃ Filitɛ̃ɔ mɛ̀: Démɛ yã́ɛ taa kɛ̀wɛ̃ɛi? Ɔ̃ wà mɛ̀: Timɛna gbɛ̃́ nɛ́ zã́ Sãusɔ̃ɔɛ. Aà ã̀nsue aà nɔ sìwàɛ, ɔ̃ a kpà aà gbɛ̃nawa. Ɔ̃ Filitɛ̃ɔ gɛ̀ nɔpi ń a maeo kpàsa.
Sãusɔ̃ɔ ònɛ́: Lá màa á kɛ̀mɛɛ, má kã́maboo e ma gɛ tɔsìowá.
À sìńgu à ń kɛ́ dúuduu, an dɛdɛapi gɛ̃agɛ̃̀, ɔ̃ à gɛ̀ zɔ̃̀lɛ Etaũ gbɛ̀'ɛu.
Filitɛ̃ɔ gɛ̀ bòokpà Yuda bùsuu, aa lì gu pɔ́ wì mɛ Gyaɔwaa.
Ɔ̃ Yuda buiɔ ń lá aa mɛ̀: Bɔ́yãi a mɔwá ń zĩoi? Ɔ̃ aa mɛ̀: Wa mɔ Sãusɔ̃ɔ kṹi wà kɛɛ̀ lá a kɛ̀wɛ̃ɛwaɛ.
Ɔ̃ Yuda buiɔ gbɛ̃ɔn ɔ̀aa gɛ̃oɔ (3.000) gɛ̀ Etaũ gbɛ̀'ɛ kĩ́i, aa ò Sãusɔ̃ɔɛ: Ń dɔ̃ kɛ́ Filitɛ̃ɔ mɛ́ lɛ́ kiblewáo lé? Bɔ́ yã́ ń kɛ̀wɛ̃ɛ wei? A wèmá à mɛ̀: Lá aa kɛ̀mɛɛ ɔ̃ má kɛ̀nɛ́.
Ɔ̃ aa mɛ̀: Wa mɔ n yei wà n kpámáɛ. Ɔ̃ Sãusɔ̃ɔ mɛ̀: À lɛgbɛ̃mɛɛ à mɛ á ma dɛo.
Ɔ̃ aa òɛ̀: Wá n dɛo. Wá n ye ń baoɛ, wí n nanɛ́ ń ɔzĩ. Ɔ̃ aa aà yè ń bà dafuo mɛ̀n pla, aa bɔ̀aànɔ gbɛ̀'ɛpiu.
Kɛ́ aalɛ ká Gyaɔwa, Filitɛ̃ɔ mɔ̀ daiaàlɛ, aalɛ kúkuakɛ. Dii Nisĩna dɛ̀dɛ Sãusɔ̃ɔwa, ɔ̃ ba pɔ́ wa yè aà gã̀sĩɔwa gɔ̃̀ lán bà mùaawa, ɔ̃ bapiɔ wòlo aà ɔwa.
À zàa'ĩn gaa dafu gyaɔwa è, ɔ̃ à nàalɛ a sɛ̀ à gbɛ̃ɔn ɔ̀aa sɔoɔ (1.000) dɛ̀dɛò.
Sãusɔ̃ɔ mɛ̀: Zàa'ĩn gyaɔwa ɔ̃ ma gbɛ̃ɔn ɔ̀aa sɔoɔ dɛ̀dɛò, zàa'ĩn gyaɔwa ɔ̃ ma ń kaokɔ̃a.
Kɛ́ à yã́pi ò a làa, ɔ̃ à gyaɔwapi vũ̀aa. Ɔ̃ wà tɔkpà gupiɛ Gyaɔwasĩsĩ.
Imi aà kũ̀ gbãa, ɔ̃ à lɛzù Diizi à mɛ̀: Ń tò mapi n zɔ̀blena ma zĩblè maamaa, ɔ̃ máɔ ga ń imio mà lɛ́lɛ da Filitɛ̃ gyafɔɔdeɔ ɔu saa?
Lua Gyaɔwa tɔɔlɛ pàa, ɔ̃ í bɔ̀u. Sãusɔ̃ɔ mì, ɔ̃ aà mɛ sù à gbãa è. A yã́i tò e gbã wì mɛ Gyaɔwa nibɔnapiɛ Lɛzuna Nibɔna.
Sãusɔ̃ɔ dɔ̀aa Isailiɔnɛ wɛ̃̀ baoɛ Filitɛ̃ɔ kibleamagɔɔ.
Sãusɔ̃ɔ gɛ̀ Gaza, à káaluae è we, ɔ̃ à gɛ̃̀ wúlɛiaànɔ.
Wa ò Gazadeɔnɛ wà mɛ̀: Sãusɔ̃ɔ mɔ̀ la. Ɔ̃ aa lìa gupizi, wàlɛ aà dãdã wɛ̃́lɛ bɔlɛu gwãasĩna aa mɛ̀: Tó gu dɔ̀, wá aà dɛɛ.
Sãusɔ̃ɔ wùlɛ we e wɛɛdo, ɔ̃ à fɛ̀lɛ. À gɛ̀ wɛ̃́lɛ bĩ́ibɔlɛ gba kũ̀ ń a lipɛlɛ mɛ̀n plaɔ, a bìlɛ ń a kákabɔo sãnu. A dà a gã̀u, à gɛ vũ̀aa sĩ̀sĩ pɔ́ bɔaa ń Hɛblɔ̃o musu.
Bee gbɛa Sãusɔ̃ɔ yè nɔɛezi Vɛ̃ɛbu guzulɛu. Aà tɔ́n Dalila.
Ɔ̃ Filitɛ̃ kíaɔ gɛ̀ nɔpi lè, aa òɛ̀: Kɔ̃nikɛɛ̀, kɛ́ ǹ e ǹ aà gbãa zɔ̃ɔpi asii dɔ̃ ń lá wá kɛ wà aà nɛo. Tó wa ba dɔ̀wà wa aà fù, wá baade a n gba ã́nusu ɔwatɛ̃ ɔ̀aa sɔo ń basɔoo (1.100).
Ɔ̃ Dalila ò Sãusɔ̃ɔɛ: Pɔ́ pɔ́ tò ń gbãa kɛ́wa omɛɛ. Ba kpele wa dɔma, ńyɔ̃ fɔ̃ kɛ̃o ni?
A wèwà à mɛ̀: Tó wà ma ye ń saba niɛo mɛ̀n sopla, bee mɛ́ a ma busa, mí gɔ̃ lán gbɛ̃́piiwa.
Filitɛ̃ kíaɔ mɔ̀ Dalilaɛ ń saba niɛ pɔ́ i giigaga yãaoɔ mɛ̀n sopla, ɔ̃ à aà yèò.
Aà kpàkpanaɔ ulɛa kpɛa, ɔ̃ Dalila ò Sãusɔ̃ɔɛ: Sãusɔ̃ɔ! Filitɛ̃ɔ lɛ́ mɔma fá! Ɔ̃ à sabapiɔ kɛ̃̀ lán bà mùaawa, wi aà gbãa bɔkĩi dɔ̃o.
Ɔ̃ Dalila òɛ̀: Ńlɛ ma kpánguakɛɛ, n ɛɛtòmɛɛɛ. Omɛɛ sa. Ba kpele wa n yeòi?
A òɛ̀: Tó wà ma ye ń balɛɛna dafu gèele pɔ́ wi zĩkɛò yãaoɔ, a ma busa, mí gɔ̃ lán gbɛ̃́piiwa.
Ɔ̃ Dalila bapiɔ sɛ̀ à aà yèò. Aà kpàkpanaɔ ulɛa kpɛa, ɔ̃ à mɛ̀: Sãusɔ̃ɔ! Filitɛ̃ɔ lɛ́ mɔma fá! Ɔ̃ Sãusɔ̃ɔ ba pɔ́ dɔdɔ a gã̀sĩwapiɔ kɛ̃̀kɛ̃ lán bapunawa.
Dalila òɛ̀: Ńlɛ ma kpánguakɛ e tiaɛ. N ɛɛtòmɛɛ. Omɛɛ sa. Ba kpele wa n yeòi? Ɔ̃ a òɛ̀: Tó n ma mikã tãa lán balɛɛnawa mɛ̀n soplaɔ kà dã́au ń tã̀,
mɛ́ n kálo pàwà, má busaɛ, má gɔ̃ lán gbɛ̃́piiwaɛ. Dalila tò i dàaàla, ɔ̃ à aà mikã tãa mɛ̀n soplapiɔ kà dã́au a tã̀, ɔ̃ a fĩ̀ àsaliwa. Ɔ̃ à mɛ̀: Sãusɔ̃ɔ! Filitɛ̃ɔ lɛ́ mɔma fá! Ɔ̃ à vù, à a mikã gà a wòlo dã́api ń àsalio guu.
Dalila ɛ̀a òɛ̀ lɔ: Niɔ omɛɛ ń yemazi, mɛ́ ń ma náai vĩo sɔ̃ bɛ? N ma kpánguakɛ̀ à kà gɛ̃n àaɔ̃. Ni n gbãa zɔ̃ɔ bɔkĩi omɛɛo.
Màa ìɔ naɛwà ń yã́ bee taao láasai. À aà nɔ̀sɛ yàɛ̀ e à gɛ̀ fù mɛnawa, a ye ga.
Ɔ̃ à yã́ pɔ́ kú a sɔ̃u òɛ̀ píi sa à mɛ̀: Gɛ̃ i táa'o ma miwao, asa wà ma kpa Luawaɛ. Tó wà ma mi bò lé, ma gbãa làon we. Má busa mà gɔ̃ lán gbɛ̃́piiwaɛ.
Kɛ́ Dalila è à yã́ pɔ́ kú a sɔ̃u òɛ píi, ɔ̃ à lɛ́kpãsãkɛ̀ Filitɛ̃ kíaɔnɛ à mɛ̀: À ɛa mɔ gɛ̃n do lɔ, asa à apii òmɛɛ sa. Ɔ̃ aa ɛ̀a mɔ̀ aà kĩ́i, aa ã́nusupi kũa.
Dalila tò i Sãusɔ̃ɔ lɛ̀ a gbáa, ɔ̃ à gɔ̃ɛe sìsi. À aà mikã gbã̀a tãa mɛ̀n soplapiɔ bò, ɔ̃ à nà busaawa, aà gbãapi gɛ̃̀zɛa.
Dalila mɛ̀: Sãusɔ̃ɔ! Filitɛ̃ɔ lɛ́ mɔma fá! Ɔ̃ à vù, à làasookɛ̀ à mɛ̀: Má kɛ lán yãawa mà azĩa bɔɛ. A dɔ̃ kɛ́ Dii gòwao.
Ɔ̃ Filitɛ̃ɔ aà kũ̀ aa aà wɛ́ bɔ̀bɔ, ɔ̃ aa gɛ̀aànɔ Gaza. Aa mɔgotɛ̃ gala kpàɛ̀, ɔ̃ àlɛ wísilɔ kpɛ́ pɔ́ wà aà dàu we.
Aà mipi nà kã́kpalɛawa sa.
Filitɛ̃ kíaɔ kɔ̃ kã̀aa aa gɛ̀ ń dii Dagɔ̃ gbagbai, aalɛ pɔnakɛ, aalɛ mɛ: Wá dii wá ibɛɛ Sãusɔ̃ɔ nàwɛ̃ɛ wá ɔzĩɛ.
Kɛ́ Filitɛ̃ɔ aà è, aa ń dii sáaukpà aa mɛ̀: Wá ibɛɛ wá bùsu dɛ̀, à wá gbɛ̃́ɔ dɛ̀dɛ dúuduu, ɔ̃ wá dii aà nàwɛ̃ɛ wá ɔzĩ.
Lá an pɔ kɛ̀na màa aa mɛ̀: À Sãusɔ̃ɔ sísi aà kɔ̃̀ɔ'owɛ̃ɛ. Ɔ̃ wà aà bɔ̀ kpɛ́ pɔ́ wà aà dàupiu, à yaalɔ kpàńzi. Ɔ̃ wà aà zɛ̀ kpɛ́ gbapɛlɛɔ zãnguo.
Sãusɔ̃ɔ ò ɛ̀waasona pɔ́ a ɔ kũaɛ: Gɛmanɔ kpɛ́ gbapɛlɛ pɔ́ kpɛ́ sɛaɔ saɛ mà ɔnanawà, mí gbãa'ewà.
Tã́akpɛpi pà. Gɔ̃ɛɔ ń nɔɛɔ ku we ń Filitɛ̃ kíaɔ píi. Gbɛ̃́ pɔ́ kú kpɛ́pi musuɔ kà gbɛ̃ɔn ɔ̀aa gɛ̃o (3.000), aa mɔ̀ Sãusɔ̃ɔ kɔ̃̀ɔ gwai.
Sãusɔ̃ɔ wiilɛ̀ Diiwa à mɛ̀: Dii Lua, to ma yã́ dɔngu. Lua, ma gba gbãa gɛ̃n doɛ bee mà tɔsiò Filitɛ̃ɔwa ma wɛ́ mɛ̀n pla yã́ musu.
À ɔnàna kpɛ́ gbapɛlɛ mɛ̀n pla pɔ́ kpɛ́pi sɛa guoguoɔwa, aà ɔplaa ku adowa, zɛɛ ku adowa.
À mɛ̀: To mà ga ń Filitɛ̃ɔ! À kulu kù, ɔ̃ à ɔpɛ̀wà ń gbãao, ɔ̃ kpɛ́pi kwɛ̀ kà Filitɛ̃ kíaɔla ń gbɛ̃́ pɔ́ kú a guuɔ. Gbɛ̃́ pɔ́ Sãusɔ̃ɔ ń dɛdɛ a gagɔɔɔ dasi dɛ gbɛ̃́ pɔ́ à ń dɛdɛ a bɛ̃́ɛzĩɔla.
Aà dãunaɔ ń aà de bɛdeɔ píi mɔ̀ aà gɛ sɛ̀ wà tàò, ɔ̃ aa aà mia kpàkɔ̃i ń a mae Manɔao, Zɔla ń Ɛsɛtaoo zãnguo. À dɔ̀aa Isailiɔnɛ wɛ̃̀ baoɛ.
Ɛflaiũ buiɔ bùsu sĩ̀sĩde gɔ̃ɛe ku, aà tɔ́n Mika.
A ò a daɛ: Ãnusu ɔ̀aa sɔo ń basɔoo (1.100) pɔ́ wa sɛ̀ma kpã́i, kɛ́ n ade kà, má mà. Ãnusupi ku ma kĩ́iɛ. Mámɛ má sɛ̀. Ɔ̃ aà da òɛ̀: Dii báaadangu, nɛ́.
Kɛ́ à ã́nusupi sɔ̀aa a daɛ, ɔ̃ aà dapi mɛ̀: Ma ã́nusuɛ bee dìlɛ Dii pɔ́ ũɛ, wi tã́a píò, wi ado kásaonɛ. Má ɛa kpamaɛ.
Kɛ́ Mika ã́nusupi sɔ̀aa a daɛ màa, aà da ã́nusu ɔwatɛ̃ ɔ̀aa do sɛ kpà siawa, ɔ̃ à tã́a pìoɛ̀, à ado kàsaoɛ̀. Ɔ̃ wà gɛ kàlɛ Mika kpɛ́u.
Mikapi sɔ̃ a tã́akpɛ vĩ. À sa'o'ula ń tã́aɔ kɛ̀ yãa, ɔ̃ à a nɛgɔ̃ɛe dìlɛ a sa'ona ũ.
Gɔɔ bee Isailiɔ kía vĩo, yã́ pɔ́ kɛ̀ gbɛ̃́ɛ, ɔ̃ ì a pɔ́ kɛ.
À mɔ lè Levii bui ɛ̀waasoe ku Yuda buiɔ guu Bɛtɛlɛũ, Yuda buiɔ bùsuu.
Ɔ̃ à fɛ̀lɛ we, àlɛ gu pɔ́ á zɔ̃lɛu wɛɛlɛ. Gɔɔ pɔ́ a bɛ zɛ́u, à kà Ɛflaiũ buiɔ bùsu sĩ̀sĩdeu e Mika bɛ.
Ɔ̃ Mika aà là à mɛ̀: N bɔ má ni? A wèwà à mɛ̀: Levii buin ma ũ, ma bɔ Bɛtɛlɛũ, Yuda buiɔ bùsuuɛ. Gu pɔ́ má zɔ̃lɛu ɔ̃ málɛ wɛɛlɛ.
Mika òɛ̀: Zɔ̃lɛmanɔ, ní gɔ̃ ma mae ũ, ma sa'ona ũ. Máliɔ fĩabonɛ wɛ̃ ń wɛ̃o ã́nusu ɔwatɛ̃ kwikwi ń pɔkasaɔ ń pɔbleao. Ɔ̃ Levii buipi wèi.
Levii bui ɛ̀waasopi zɔ̃̀lɛ ń gɔ̃ɛpio, a gɔ̃̀ɛ̀ lá a nɛgɔ̃ɛwa.
Mika aà dìlɛ sa'ona ũ, ɔ̃ a ku Mika bɛ màa.
Mika mɛ̀: Má dɔ̃ kɛ́ Dii a ɛ̀fãaikɛmɛɛ sa, asa má sa'ona vĩ Levii bui ũ.
Gɔɔ bee Isailiɔ kía vĩo, mɛ́ Dã buiɔ lɛ́ bùsu wɛɛlɛ wà zɔ̃lɛu, asa e tia kpaalɛ pɔ́ aa sɛ̀ Isaili bui kĩniɔ guu i gɔ̃ ń pɔ́ ũo.
Ɔ̃ aa ń nɛgɔ̃naɔ zĩ̀ gbɛ̃ɔn sɔo, aa ònɛ́: À gɛ bùsu kɛɛlɛ. Ɔ̃ aa bɔ̀ Zɔla ń Ɛsɛtaoo, aa gɛ̀ bùsu kɛɛlɛi, aalɛ a asiigwa. Ɔ̃ aa mɔ̀ Ɛflaiũ bùsu sĩ̀sĩdeu e Mika bɛ wɛ̃́lɛu, aa ì we.
Gɔɔ pɔ́ aa ku kãi ń aà bɛo, aa Levii bui ɛ̀waasopi lɔɔ dɔ̃̀, ɔ̃ aa lìlɛ we, aa aà là aa mɛ̀: Démɛ mɔ̀nnɔ lai? Bɔ́ ńlɛ kɛ guɛ beeui? Àkɛa ń kú lai?
Ɔ̃ à yã́ pɔ́ Mika kɛ̀ɛ ònɛ́ à mɛ̀: Àlɛ fĩabomɛɛ. Aà sa'onan ma ũ.
Ɔ̃ aa òɛ̀: Gbɛawɛ̃ɛ Luawa wà dɔ̃ tó wá tá a kɛ na.
Ɔ̃ sa'onapi wèmá à mɛ̀: À gɛ́ aafia. Dii dɔaaaɛ́ á tápi guu.
Gbɛ̃ɔn sɔopiɔ dàzɛu, ɔ̃ aa kà Laisi. Aa è gbɛ̃́ pɔ́ kú a guuɔ dɔdɔa lá Sidɔ̃deɔ ìɔ kuwa. Aa ku dɔdɔa we yãkelesai. Pɔe lɛ́ kɛ̃́sãmáo, an bùsu pɔ́pii vĩɛ. Aa kãi ń Sidɔ̃deɔo, mɛ́ an baa kú ń gbɛ̃eoo.
Kɛ́ aa ɛ̀a sù ń gbɛ̃́ɔ kĩ́i Zɔla ń Ɛsɛtaoo, an gbɛ̃́ɔ ń lá aa mɛ̀: Bɔ́ á è wei?
Aa wèmá aa mɛ̀: À fɛlɛ wà gɛ lɛ́lɛmá. Asa wa bùsupi è, a maa kɛ̀ zài, mɛ́ álɛ pɔe wo lao. Ásu zígbiakɛo. Wà gɛ bùsupi símá!
Tó wa ka we, wá gbɛ̃́ɔ le dɔdɔaɛ. Bùsu pɔ́ Lua kpàwápi zɔ̃ɔ, mɛ́ pɔe lɛ́ kɛ̃́sãwào.
Ɔ̃ Dã bui pɔ́ kú Zɔla ń Ɛsɛtaooɔ dàzɛu gbɛ̃ɔn ɔ̀aa àaɔ̃, aa ń gɔ̃kɛbɔɔ kṹkũa.
Kɛ́ aalɛ gɛ́, aa bòokpà Kiliayaaliũ saɛ Yuda buiɔ bùsuu. Ayãmɛto wì mɛ gupiɛ Dãbuiɔboo e ń a gbão. A ku Kiliayaaliũ bɛ'aɛ oiɛ.
Bɔa we aa gɛ̀ Ɛflaiũ buiɔ bùsu sĩ̀sĩdeu e Mika bɛ wɛ̃́lɛu.
Ɔ̃ gbɛ̃ɔn sɔo pɔ́ aa gɛ̀ Laisi bùsu asiigwàɔ ò ń gbɛ̃́ɔnɛ: Á dɔ̃ kɛ́ sa'o'ula ń ua tã́aɔ ń tã́a pɔ́ wa pìo ń tã́a pɔ́ wa kàsao ku kpɛ́ɛ beeɔ do guua? Áɔ dɔ̃ sa lá á kɛ.
Aa lìlɛ we, aa gɛ̀ Levii bui ɛ̀waasopi lè Mika bɛ, ɔ̃ aa aà aafia gbɛ̀a.
Dã bui gbɛ̃ɔn ɔ̀aa àaɔ̃ pɔ́ aa ń gɔ̃kɛbɔɔ kṹkũapiɔ zɛa ua lɛ́u,
ɔ̃ gbɛ̃ɔn sɔopiɔ gɛ̃̀ kpɛ́u, aa sa'o'ulapi ń ua tã́apiɔ ń tã́a pɔ́ wa pìpio ń tã́a pɔ́ wa kàsapio sɛ̀lɛ. Sa'onapi zɛa ua lɛ́u ń gbɛ̃ɔn ɔ̀aa àaɔ̃ pɔ́ aa ń gɔ̃kɛbɔɔ kṹkũapiɔ.
Kɛ́ gbɛ̃́piɔ gɛ̃̀ Mika bɛ aa pɔ́piɔ sɛ̀lɛ, ɔ̃ sa'onapi ń lá à mɛ̀: Bɔ́ álɛ kɛ wei?
Ɔ̃ aa wèwà aa mɛ̀: Nílɛ! Ǹ n lɛ́ kpaaũ! Mɔ gɛ́wanɔ, ní gɔ̃ wá mae ũ, wá sa'ona ũ. Dɛa gbɛ̃́ mɛ̀ndo bɛ sa'ona ũ ge Isaili bui lɛɛ do sa'ona ũ, a kpele mɛ́ maanɛi?
Sa'onapi pɔ kɛ̀na. À sa'o'ulapi sɛ̀ ń tã́apiɔ, à nà gbɛ̃́piɔwa.
Aa dàzɛu, an nɛ́ɔ mɛ́ dɔaaa ń ń pɔtuoɔ ń ń àizɛɛɔ píi.
Kɛ́ aa kà zã̀ ń Mika bɛo, ɔ̃ gbɛ̃́ pɔ́ an bɛ kãi ń Mika bɛoɔ kɔ̃ kã̀aa, aa pɛ̀lɛ Dã buipiɔzi.
Aalɛ zɔadɔmá, ɔ̃ Dã buiɔ lìaa aɛdɔ̀má, aa ò Mikaɛ: Kpelewa ń kɛ̀ n gbɛ̃́ɔ kã̀aai?
A wèmá à mɛ̀: A tã́a pɔ́ má pìɔ sɛ̀lɛ, ɔ̃ a ta ń ma sa'onao. Bɔ́mɛ gɔ̃̀mɛɛ lɔi? Bɔ́yãi álɛ ma la yã́ pɔ́ ma leii?
Ɔ̃ Dã buiɔ wèwà aa mɛ̀: Ńsu lɛkpaakɛwanɔo, kɛ́ pɔkũmadeɔ su kusima ń n bɛdeɔ aa á dɛdɛo yã́i.
Ɔ̃ Dã buipiɔ dàzɛu. Kɛ́ Mika è gbɛ̃́piɔ gbãa dɛalaɛ, ɔ̃ à ɛ̀a tà bɛ.
Dã buipiɔ sɔ̃ aa gɛ̀ Laisi ń tã́a pɔ́ Mika pìpiɔ ń aà sa'onao. Aa gɛ̀ lɛ̀lɛ gbɛ̃́ pɔ́ kú dɔdɔa yãkelesaipiɔwa. Aa ń dɛdɛ ń fɛ̃ndao, ɔ̃ aa tɛsɔ̃̀ ń wɛ̃́lɛwa.
Gbɛ̃e i e ń suabào, asa aa kãi ń Sidɔ̃oo, mɛ́ an baa kú ń gbɛ̃eoo. Wɛ̃́lɛpi ku gusalalau kãi ń Bɛleobɛoɛ. Ɔ̃ aa wɛ̃́lɛpi kɛ̀kɛ kàlɛ aa zɔ̃̀lɛu.
Aa ń dezi Dã, Isaili nɛ́ tɔkpàɛ̀, ãma wɛ̃́lɛpi tɔ́n Laisi káau.
Dã buipiɔ tã́apiɔ pɛ̀lɛ we, ɔ̃ aa Mɔizi nɛ́ Geesoũ bui Yonatãapi ń aà nɛ́ɔ dìlɛ ń sa'onaɔ ũ e gɔɔ pɔ́ wà bùsupi sìmá.
Gɔɔ pɔ́ Lua kpɛ́ kú Silo, gɔɔ bee ɔ̃ tã́a pɔ́ Mika pìpiɔ pɛ́lɛa Laisi.
Gɔɔ bee Isailiɔ kía vĩo. Levii buie mɛ́ kú Ɛflaiũ buiɔ bùsu sĩ̀sĩde lɛ́wa, ɔ̃ à nɔsɛ̀ Bɛtɛlɛũ, Yuda buiɔ bùsuu, i mɛ́sɛdilɛɛ̀o.
Ɔ̃ nɔɛpi dɔ́ɛ'ĩi kɛ̀, ɔ̃ à bɔ̀ a zã́ bɛ à tà a mae bɛ Bɛtɛlɛũ, Yuda buiɔ bùsuu, a ku we e mɔ síiɔ̃.
Ɔ̃ aà zã́ fɛ̀lɛ gɛ̀ aà gbɛsii. À gɛ̀ we ń a zĩkɛnao ń zàa'ĩn mɛ̀n plao. Kɛ́ à kà nɔpi kĩ́i, nɔpi gɛ̃̀aànɔ a mae kpɛ́u. Kɛ́ nɔpi mae aà è, à gbãakpàaàzi ń pɔnao.
Aà ã̀nsuepi aà dìlɛ, ɔ̃ à ì we gɔɔ àaɔ̃, aalɛ pɔble, aalɛ igbɛ̃.
A gɔɔ síiɔ̃de zĩ́ ɔ̃ aa fɛ̀lɛ káaukaau, gɔ̃pi lɛ́ taa sɔukɛ à dazɛu, ɔ̃ aà ã̀nsuepi òɛ̀: Zɛ ǹ pɔble, ní gbasa dazɛu.
Ɔ̃ à zɔ̃̀lɛ pɔblè ń a ã̀nsuepio, aa igbɛ̃̀ sãnu. Ɔ̃ nɔpi mae òɛ̀: N yã́ na! I la gbã, ní pɔnakɛ.
Kɛ́ gu dɔ̀, à fɛ̀lɛ lɛ́ dazɛu lɔ, ɔ̃ aà ã̀nsuepi gìɛ lɔ, ɔ̃ à gɔ̃̀.
Kɛ́ gu dɔ̀ a gɔɔ sɔode, à fɛ̀lɛ lɛ́ dazɛu, ɔ̃ aà ã̀nsuepi mɛ̀: N yã́ na! Zɛ ǹ pɔble, ní gɔ̃ e ĩatɛ̃ busa. Ɔ̃ aa pɔblè ḿpla sãnu.
Kɛ́ gɔ̃ɛpi fɛ̀lɛ lɛ́ dazɛu ń a nɔpio ń a zĩkɛnao, aà ã̀nsue òɛ̀: Gwa, oosi kɛ̀, mɛ́ ĩatɛ̃ i gɔ̃ bílao. I la gbã lɔ! Gwa, gu lɛ́ gɛ̃kɔ̃u. I la, ní pɔnakɛ, zia kɔɔ káaukaau ní da n bɛ zɛ́u.
Gɔ̃ɛpi ye ia we yã́i lɔo, ɔ̃ à fɛ̀lɛ dàzɛu, à mipɛ̀ Yebusi pɔ́ wì mɛ lɔ Yelusalɛũwa ń a nɔpio ń a zàa'ĩn mɛ̀n plaɔ.
Kɛ́ aa kà kãi ń Yebusio, ĩatɛ̃ gɛ̃a kpɛ́u, ɔ̃ zĩkɛnapi ò a diiɛ: Wà lilɛ gɛ̃ Yebusi buiɔ wɛ̃́lɛɛ beeu wà i we laɔ!
Ɔ̃ aà dii òɛ̀: Wá gɛ̃ bui zĩ̀loɔ wɛ̃́lɛuo. Isaili buiɔ ku weo. Wà gɛ́ e Gibɛa.
Ɔ̃ à ɛ̀a mɛ̀: Wà gɛ́ ii Gibɛa ge Lama, wá gupiɔ do le.
Ɔ̃ aalɛ gɛ́. Kɛ́ aa kà Gibɛa, Bɛ̃yãmɛɛ buiɔ bùsuu, ĩatɛ̃ gɛ̃̀ kpɛ́u.
Aa lìlɛ gɛ̀ ii we, ɔ̃ aa kàlɛ gãaɛ, gbɛ̃e i ń dilɛo.
Mae zie sù ń buao oosi. Ɛflaiũ buiɔ bùsu sĩ̀sĩde gbɛ̃́ɛ, ɔ̃ à zɔ̃̀lɛ Gibɛa. Wɛ̃́lɛpideɔá Bɛ̃yãmɛɛ buiɔnɛ.
Kɛ́ à wɛzù, à nibɔɔ è kálɛ gãaɛ, ɔ̃ à nɔpi zã́ là à mɛ̀: Ńlɛ gɛ́ má ni? N bɔ má ni?
A wèwà à mɛ̀: Wa bɔ Bɛtɛlɛũ, Yuda buiɔ bùsuuɛ, ɔ̃ wálɛ tá Ɛflaiũ buiɔ bùsu sĩ̀sĩde lɛ́wa. Ma bɛn we. Ma gɛ Bɛtɛlɛũɛ, ɔ̃ málɛ tá bɛ sa, ɔ̃ gbɛ̃e i ma dilɛo.
Wá zàa'ĩnaɔ sɛ̃ ń tàaao vĩ, mɛ́ mapi ń ma nɔɛo ń ma zĩkɛnao wá pɛ̃ɛ ń vɛ̃ɛo vĩ. Wápiɔ n zɔ̀blenaɔ, pɔe kɛ̃́sãawáo.
Ɔ̃ maezipi mɛ̀: Má á dilɛ, mí pɔ́ pɔ́ á yei kpáwá. Ásu i gãaɛo fá!
Ɔ̃ à tàńnɔ a bɛ, à sɛ̃ kpà ń zàa'ĩnaɔwa. Aa gbá pìpi, ɔ̃ aa pɔblè aa imì.
Aalɛ pɔnakɛ, ɔ̃ wɛ̃́lɛ gbɛ̃vãiɔ mɔ̀ lìa kpɛ́pii, aalɛ a gba gbɛ̃gbɛ̃, aalɛ wiidɔ maezi pɔ́ kpɛ́pi vĩwa, aalɛ mɛ: Bɔwɛ̃ɛ ń gɔ̃ɛ pɔ́ pìla n bɛo wà wúlɛaànɔ!
Ɔ̃ uabelepi bɔ̀má à mɛ̀: Ma gbɛ̃́ɔ, ásu yãvãikɛo. Lá gɔ̃ɛpi pìlaaɛ, ásu wíyãpi kɛo.
Gɔ̃ɛpi na ku la ń ma nɛnɔɛ lɛ́soo. Má bɔɛ́ńnɔ, í kɛńnɔ lá á yeiwa. Ãma ásu yãkpaanlapi kɛ gɔ̃ɛpiɛo.
Gbɛ̃́piɔ i we aà yã́io, ɔ̃ Levii buipi bɔ̀nɛ́ ń a nɔo. Ɔ̃ aalɛ aà dã̀akpakpa ń gbãao e ko gɛ̀ lɛ́ sɛ̃́ia zùò, ɔ̃ aa gbàsa wà aà gbàɛ.
Kɛ́ ko lɛ́ plaade zù, nɔɛpi fɛ̀lɛ gɛ̀ lɛ̀lɛ kpɛ́ pɔ́ a zã́ kúu kpɛɛlɛ, ɔ̃ a wúlɛa we e gu dɔ̀.
Kɛ́ aà zã́pi fɛ̀lɛ zɛwɛ̃̀ kɔɔ à dazɛu, ɔ̃ à su è a nɔpi wúlɛa kpɛɛlɛ, aà ɔ mɛ́ didia kpɛɛlɛ bèewa.
Ɔ̃ a òɛ̀: Fɛlɛ wà tá! Kɛ́ i aà wea mao, ɔ̃ à aà sɛ dà zàa'ĩna kpɛ, à dàzɛu.
Kɛ́ à kà bɛ, ɔ̃ à fɛ̃na sɛ̀, à a nɔ gɛpi zɔ̃̀ɛzɔ̃ɛ kɔ̃̀ɔ kuɛpla, à kpã̀sãkpãsã Isaili bùsuɔ guu píi.
Gbɛ̃́ pɔ́ èɔ píi mɛ̀: Za gɔɔ pɔ́ wá Isailiɔ wa bɔlɛ Egipi e gbã, wi yã́ɛ bee taa eo. À làasookɛ yã́piwa, à gwa lá wá sɛ́.
Ɔ̃ Isaili pɔ́ aa ku za Dã e Bɛɛsɛba ń Galada bùsuoɔ mɔ̀ kã̀aa Dii aɛ Mizipa ń lɛdoũo ḿpii.
Isaili bui píi dɔaanaɔ zɛ̀zɛ balu guu we ń zĩgɔ̃ɔ gbɛ̃ɔn ɔ̀aasɔsɔo lɛɛ ɔ̀aa pla (400.000), baade a fɛ̃nda kũa.
À mɔ lè Bɛ̃yãmɛɛ buiɔ mà Isaili bui kĩniɔ gɛ̀ Mizipa. Ɔ̃ Isailiɔ Levii buipi là à mɛ̀: Yã́pi dau siuwɛ̃ɛ lá a dɛ.
Ɔ̃ nɔ pɔ́ wa dɛ̀pi zã́ mɛ̀: Mapi ń ma nɔo wa gɛ ii Gibɛa, Bɛ̃yãmɛɛ buiɔ bùsuuɛ.
Ɔ̃ Gibɛadeɔ fɛ̀lɛmanɔ, aa mɔ̀ lìa kpɛ́ pɔ́ má kúu gwã́ beezi, aa ye ma dɛ. Ɔ̃ aa wùlɛwulɛ ń ma nao, à gà.
Ɔ̃ ma a nɔ gɛpi sɛ̀ má zɔ̃̀ɛzɔ̃ɛ, má kpã̀sãkpãsã Isaili bùsuɔ guu píi, asa aa wíyã vãi kɛ̀ wá Isaili bùsuuɛ.
Á Isailiɔ, lá á sɛ́ à sɛ́.
Ɔ̃ gbɛ̃́pii fɛ̀lɛ ń lɛdoũo aa mɛ̀: Wá gbɛ̃e a ta bɛo. Wá gbɛ̃e a ta a bɛ wɛ̃́lɛuo.
Lá wá kɛ Gibɛadeɔnɛn kɛ: Wà gbɛla wá lɛ́lɛama yã́ musu.
Wà gbɛ̃́ɔ plɛplɛ Isaili buiɔ guu píi, gbɛ̃ɔn basɔo guu gbɛ̃ɔn kwikwi, gbɛ̃ɔn ɔ̀aa sɔo guu gbɛ̃ɔn basɔobasɔo, gbɛ̃ɔn ɔ̀aasɔsɔo lɛɛ kwi guu, gbɛ̃ɔn ɔ̀aasɔsɔo. Gbɛ̃́piɔ i gɛ kũ̀sũa wɛɛlɛ zĩgɔ̃ɔnɛ, kɛ́ aa e gɛ́ Gibɛa, Bɛ̃yãmɛɛ buiɔ bùsuu, aai wíyã pɔ́ aa kɛ̀ wá bùsuu fĩabonɛ́.
Màa Isailiɔ kã̀aa píi ń lɛdoũo, kɛ́ wa gɛ́ lɛ́lɛi wɛ̃́lɛpiwa.
Isailiɔ gbɛ̃́ɔ zĩ̀zĩ Bɛ̃yãmɛɛ buiɔ wɛ̃́lɛɔ guu píi aa mɛ̀: Dàa vãi pɔ́ wa kɛ̀ á bùsuu sɔ̃ bɛ?
À Gibɛa gbɛ̃vãipiɔ kpáwá wà ń dɛdɛ, wí tàaepi bɔ wá guu. Ɔ̃ Bɛ̃yãmɛɛ buipiɔ i we ń gbɛ̃́ Isailiɔ yãmào.
Aa bɔ̀lɛ ń wɛ̃́lɛɔ guu aa kã̀aa Gibɛa, kɛ́ aa zĩka ń Isaili bui kĩniɔ.
Gɔɔ bee Bɛ̃yãmɛɛ bui fɛ̃ndadeɔ kã̀aa gbɛ̃ɔn ɔ̀aasɔsɔo lɛɛ baasɔo ń mɛ̀ndooɛ (26.000) ń Gibɛadeɔ zĩgɔ̃ɔ gbɛ̃ɔn ɔ̀aa àaɔ̃ ń basɔoo (700).
Gbɛ̃́piɔ guu zĩgɔ̃ ɔzɛɛdeɔ ku gbɛ̃ɔn ɔ̀aa àaɔ̃ ń basɔoo. Baa mikã mɛ̀ndo an gbɛ̃e lí gbã́ ń gbɛmao à zã̀wào.
Isaili bui kĩniɔ sɔ̃ aa zĩgɔ̃ fɛ̃ndadeɔ kã̀aa gbɛ̃ɔn ɔ̀aasɔsɔo lɛɛ ɔ̀aa pla (400.000).
Isailipiɔ fɛ̀lɛ gɛ̀ Bɛtɛli, ɔ̃ aa gbɛ̀a Luawa aa mɛ̀: Wá bui kpele mɛ́ a gɛ́ zĩkai ń Bɛ̃yãmɛɛ buiɔ káaui? Dii mɛ̀: Yuda buiɔ mɛ́ aa gɛ́ sɛ̃́ia.
Kɛ́ a gu dɔ̀, Isailiɔ fɛ̀lɛ gɛ̀ bòokpà Gibɛa saɛ.
Ɔ̃ aa bɔ̀lɛ gɛ̀ zĩkai ń Bɛ̃yãmɛɛ buiɔ, aa zĩ'ɔpòońzi Gibɛa we.
Bɛ̃yãmɛɛ buiɔ bɔ̀lɛ Gibɛa, ɔ̃ aa Isailipiɔ dɛ̀dɛ gbɛ̃ɔn ɔ̀aasɔsɔo lɛɛ bao ń plao (22.000).
Isailiɔ kɔ̃ gbà sɔ̃, ɔ̃ aa ɛ̀a zĩ'ɔpòo gu pɔ́ aa pòou yãa lɔ.
Isailieɔ gɛ̀ lɛ́ ɔ́ɔlɔ Dii aɛ e oosi, ɔ̃ aa gbɛ̀awà aa mɛ̀: Wà ɛa gɛ́ zĩkai ń wá gbɛ̃́ Bɛ̃yãmɛɛ buiɔ yã̀? Ɔ̃ Dii mɛ̀: À gɛ́!
Ɔ̃ Isailiɔ sɔ̃̀ Bɛ̃yãmɛɛ buiɔzi zĩgɔɔ plaadepizĩ.
Kɛ́ Bɛ̃yãmɛɛ buiɔ bɔ̀lɛ Gibɛa aa mɔ̀ dàńlɛ, aa Isailiɔ dɛ̀dɛ lɔ gbɛ̃ɔn ɔ̀aasɔsɔo lɛɛ bao plasai (18.000), ampii fɛ̃ndadeɔnɛ sɔ̃.
Ɔ̃ Isailiɔ fɛ̀lɛ gɛ̀ Bɛtɛli ḿpii, aa zɔ̃̀lɛ lɛ́ ɔ́ɔlɔ Dii aɛ. Aa lɛyè we e oosi, ɔ̃ aa sa pɔ́ wì a pɔ́ kátɛu à tɛ́kũ ń sáaukpasaɔ ò'o Diiwa.
Gɔɔ bee Luabaakuańnɔ kpagolo kú we. Ɛleazaa nɛ́ Finɛasi, Aalona tɔũna mɛ́ sa'ona ũ. Ɔ̃ aa yãgbɛ̀a Diiwa aa mɛ̀: Wà ɛa gɛ́ zĩkai ń wá gbɛ̃́ Bɛ̃yãmɛɛ buiɔ yã̀ ge wà kã́maboɛ? Ɔ̃ Dii mɛ̀: À gɛ́! Má ń naɛ́ á ɔzĩ zia.
<range>
Ɔ̃ Isailiɔ gɛ̀ gbɛ̃́ɔ ùlɛ'ulɛ aa lìa Gibɛai.
Zĩgɔɔ àaɔ̃de zĩ́ aa gɛ̀ zĩ'ɔpòo Bɛ̃yãmɛɛ buiɔzi lá aa kɛ̀ yãawa.
Ɔ̃ Bɛ̃yãmɛɛ buiɔ bɔ̀lɛ gɛ̀ daińlɛ e aa gɛ̀ kɛ̃̀ ń wɛ̃́lɛwa. Aa nà Isailiɔ dɛdɛawa lán yãa wà lɔ, ɔ̃ aa gbɛ̃ɔn baakwi taa dɛ̀dɛ Bɛtɛli zɛ́u ń Gibɛa zɛ́uo sɛ̃u we.
Bɛ̃yãmɛɛ buiɔ lɛ́ mɛ: Wálɛ ń fu lán yãawa. Isailiɔ sɔ̃ aalɛ mɛ: Wà bàalɛnɛ́, kɛ́ aa e kɛ̃́ ń wɛ̃́lɛwa e zɛ́kpaaɔu.
Isailiɔ gò ń tía ḿpii, aa gɛ̀ zĩ'ɔpòo Baali Tamaa, ɔ̃ Isaili pɔ́ ulɛaɔ bɔ̀lɛ ń ulɛkĩi Gibɛa bɛ'aɛ oi.
Ɔ̃ Isaili zĩgɔ̃ maa gbɛ̃ɔn ɔ̀aasɔsɔo lɛɛ kwiɔ (10.000) gɛ̀ lɛ́lɛi Gibɛawa a bɔlɛu. Ɔ̃ zĩ pãsĩkũ̀, mɛ́ Bɛ̃yãmɛɛ buiɔ dɔ̃ yã́ a ń leo.
Dii tò Isailiɔ Bɛ̃yãmɛɛ buiɔ fù. Zĩbeezĩ Isailiɔ ń dɛdɛ gbɛ̃ɔn ɔ̀aasɔsɔo lɛɛ baasɔo ń basɔoo (25.100), fɛ̃ndadeɔnɛ ḿpii.
Ɔ̃ Bɛ̃yãmɛɛ buiɔ è wà ń fú. Isailiɔ gubɔ̀ Bɛ̃yãmɛɛ buiɔnɛ yãa, kɛ́ aa daa gbɛ̃́ pɔ́ aa ń úlɛ'ulɛ Gibɛa saɛɔ gã̀u yã́i.
Ɔ̃ gbɛ̃́ pɔ́ ulɛ'ulɛapiɔ bɔ̀lɛ ń wãao, aa gɛ̃̀ wɛ̃́lɛu aa fã̀aau, ɔ̃ aa wɛ̃́lɛdeɔ dɛ̀dɛ ń fɛ̃ndao míɔmiɔ.
À mɔ lè Isailiɔ lɛkpàaĩ ń gbɛ̃́ pɔ́ ulɛapiɔ yãaɛ aa mɛ̀: Tó a súɛlɛ dà wɛ̃́lɛa,
wápiɔ wá liaa ń wá yanaɔ zĩlauɛ. Bɛ̃yãmɛɛ buiɔ nà Isailiɔ dɛdɛawa, aa ń dɛdɛ gbɛ̃ɔn baakwi taawa, ɔ̃ aa mɛ̀: Wálɛ ń fu lán káauwaɛ.
Ɔ̃ tɛlu fɛ̀lɛ wɛ̃́lɛu. Kɛ́ Bɛ̃yãmɛɛ buiɔ sù ń kpɛ gwà, aa è tɛlu gbã́ dau.
Isailiɔ lìaamá, ɔ̃ gili gɛ̃̀ Bɛ̃yãmɛɛ buiɔu, kɛ́ aa è yã́ ń lé yã́i.
Ɔ̃ aa ɛ̀a lɛ́ bàalɛ Isailiɔnɛ, aa sɛ̀lɛ gbáa oi, ɔ̃ wà pɛ̀má ń zĩo. Ɔ̃ Isailiɔ bɔ̀lɛ ń wɛ̃́lɛɔ guu, aa ń dɛdɛ we.
Aa koezɔ̃̀ńzi, ɔ̃ aa pɛ̀má, aai zɛnɛ́o e aa gɛ̀ ń lé Gibɛa gukpɛ oi.
Bɛ̃yãmɛɛ buiɔ gàga we gbɛ̃ɔn ɔ̀aasɔsɔo lɛɛ bao plasai (18.000), zĩgɔ̃ɔnɛ ḿpii.
An gbɛ̃eɔ ɛ̀a bàalɛ̀ sɛ̀lɛ gbáau e aa gɛ̀ tàò Limɔ gbɛ oi, ɔ̃ Isailiɔ ń kɔ̃naɔ dɛ̀dɛ zɛ́ɔ guu gbɛ̃ɔn ɔ̀aasɔsɔo lɛɛ sɔo (5.000). Aa ń gbɛsɛ̀lɛ e Gidoũ, aa ń dɛdɛ we lɔ gbɛ̃ɔn ɔ̀aasɔsɔo lɛɛ pla (2.000).
Zĩbeezĩ Bɛ̃yãmɛɛ bui fɛ̃ndade pɔ́ gàgaɔ píi kà gbɛ̃ɔn ɔ̀aasɔsɔo lɛɛ baasɔo (25.000), zĩgɔ̃ɔnɛ ḿpii.
An gbɛ̃́ pɔ́ aa ɛ̀a bàalɛ̀ sɛ̀lɛ gbáau aa tà Limɔ gbɛ kĩ́iɔ bɔ̀ gbɛ̃ɔn ɔ̀aa àaɔ̃. Aa kɛ̀ we mɔ síiɔ̃ɛ.
Ɔ̃ Isailiɔ gɛ̀ Bɛ̃yãmɛɛ bui pɔ́ gɔ̃̀ wɛ̃́lɛ ń wɛ̃́lɛoɔ dɛ̀dɛ ń fɛ̃ndao. Aa pɔ́ pɔ́ aa è weɔ dɛ̀dɛ píiɛ, gbɛ̃nazĩnaɔ ń pɔtuoɔ, ɔ̃ aa tɛsɔ̃̀ ń wɛ̃́lɛpiɔwa píi.
À mɔ lè Isailiɔ ladà Mizipa aa mɛ̀: Wá gbɛ̃e a a nɛ́ kpã́sã Bɛ̃yãmɛɛ buiewao.
Aa gɛ̀ Bɛtɛli aa zɔ̃̀lɛ Lua aɛ we e oosi, ɔ̃ aa wii gbãa lɛ̀, aalɛ ɔ́ɔlɔ maamaa
aa mɛ̀: Dii Isailiɔ Lua, bɔ́yãi yã́pi wá lé, ɔ̃ wá bui lɛɛ do ku gbã lɔo ni?
Kɛ́ a gu dɔ̀, aa fɛ̀lɛ sa'okĩi bò, ɔ̃ aa sa pɔ́ wì a pɔ́ kátɛu à tɛ́kũ ń sáaukpasaɔ ò'owà.
Ɔ̃ aa mɛ̀: Wá Isaili bui kpele mɛ́ i mɔ kãaawanɔ Dii aɛo ni? Asa aa sì ń Luao yãa aa mɛ̀: Gbɛ̃́ pɔ́ gì mɔ́i Dii kĩ́i Mizipa, wa ade dɛɛ.
An gbɛ̃́ Bɛ̃yãmɛɛ buiɔ kɛ̀nɛ́ wɛ̃na, ɔ̃ aa mɛ̀: Wá Isailiɔ bui lɛɛ do mìdɛ fá.
Lá wá sì ń Diio wa mɛ̀, wá wá nɛ́ɔ kpã́sãmáo, kpelewa wá kɛ an gbɛ̃́ pɔ́ gɔ̃̀ɔ nɔ ei?
Ɔ̃ aa mɛ̀: Wá Isaili bui kpele mɛ́ i mɔ Dii aɛ Mizipao ni? Gwa, gbɛ̃e i bɔ Yabɛsi Galada à mɔ̀ baluuo.
Aa gbɛ̃́ɔ dɔ̀dɔ, ɔ̃ aa è Yabɛsi Galada gbɛ̃e kú ń guuo.
Ɔ̃ gbɛ̃́ pɔ́ kãaaa weɔ zĩgɔ̃ɔ gbàɛ we gbɛ̃ɔn ɔ̀aasɔsɔo lɛɛ kuɛpla (12.000), aa ònɛ́: À gɛ Yabɛsi Galadadeɔ dɛdɛ ń fɛ̃ndao ń ń nɔɛɔ ń ń nɛ́ɔ.
Tó a ka, à gɔ̃ɛɔ dɛdɛ píi ń nɔɛ pɔ́ gɔ̃ɛ dɔ̃̀ɔ.
Aa wɛ̃́ndia lɛ́soɔ è Yabɛsi Galadadeɔ guu gbɛ̃ɔn ɔ̀aa pla, ɔ̃ aa tàńnɔ ń bòou Silo, Kanaa bùsuu.
Ɔ̃ gbɛ̃́ pɔ́ kãaaa weɔ gbɛ̃́ɔ zĩ̀, aa gɛ̀ awakpà Bɛ̃yãmɛɛ bui pɔ́ kú Limɔ gbɛzĩɔnɛ.
Zĩbeezĩ Bɛ̃yãmɛɛ buipiɔ sù, ɔ̃ Isailiɔ Yabɛsi Galada nɔɛ pɔ́ aai ń dɛdɛoɔ kpàmá, kási nɔɛpiɔ i pɛɛmáo.
Bɛ̃yãmɛɛ buiɔ kɛ̀nɛ́ wɛ̃na, asa Dii tò gupua bɔ̀ Isaili buiɔ guuɛ.
Ɔ̃ balu gbɛ̃zɔ̃ɔɔ mɛ̀: Lá Bɛ̃yãmɛɛ bui nɔɛe ku lɔo, kpelewa wá kɛ an gɔ̃ɛ pɔ́ gɔ̃̀ɔ nɔ ei?
Sema Bɛ̃yãmɛɛ buiɔ bùsu gɔ̃ an gbɛ̃́ pɔ́ bɔ̀ɔ pɔ́ ũ, kɛ́ Isaili bui lɛɛ doe su bãdɛo yã́i.
Wá e wà wá nɛ́ɔ kpã́sãmáo, asa wá sì ń Luao wa mɛ̀ Lua láaizĩ gbɛ̃́ pɔ́ a nɛ́ kpã̀sã Bɛ̃yãmɛɛ buiewawaɛ.
À gwa! Dii dikpɛ pɔ́ wì kɛ Silo wɛ̃ ń wɛ̃o kà kãi. Silo ku Bɛtɛli gugbãntoo oiɛ, zɛ́ pɔ́ ì bɔ Bɛtɛli ì gɛ́ Sikɛũ gukpɛ oi, Lebona gɛɔmidɔkĩi oi.
Ɔ̃ aa lɛdà Bɛ̃yãmɛɛ buiɔwa aa mɛ̀: À gɛ ulɛ'ulɛ vɛ̃ɛbuɔ guu,
íɔ gugwagwa. Tó Silo nɛnɔɛɔ bɔ̀lɛ ɔ̃wãi, à bɔlɛ vɛ̃ɛbupiu kpakpa, á baade i a pɔ́ kṹ nɔ ũ à taò a bùsuu.
Tó an maeɔ ge an dãɔɔ mɔ̀wá ń zɔao, wí onɛ́ aa gbɛ̃kɛkɛɛ́, asa wi nɔ eɛ́ zĩ pɔ́ wá kà guuo. Lá aamɛ aa nɛ́piɔ kpã̀sãwáo, aa tàae vĩ lɔo.
Ɔ̃ Bɛ̃yãmɛɛ buipiɔ kɛ̀ màa. Kɛ́ nɛnɔɛɔ bɔ̀lɛ lɛ́ ɔ̃wã, ɔ̃ an baade a pɔ́ kũ̀, aa tàńnɔ ń bùsuu. Aa ń wɛ̃́lɛɔ kɛ̀kɛ kàlɛ, ɔ̃ aa zɔ̃̀lɛu.
Bee gbɛa kɛ́ Isailiɔ fã̀aa Silo, an baade tà a bùsuu a gbɛ̃́ɔ kĩ́iɛ.
Gɔɔ bee sɔ̃ Isailiɔ kía vĩo, yã́ pɔ́ kɛ̀ gbɛ̃́ɛ ɔ̃ ì a pɔ́ kɛ.
Gɔɔ pɔ́ dɔaanaɔ lɛ́ kible Isaili bùsuu, imina kà, ɔ̃ gɔ̃ɛe bɔ̀ Bɛtɛlɛũ Yuda bùsuu, à gɛ̀ gɔɔplakɛi Mɔabu bùsuu ń a nao ń a nɛgɔ̃ɛ gbɛ̃ɔn plaɔ.
Gɔ̃ɛpi tɔ́n Ɛlimɛlɛki. Aà na tɔ́n Naomi. Aà nɛ́ɔ tɔ́n Maloni ń Kilionio. Ɛflata bùsudeɔnɛ. Aa gɛ̀ Mɔabu bùsuu, ɔ̃ aa ku we.
We Naomi zã́ Ɛlimɛlɛki gàu, aàpi mɛ́ gɔ̃̀ ń a nɛ́ gbɛ̃ɔn plapiɔ.
Aa Mɔabu nɔɛɔ sɛ̀ nɔ ũ, ado tɔ́n Ɔɔfa, ado sɔ̃ Lutu. An kua we wɛ̃̀ kwi taa gbɛa
ɔ̃ Maloni ń Kilionio gà ḿpla ḿpii, ɔ̃ Naomi gɔ̃̀ zã́sai nɛ́sai.
Aà kua Mɔabu bùsuu we a mà Dii a gbɛ̃́ɔ wɛ̃nagwà à ń gbá blɛ, ɔ̃ à sɔukɛ̀ à tá ń a nɛ́ napiɔ.
Ɔ̃ à fɛ̀lɛ gu pɔ́ á kuu, à dàzɛu ń a nɛ́ gyaapiɔ, aalɛ tá Yuda bùsuu.
Ɔ̃ a ò a nɛ́piɔnɛ: À ɛa tá á daɔwa, Dii i gbɛ̃kɛkɛɛ́ lá á kɛ̀ á gɔ̃ pɔ́ gàɔnɛ ń mapiowa.
Dii tó á baade ɛa zãkɛ à zɔ̃lɛkĩi e. Kɛ́ à lɛzàmá, ɔ̃ aa ɔ́ɔlɔ̀ gbã́ugbãu.
Aa òɛ̀: Wá tannɔ n gbɛ̃́ɔ kĩ́iɛ.
Ɔ̃ a ò a nɛ́piɔnɛ: À ɛa! Bɔ́yãi á táimanɔi? Má ɛa nɛgɔ̃ɛɔ i à e zãkɛńnɔ lɔ yã̀?
À ɛa tá! Ma zikũ̀, má e zãkɛ lɔo. Baa tó ma mɛ̀ má wɛdɔ zãkɛai, mɛ́ má è oosia ma nɛgɔ̃ɛɔ ìaànɔ,
á fɔ̃ ń dã́ e aa zɔ̃ɔkũe? Á fɔ̃ àɔ ku pɔsɛ ń yã́ie? Aawo, ma nɛ́ɔ! Dii bɔ̀ ma kpɛɛ. Yã́ pɔ́ á lépi i kɛmɛɛ nao fá!
Aa ɛ̀a nà ɔɔlɔwa, ɔ̃ Ɔɔfa lɛzà a zãdapiwa, ãma Lutu gì nàwà.
Ɔ̃ Naomi òɛ̀: Gwa, n gbɛ̃do lɛ́ tá a gbɛ̃́ɔ ń a tã́aɔwa. Ɛa taaànɔ.
Ɔ̃ Lutu òɛ̀: Ńsu naɛnaɛa mà n to we mà tao. Gu pɔ́ n kɛ̀sɛpɛ̀lɛu, wáɔ sãnuɛ. Gu pɔ́ n pilau, we má pilau. N gbɛ̃́ɔ gɔ̃ ma gbɛ̃́ɔ ũɛ, mɛ́ n Lua a gɔ̃ ma Lua ũɛ.
Gu pɔ́ n gau, we má gau, wi ma vĩ we. Ga bàasio pɔe a wá kɛ̃́kɔ̃wao. Tó ma kɛ̃ma, Dii yãpãsĩkɛmɛɛ bɛ̃̀ɛbɛ̃ɛ.
Kɛ́ Naomi è à zɛ̀ò à taanɔɛ, i yãe oɛ̀ lɔo.
Ɔ̃ an pla ḿpii aa gɛ̀ aɛ e aa kà Bɛtɛlɛũ. Kɛ́ aa kà we, wɛ̃́lɛ lòo ń yã́ musu. Gbɛ̃́ɔ mɛ̀: Naomin wee?
Ɔ̃ a ònɛ́: Ásuli omɛɛ Naomi lɔo, sema Mala, asa Gbãapiide yã́'ĩikɛ̀mɛɛɛ.
Ma gɛ wɛ̃́lɛu ń pɔ́o, ɔ̃ Dii sùmanɔ ɔgii. Bɔ́yãi áɔ omɛɛ Naomii? Dii bɔ̀ ma kpɛɛ, Gbãapiidepi yã'ɔ̃ma kpàmaziɛ.
Lá Naomi sù ń Mɔabu bùsuo ń a nɛ́ gyaa Lutu, Mɔabu buion we. Aa kà Bɛtɛlɛũ gɔɔ pɔ́ wà ɔkpà naakɛkɛawaɛ.
Naomi zã́ Ɛlimɛlɛki bɛ gɔ̃ɛe ku, gbɛ̃zɔ̃ɔ ɔdeɛ, aà tɔ́n Bɔazu.
Mɔabu nɔɛ Lutu ò Naomiɛ: To mà gɛ́ bua naa kɔ̃nwɛi, míɔ tɛ gbɛ̃́ pɔ́ ma wɛgwà kpɛ. Ɔ̃ a ò a nɛ́ gyaapiɛ: Gɛ́!
Ɔ̃ à fɛ̀lɛ gɛ̀ naa kɔ̃nwɛi bua, ìɔ tɛ pɔkɛkɛnaɔ kpɛ. Bua pɔ́ à gɛ̀upi sɔ̃ Ɛlimɛlɛki daɛ Bɔazu buaɛ.
Ɔ̃ Bɔazu bɔ̀ Bɛtɛlɛũ. Kɛ́ à kà we, à fɔkpà pɔkɛkɛnaɔwa à mɛ̀: Dii àɔ kúánɔ! Ɔ̃ aa òɛ̀: Dii báaadangu!
Bɔazu ò a zĩkɛna pɔ́ dɛ a pɔkɛkɛnaɔ ziia ũɛ: Démɛ wɛ̃́ndia bee vĩi?
Ɔ̃ a wèwà à mɛ̀: Wɛ̃́ndiapiá Mɔabu nɔɛ pɔ́ Naomi bɔ̀ò Mɔabu bùsuu à sùòɛ.
À mɛ̀ mà to àɔ naa kɔ̃nwɛ pɔkɛkɛnaɔ kpɛ, ɔ̃ àlɛ zĩkɛ za kɔɔ. Tia ɔ̃ à mɔ̀ kã́mabò yɔɔnnɔ kpɛ́u la.
Ɔ̃ Bɔazu gɛ ò Lutuɛ: Ma yãma. Ńsu gɛ́ naa kɔ̃nwɛi bú pãleuo. Ńsu gɛ̃wálao. Gɔ̃ la ń ma nɔɛ zĩkɛnaɔ.
Wɛ́tɛ bú pɔ́ aalɛ kɛkɛi, níɔ tɛ́ ń kpɛ. Má ò ma ɛ̀waasoɔnɛ aasu ĩadamao. Tó imi lɛ́ n dɛ, ní gɛ í pɔ́ aa kà olaɔu mi.
Ɔ̃ Lutu kùlɛɛ̀ à mipɛ̀lɛ à mɛ̀: Àkɛa ma gbɛ̃́ pɔ́ buipãle nɔɛn ma ũ, n laaidɔ̀a n yãmaakɛ̀mɛɛi?
Ɔ̃ Bɔazu wèwà à mɛ̀: Wà yã́ pɔ́ ń kɛ̀ n zãdaɛ n zã́ gaa gbɛa òmɛɛ píi, lá n n mae ń n dao tò we ń n bùsuo, ɔ̃ n mɔ n zɔ̃lɛ gbɛ̃́ pɔ́ ń ń dɔ̃ yãaoɔ guu.
Dii n pɔ́ kɛkɛnɛ yã́ pɔ́ ń kɛ̀pi musu. Lá n mɔ n sɔlɔ Dii Isailiɔ Lua kúlukulunau, aà n pɔ́ kɛkɛnɛ maamaa.
Lutu mɛ̀: Baa, n yãmaakɛ̀mɛɛ fá! N ma nɔ̀sɛ nìnimɛɛ, n yãna ò mapi n zĩkɛnaɛ, baa kɛ́ n zĩkɛnaɔ don ma ũo.
Pɔblegɔɔ Bɔazu òɛ̀: Mɔ ǹ pɔble la, níɔ pɔ́ zɔ̃ dowa. Ɔ̃ à zɔ̃̀lɛ pɔkɛkɛnaɔ saɛ. Bɔazu naa kpasaa kpàwà, ɔ̃ à pɔblè à kã̀ e a kĩni gɔ̃̀.
Kɛ́ à fɛ̀lɛ lɛ́ gɛ́ pɔ́ kɔ̃nwɛi, Bɔazu ò ɛ̀waasoɔnɛ à mɛ̀: Baa tó àlɛ pɔ́ kɔ̃nwɛ naa pɔ́ kálɛa guu, ásu aà sɔ̃́sɔ̃o.
À a sáoeɔ woɛ̀ naa guu, í tó aà a kɔ̃nwɛ. Ásu zɔadɔwào.
Ɔ̃ à pɔ́ kɔ̃nwɛ̀ e oosi. Kɛ́ à a ṹa bò, à kà koko lɛ pla taawa.
Kɛ́ a sɛ̀ à tàò bɛ, ɔ̃ à pɔ́ pɔ́ à a kɔ̃nwɛ̀pi ɔ̀lɔ a zãdaɛ. À blɛ pɔ́ a fùpi kpàwà lɔ.
Ɔ̃ aà zãda aà là à mɛ̀: Mákĩi n pɔ́ kɔ̃nwɛ̀u gbãi? N zĩkɛ̀ má ni? Lua báaada gbɛ̃́ pɔ́ laaidɔ̀mau. Ɔ̃ à gbɛ̃́ pɔ́ à zĩkɛ̀ aà bua yã'òɛ̀ à mɛ̀: Gbɛ̃́ pɔ́ ma zĩkɛ̀ aà bua gbã tɔ́n Bɔazu.
Ɔ̃ Naomi mɛ̀: Ma Dii sáaukɛ̀! À gì lɛ́ gbɛ̃kɛkɛ wá gbɛ̃́ pɔ́ wá bɛ̃́ɛɔnɛ ń wá gbɛ̃́ pɔ́ gàɔ. Ɔ̃ à ɛ̀a mɛ̀: Gbɛ̃́piá wá daɛ fɛ̃̀ɛɛ gbɛ̃bonaɔ doɛ.
Ɔ̃ Mɔabu nɔɛ Lutupi mɛ̀: A òmɛɛ, sema mà na a zĩkɛnaɔwa e aa gɛ pɔkɛkɛ aa láaòɛ.
Ɔ̃ Naomi ò a nɛ́ gyaapiɛ: A maa ǹ gɛ́ ń aà nɔɛ zĩkɛnaɔ, kɛ́ wasu ĩadama bua pãleuo yã́i.
Ɔ̃ à nà Bɔazu nɔɛ zĩkɛnapiɔwa, iɔ pɔ́ kɔ̃nwɛ ń kpɛ e wà gɛ̀ naa ń maseo kɛ̀kɛ wa làaò. A ku a zãda bɛɛ.
Naomi ò a nɛ́ gyaapiɛ: A maa mà bɛ wɛɛlɛnɛ, gu pɔ́ ńyɔ̃ e ǹyɔ̃ kuu aafia.
Bɔazu pɔ́ ń kú ń aà zĩkɛnaɔá wá daɛ nolo? Ɔ̃mɛ lɛ́ pɔ́wɛnagbɛ̃ oosia.
Zu'o. Nísidɔɔ. Ǹ n pɔmaaɔ da, ní gɛ́ pɔ́wɛngbɛ̃zɛa. Ńsu to aà n yã́ dɔ̃o e à gɛ pɔble à imi láaò.
Tó à wùlɛ, gu pɔ́ à wùlɛu gwa, ní gɛ ǹ aà dábi lɛ́ sɛ ǹ wúlɛ aà gbázĩ. A yã́ pɔ́ ńyɔ̃ kɛ onɛ.
Ɔ̃ a òɛ̀: Yã́ pɔ́ ń ò píi, má kɛɛ.
Ɔ̃ à gɛ̀ pɔ́wɛngbɛ̃zɛa à yã́ pɔ́ a zãda òɛpi kɛ̀ píi.
Bɔazu pɔblè à imì, aà pɔ kɛ̀na. À gɛ̀ wùlɛ pɔ́wɛnzɛ kpɛ, ɔ̃ Lutu lɔ̀ɔlɛaàzi tɛɛɛ, à aà dábi gò aà gbáa à wùlɛ we.
Wɛɛdo kɛ́ Bɔazu gbãlɛ, à vù ń io à lìlɛ, ɔ̃ a è nɔɛ mɛ́ wúlɛa a gbázĩ.
À mɛ̀: Dé ni? Ɔ̃ Lutu wèwà à mɛ̀: Mámɛmaa Lutu n zĩkɛna. Ǹ n dábi lɛ́ kumala, asa ma daɛ fɛ̃̀ɛɛ pɔ́ a ma bon n ũ.
A òɛ̀: Dii báaadangu! Gbɛ̃kɛ pɔ́ ń kɛ̀ gbɛzãɛ bee dɛ a káaua. Ni gɛ́ ɛ̀waasoɔ wɛɛlɛio, taasideɔ ge ɔdeɔ.
Ńsu to vĩa n kũo. Yã́ pɔ́ ń gbɛ̀a píi, má kɛnɛ, asa wɛ̃́lɛdeɔ dɔ̃ píi kɛ́ nɔ maan n ũ.
Sĩanaɛ! N daɛn ma ũ, ãma n daɛ fɛ̃̀ɛɛ pãle ku, a daɛfɛ̃ɛɛkɛ dɛmala.
I la gwã́a, zia kɔɔ tó a ye n boɛ, a maaɛ, aà n bo. Ãma tó i weio, má sì ń Diio má n bo. I la e gu dɔ.
A wúlɛa aà gbázĩ we e gufɛ̃nɛ, ɔ̃ à fɛ̀lɛ e guwɛ àɔ gɛ́ kɛ̃́i, asa Bɔazu òɛ̀ asu to gbɛ̃e dɔ̃ kɛ́ a mɔ pɔ́wɛngbɛ̃zɛaoɛ.
A òɛ̀ lɔ: Ǹ n pɔlɔgãu poo ǹyɔ̃ kũa. Kɛ́ a kũa, ɔ̃ Bɔazu naa kàuɛ̀ koko lɛ do taawa a dìɛ̀, ɔ̃ à tàò bɛ.
Kɛ́ à kà bɛ, aà zãda aà là à mɛ̀: Yã́ kɛ̀ai? Ɔ̃ à yã́ pɔ́ gɔ̃ɛpi kɛ̀ɛ òɛ̀ píi.
À mɛ̀: À ma gba naa zaa lɛ sooloɛ beeɛ. À mɛ̀ a maa mà ta ma zãdawa ɔgiio.
Ɔ̃ Naomi mɛ̀: Zɔ̃lɛ tɛɛɛ e ǹ yã́pi midɛa dɔ̃, asa gɔ̃ɛpi a kã́mabo gbã yã́pi midɛsaio.
Bɔazu gɛ̀ zɔ̃̀lɛ wɛ̃́lɛ bĩ́ibɔlɛu, ɔ̃ a è daɛ fɛ̃̀ɛɛ gbɛ̃bona pɔ́ a a yã'òpi lɛ́ mɔ́. Ɔ̃ à mɛ̀: Ma gbɛ̃́, mɔ ǹ zɔ̃lɛ.
Ɔ̃ à wɛ̃́lɛ gbɛ̃zɔ̃ɔɔ sìsi gbɛ̃ɔn kwi à mɛ̀ aa zɔ̃lɛ.
Ɔ̃ a ò daɛ fɛ̃̀ɛɛ pɔ́ a aà bopiɛ: Naomi pɔ́ sù ń Mɔabu bùsuo lɛ́ wá vĩ̀i Ɛlimɛlɛki tɔɔlɛ saalo yia.
Ɔ̃ má è a maa mà a yã'onɛ, ní lú wá gbɛ̃zɔ̃ɔ pɔ́ zɔ̃lɛa laɔ wáa. Tó ń ye ǹ boɛ, bo. Tó ń ye ǹ bo sɔ̃o, omɛɛ mà ma, asa ḿmɛ ń a boa zɛ́ vĩ. Tó n baa gɛ̃̀, mapi. Ɔ̃ gɔ̃ɛpi mɛ̀: Má bo.
Ɔ̃ Bɔazu mɛ̀: Tó n tɔɔlɛpi lù Naomi ń Mɔabu nɔɛ Lutuowa, ńyɔ̃ gbɛ̃́ pɔ́ gà gyaa e lɔ, kɛ́ aà tɔ́ e gɔ̃ a túbiwa.
Ɔ̃ daɛ fɛ̃̀ɛɛ gbɛ̃bonapi mɛ̀: Tó màaɛ, má boo, kɛ́ másu mà azĩa túbi ɔ̃̀ɔkpao yã́i. Ǹ n pɔ́ bo, asa má fɔ̃ boo.
Isaili bùsuu yãa tó gbɛ̃́ lɛ́ tɔɔlɛ bo ge àlɛ a lɛũkpakɛ, tó àlɛ yã́ midɛ, ì a kyale gba do bɔ à dɔ gbɛ̃́waɛ yã́pi midɛa seela ũ Isailiɔnɛ.
Kɛ́ daɛ gbɛ̃bonapi ò Bɔazuɛ aà lú, ɔ̃ à a kyale bɔ̀ a kpà Bɔazuwa.
Ɔ̃ Bɔazu ò gbɛ̃zɔ̃ɔpiɔnɛ ń gbɛ̃́ kĩniɔ píi: Ámɛ á seeladeɔ ũ gbã, ma Ɛlimɛlɛki ń Malonio ń Kilionio pɔ́ɔ lù Naomiwa píi.
Ɔ̃ ma Maloni gyaa Lutu, Mɔabu nɔɛ èu nɔ ũ lɔ, kɛ́ gbɛ̃́ pɔ́ gàpi tɔ́ e àɔ ku a túbiwa, kɛ́ aà tɔ́ su ga aà gbɛ̃́ɔ guu ge aà wɛ̃́lɛɛ bee guuo. Ámɛ á yã́pi seeladeɔ ũ gbã.
Ɔ̃ gbɛ̃zɔ̃ɔpiɔ ń gbɛ̃́ pɔ́ kú bɔlɛ guuɔ píi mɛ̀: Wámɛ wá a seeladeɔ ũ. Dii to nɔɛ pɔ́ lɛ́ gɛ̃ n uapi gɔ̃ lán Lasɛli ń Leaowa. An pla ḿpii aamɛ aa Isailiɔ kàlɛ. Aà to n gbãa àɔ kã́fĩ Ɛflata bùsuu, ní tɔbɔ Bɛtɛlɛũ.
Dii to bui pɔ́ á kpama ń nɔɛpioɔ aa gɔ̃ lán Pɛlɛzi pɔ́ Tamaa ì ń Yudao buiɔwa.
Ɔ̃ Bɔazu Lutu sɛ̀ a nɔ ũ. À wùlɛaànɔ, ɔ̃ Dii aà gbà nɔ, ɔ̃ à nɛ'ì gɔ̃ɛ ũ.
Ɔ̃ nɔɛɔ ò Naomiɛ: Wa Dii sáaukɛ̀, i n to bonasai gbão. Nɛ́pi tɔbɔ Isailiɔ guu.
A n nɔ̀sɛ níninɛ, i n gwa n zikũ guu, asa n nɛ́ gyaa pɔ́ yenzi mɛ́ a maanɛ dɛ nɛgɔ̃ɛ gbɛ̃ɔn soplaɔla mɛ́ nɛ'ì.
Ɔ̃ Naomi nɛ́pi sɛ̀ a kpà a kùɛ, à gɔ̃̀ aà gwana ũ.
Ɔ̃ nɔɛ pɔ́ kú weɔ mɛ̀: Wà nɛgɔ̃ɛ ì Naomiɛ. Ɔ̃ aa tɔkpàɛ̀ Ɔbɛdi. Ɔ̃mɛ Yɛse mae, Davidi dezi ũ.
Pɛlɛzi buiɔ tɔ́n kɛ: Pɛlɛzi mɛ́ Ɛzɔ̃nɔ ì,
Ɛzɔ̃nɔ Laũ ì, Laũ Aminadabu ì,
Aminadabu Naasɔ̃ ì, Naasɔ̃ Salamɔ ì,
Salamɔ Bɔazu ì, Bɔazu Ɔbɛdi ì,
Ɔbɛdi Yɛse ì, Yɛse Davidi ì.
Gɔ̃ɛe ku Lama, Ɛflaiũ bùsu gusĩsĩdeu. Zufi buiɛ, aà tɔ́n Ɛlikana, Yeloaũ nɛ́ɛ. Ɛflaiũ bui pɔ́ wì mɛ Zufipi mɛ́ Tou ì, ɔ̃ Tou Ɛlihu ì, ɔ̃ Ɛlihu Yeloaũpi ì.
Ɛlikana nɔ vĩ mɛ̀n plaɛ, a sɛ̃́ia tɔ́n Ãna, a plaade Penina. Penina mɛ́ nɛade ũ, Ãna sɔ̃ fĩiɛ.
Wɛ̃ ń wɛ̃o gɔ̃ɛpi ì bɔ a wɛ̃́lɛu à gɛ́ Silo Dii Zĩgɔ̃de sísii, ɔ̃ ì sa'owà. Ɛli nɛgɔ̃ɛ mɛ̀n plaɔ Ɔfini ń Finɛasio ku we Dii gbàgbanaɔ ũ.
Gɔɔ pɔ́ Ɛlikana sa'ò, ì a nɔ̀ɔ kpa a na Peninawa ń a nɛgɔ̃ɛɔ ń a nɛnɔɛɔ píi,
ɔ̃ ì a lɛɛ pla kpa Ãnawa, asa a yeaàziɛ, baa kɛ́ Dii aà kɛ̀ fĩi ũ.
Aà gɔ̃api sɔ̃ ìɔ aà kɛ pɔ́ɔpɔɔ aà fĩikɛ yã́i, kɛ́ aà nɔ̀sɛ e fɛlɛ.
Màa ìɔ kɛɛ̀ wɛ̃ ń wɛ̃o. Tó Ãna gɛ̀ Dii kpɛ́u, aà gɔ̃api ì aà kɛ pɔ́ɔpɔɔ, ɔ̃ ì ɔ́ɔlɔ à fua pɔble.
Ɔ̃ aà zã́ ì aà lá: Bɔ́mɛ n le, ńlɛ ɔ́ɔlɔ, ni pɔbleo ni? Àkɛa n nɔ̀sɛ ɔ̃̀ɔkpài? Má dɛnɛ nɛgɔ̃ɛ mɛ̀n kwiao lé?
Zĩewa kɛ́ aa ku Silo, aa pɔblè aa làa, sa'ona Ɛli zɔ̃lɛa kìlau Dii kpɛ́ kpɛɛlɛ, ɔ̃ Ãna fɛ̀lɛ
ń nɔ̀sɛyaa zɔ̃ɔo, à wabikɛ̀ Diiwa ń ɔɔlɔo maamaa.
Ɔ̃ à lɛkɛ̀ Diiwa à mɛ̀: Dii Zĩgɔ̃de, to mapi n zɔ̀blena yã́ dɔngu! Ma wɛ̃nagwa! Tó ma yã́ i sãnguo, mɛ́ n ma gba nɛgɔ̃ɛ, má aà kpama n pɔ́ ũɛ e aà wɛ̃ni lɛ́u, gɛ̃ a táa'o aà miwa bauo.
Kɛ́ aà wabikɛa Diiwapi lɛ́ láao, ɔ̃ Ɛli lɛ́ aà gwa soee.
Ãna lɛ́ yã́pi o a sɔ̃uɛ, aà lɛ́ mɛ́ lɛ́ kɛ úi'ui, i yã'o à bɔ̀ a lɛ́wa gbɛ̃e mào. Ɛli lɛ́ e vɛ̃ɛ lɛ́ aà dɛɛ,
ɔ̃ a òɛ̀: Ńyɔ̃ɔ vɛ̃ɛdɛ kɛ e bɔɛ ni? Mikɛ̃ vɛ̃ɛwa.
Ɔ̃ Ãna wèwà à mɛ̀: I kɛ màa no Baa! Nɔɛ pɔsiaden ma ũ, mi vɛ̃ɛ ge í gbãae mio. Málɛ a yã'ɔ̃maɔ siu Diiɛɛ.
Ńsu mapi n zɔ̀blena dilɛ nɔɛ pã ũo. Ma nɔ̀sɛ ɔ̃̀ɔkpaa ń ma kua bíli guuo mɛ́ tò málɛ wabikɛ la e tia.
Ɔ̃ Ɛli òɛ̀: Ta niɛ musu. Isailiɔ Lua n gba pɔ́ pɔ́ n a wabikɛ̀wa.
Ɔ̃ Ãna mɛ̀: To mapi n zɔ̀blena yã́ kángu. Ɔ̃ à tà à pɔblè, aà oosisi làa.
Kɛ́ gu dɔ̀, aa fɛ̀lɛ káaukaau aa gɛ̀ kùlɛ Diiɛ. Ɔ̃ aa ɛ̀a tà ń bɛ wɛ̃́lɛu Lama. Kɛ́ Ɛlikana wùlɛ ń a na Ãnapio, aà yã́ dɔ̀ Diigu.
Wɛ̃ bee ɔ̃ à nɔsì à nɛ'ì gɔ̃ɛ ũ, ɔ̃ à tɔkpàɛ̀ Samuɛli, asa à mɛ̀: Ma aà wabikɛ̀ Diiwaɛ.
Ɔ̃ Ɛlikana fɛ̀lɛ ń a bɛdeɔ píi, aa ɛ̀a gɛ̀ sa pɔ́ wì o wɛ̃ ń wɛ̃o oi Diiwa, aai lɛ́ pɔ́ wa kɛ̀wà fĩabo.
Ãma Ãna i gɛo. A ò a zã́ɛ: Tó nɛ́pi kɛ̃̀, ɔ̃ má gɛ́ aà ɔlɔi Diiɛ, i gɔ̃ àɔ ku we gɔɔpii.
Ɔ̃ aà zã́ òɛ̀: Lá à kɛ̀nɛ maa kɛ. Kã́ma bo e aà kɛ̃́. Dii to yã́pi kɛnɛ. Ɔ̃ nɔɛpi a nɛ gwà e à gɛ̀ kɛ̃̀.
Kɛ́ à kɛ̃̀, ɔ̃ à aà sɛ̀ gɛ̀ò Lua kpɛ́u Silo ń zugaae wɛ̃̀ àaɔ̃o ń pɛ̃ɛtio koko do ń vɛ̃ɛo tùu do. Nɛ́pi kɛ̀ gɔ̃gbãana ũ.
Aa gáaepi kòlokpa, ɔ̃ aa gɛ̀ ń nɛ́pio Ɛli kĩ́i.
Ɔ̃ Ãna òɛ̀: Baa, gáafaakɛmɛɛ! Ń n kuao, mámɛ má nɔɛ pɔ́ zɛ lɛ́ wabikɛ Diiwa ń wáa la ũ.
Nɛ́ɛ bee wabi má kɛ̀ Diiwa, ɔ̃ à ma gba pɔ́ pɔ́ má gbɛ̀awapi.
A yã́i ma mɔ aà kpái Diiwa, aàɔ ku aà pɔ́ ũ e a wɛ̃ni lɛ́u. Ɔ̃ aa kùlɛ Diiɛ we.
Ɔ̃ Ãna Dii sìsi à mɛ̀: Ma nɔ̀sɛ lɛ́ yáalɔ Diiwa, ma mi daa ía Dii yã́i. Málɛ pɔnakɛ ma ibɛɛɔwa, ma pɔ kɛ̀na kɛ́ à ma suabà.
Gbɛ̃e kua adoa lán Diiwao, gbɛ̃e ku laaàwao, gbɛsie ku lán wá Luawao.
Ásu yãbɔlɛ ń yɔ̃̀ɔoo, ásu to walayã bɔ á lɛ́uo, asa Dii Lua mɛ́ yã́piidɔ̃na ũ, ɔ̃mɛ ì wá yãkɛaɔ yɔ̃.
Nɛgɔ̃naɔ sá ɛ̀'ɛ, funaɔ gbãa dɔ ń pi.
Gbɛ̃́ pɔ́ kã̀ yãaɔ lɛ́ gbɛwi blɛ yã́i, nɔa lɛ́ gbɛ̃́ pɔ́ àlɛ ń dɛ yãaɔ dɛ lɔo. Fĩiɔ nɛ'ì soplapla, mɛ́ nɛgɔ̃ɛdasi'inaɔ lɛ́ ibaba.
Dii mɛ́ ì to gbɛ̃́ ga, mɛ́ ì to gbɛ̃́ àɔ ku. Ɔ̃mɛ ì to gbɛ̃́ gɛ̃ tíu, mɛ́ ì gɛ vu.
Dii mɛ́ ì mɔ́ ń taasio ń namao, ì ɔtɔ̃ɔlɛ gbɛ̃eɔwa, ì gbɛ̃eɔ kã́fĩ.
Ì wɛ̃nadeɔ bɔ luutɛ̃u, ì taasideɔ bɔ tùu'ɛu. Ì ń zɔ̃lɛ gudoũ ń kíabuiɔ, ì to aa kpalable ń gawio. Asa tɔɔlɛ zĩ́mpɛlɛá Dii pɔ́ɛ, ɔ̃ à dṹnia kàlɛwà.
Ì a yãmanaɔ dɛdɛkĩi dɔ̃́anɛ́, ì vãikɛnaɔ dɛ̃ɔnzɔ̃ gusiau. Gbɛ̃e a fɔ̃ dɛ̃ɛnɛ ń azĩa gbãaoo,
Dii a a ibɛɛɔ úlɔ. A pala a ibɛɛɔwa za musu, a yã́kpalɛkɛńnɔ dṹnia lɛ́ lɛ́u. A gbãa pisi kía pɔ́ á kpàɛ, a gbɛ̃́ pɔ́ á sɛ̀pi mi daɛ̀ ía.
Ɔ̃ Ɛlikana tà a bɛ wɛ̃́lɛu Lama, ɔ̃ nɛgɔ̃ɛpi gɔ̃̀, àlɛ zĩkɛ Diiɛ ń sa'ona Ɛlio.
Ɛli nɛgɔ̃ɛɔá nɛ́ pãɔnɛ, aa Dii dɔ̃o.
Yã́ pɔ́ sa'onapiɔ ì kɛnɛ́n kɛ: Tó gbɛ̃́ sa'ò, gɔɔ pɔ́ àlɛ nɔ̀ɔ fùukɛ, sa'ona ìwae ì mɔ́ ń saa gɛ̃n àaɔ̃o kũa.
Ɔ̃ ì si ta ge oo ge mɔ̀ oo guu, ɔ̃ sa'ona ì pɔ́ pɔ́ saapi bɔ̀o sɛ a pɔ́ ũ píi. Màa aaì kɛ Isaili pɔ́ mɔ̀ Siloɔnɛ píi.
Baa e wàɔ gɛ́ nɔ̀ɔ kpasai a nísi láa, sa'ona ìwae ì mɔ o gbɛ̃́ pɔ́ sa'òpiɛ: Nɔ̀ɔ kpa sa'onawa aà kpasa, asa a we nɔ̀ɔ fùukɛa simao, sema a bùsu.
Tó gbɛ̃́pi òɛ̀: Má nɔ̀ɔ kpasa gĩa a nísi láaɛ, pɔ́ pɔ́ ń yei ní sɛ́ sa, ɔ̃ ìwapi ì mɛ: Aawo! Kpaa gɔ̃̀ɔ! Tó n gi, má sí ń gbãaoɛ.
Ɛ̀waasopiɔ duuna zɔ̃ɔ Diiɛ maamaaɛ, asa aalɛ saka aà sa'onɔɔuɛ.
Nɛgɔ̃ɛna Samuɛli sɔ̃ ìɔ zĩkɛ Diiɛ ń sa'o'ulao daa.
Aà da ì gomusu nɛ́na zɔ̃ɛ̀. Lá àlɛ mɔ́ sa'oi ń a zã́o wɛ̃ ń wɛ̃o, ɔ̃ ì mɔoɛ̀.
Ɛli ì samaa'o Ɛlikanaɛ ń a napio ì mɛ: Dii n gba nɛ́ lɔ ń n nɔpio, nɛ́ pɔ́ à aà wabikɛ̀ a kpà Diiwapi gɛ̃ɛ ũ. Ɔ̃ aaì tá ń bɛ.
Ɔ̃ Dii ɛ̀fãaikɛ̀ Ãnaɛ, à ɛ̀a nɛ'ì mɛ̀n sɔo, gɔ̃ɛ àaɔ̃, nɔɛ pla. Nɛgɔ̃ɛna Samuɛli sɔ̃ àlɛ zɔ̃ɔkũ Dii ɔzĩ.
Ɛli zikũ̀ maamaa, à yã́ pɔ́ a nɛ́ɔ lɛ́ kɛ Isailiɔnɛ mà píi ń lá aaì wúlɛ ń nɔɛ pɔ́ aaìɔ zĩkɛ kpaaũkpɛ kpɛɛlɛɔ.
Ɔ̃ à ń lá à mɛ̀: Bɔ́mɛ tò álɛ yãkɛ màai? Má mà gbɛ̃́pii lɛ́ á yãvãipi o.
Ásu kɛ màao ma nɛ́ɔ! Bao pɔ́ má mà, àlɛ fãaa Dii gbɛ̃́ɔ guupi maao.
Tó gbɛ̃́ duunakɛ̀ a gbɛ̃́deeɛ, Lua a aà misi, ãma tó gbɛ̃́ duunakɛ̀ Diiɛ, démɛ a aà misii? Ɔ̃ aa gì ń mae yãmai, asa Dii zɛ̀ ń ń dɛdɛa yã́oɛ.
Nɛgɔ̃ɛ Samuɛli sɔ̃ àlɛ zɔ̃ɔkũ, àlɛ kã́fĩ. Ìɔ na ń Diio ń gbɛ̃́piio.
Ɔ̃ Lua gbɛ̃e mɔ ò Ɛliɛ: Dii mɛ̀, gɔɔ pɔ́ ń dezi Aalona bɛdeɔ lɛ́ zɔble Falaɔ̃ɔɛ Egipi, a bɔ mɔmá wásawasa,
Isaili buiɔ guu píi ɔ̃ a n dezi Aalonapi sɛ̀ a gbàgbana ũ. Ɔ̃ à a gbagba à tulaletikàɛ tɛ́a ń sa'o'ulao daa. À mɛ̀ a sa pɔ́ Isailiɔ ì a pɔ́ nísi kátɛu à tɛ́kũ kpà aà buiɔwa píiɛ.
À mɛ̀ bɔ́mɛ tò i a sa'onɔɔ zɔ̃ ń gbáo ń gba pɔ́ á dìlɛ wàli mɔoɛ a kpɛ́uoi? À mɛ̀ bɔ́yãi ni n nɛ́ɔ dilɛ dɛala, ɔ̃ álɛ mɛkpa ń a gbɛ̃́ Isailiɔ sa'onɔɔ maaoi?
Bee yã́i Dii Isailiɔ Lua mɛ̀, á dìlɛ yãa n buiɔ ń n dezi buiɔ mɛ́ aaliɔ a gbagba gɔɔpii, ãma tia i we beei lɔo. À mɛ̀ gbɛ̃́ pɔ́ a kpɛlà ɔ̃ á aà kpɛla, mɛ́ gbɛ̃́ pɔ́ sakàagu a kɛ pɔ́ ũo.
Ma! À mɛ̀ gɔɔe a mɔ́, á kɛ n bɛ gɔ̃gbãaɔnɛ sàabu ń n de bɛdeɔ. Mae zie aɔ ku n ua lɔo.
Ńyɔ̃ taasi e n bɛ. Baa tó a ɛ̀fãai pìsi Isailiɔnɛ píi, maezie aɔ ku n uao e gɔɔpii.
N uadeɔ ɛɛ gaga píiɛ. N gbɛ̃́ pɔ́ i aà bɔ a gbagbazĩuo, a to n wɛ́ wo ń ɔɔlɔo, n pɔ i siakũ.
N nɛ́ gbɛ̃ɔn pla Ɔfini ń Finɛasio aa gaga gɔɔ doũ zĩ́ an pla ḿpiiɛ. Bee aɔ dɛnɛ seela ũ kɛ́ yã́ pɔ́ má ò a kɛ píiɛ.
Dii mɛ̀ á gbɛ̃́ sɛ́ sa'on náaide ũ, i a pɔeã kɛ lá á yeiwa. Á aà buiɔ zɛdɔ gíũgiũ, aɔ zĩkɛ gbɛ̃́ pɔ́ á kpá kía ũɛ gɔɔpii.
N bui pɔ́ gɔ̃̀ɔ mɔ kulɛkɛɛ̀ ɔ̃a ge pɛ̃ɛ yã́i, aai mɛ: Sa'onzĩe dawɛ̃ɛ wà kɛ, wí e wàɔ blɛ yɔɔna ble.
Nɛgɔ̃ɛ Samuɛli lɛ́ zĩkɛ Diiɛ ń Ɛlio. Gɔɔ bee Dii yã́ lí dɛdɛ gbɛ̃́wa mɔ̀ɔmɔɔo, mɛ́ wɛ́pungu'ea i liguao.
Gɔɔewa Ɛli wúlɛa a kpɛa. Aà wɛ́ bùsa, àlɛ gu'e maamaa lɔo.
Samuɛli wúlɛa Dii kpɛ́u, gu pɔ́ Lua kpagolo kúu. Lua kpɛ́ filia i gao.
Ɔ̃ Dii lɛzù Samuɛlizi. A wèwà à mɛ̀: Má kɛ́!
Ɔ̃ à bàalɛ̀ gɛ̀ Ɛli kĩ́i à mɛ̀: N lɛzùmazi nolo? Ma mɔ. Ɔ̃ a òɛ̀: Mi lɛzunzio. Gɛ ǹ wúlɛ. Ɔ̃ à ɛ̀a gɛ̀ wùlɛ.
Dii ɛ̀a lɛzùaàzi lɔ, ɔ̃ à ɛ̀a gɛ̀ Ɛli kĩ́i à mɛ̀: N lɛzùmazi nolo? Ma mɔ. Ɔ̃ à mɛ̀: Ma nɛ́, mi lɛzunzio. Gɛ ǹ wúlɛ.
Samuɛli Dii dɔ̃ gĩao, Dii yã́ i dɛdɛwà yãao.
Dii ɛ̀a lɛzùaàzi a gɛ̃n àaɔ̃de, ɔ̃ à fɛ̀lɛ gɛ̀ Ɛli kĩ́i lɔ à mɛ̀: N lɛzùmazi nolo? Ma mɔ. Ɔ̃ Ɛli dɔ̃̀ sa kɛ́ Dii mɛ́ lɛ́ lɛzu ɛ̀waasonapizi.
Ɔ̃ a òɛ̀: Gɛ ǹ wúlɛ. Tó à lɛzùnzi sa, ní mɛ: Yã'o Dii, n zɔ̀blena swã́ dɔ. Ɔ̃ Samuɛli gɛ̀ wùlɛ a wúlɛkĩi.
Dii mɔ̀ zɛ̀ we, à lɛzùaàzi lá a kɛ̀ yãawa à mɛ̀: Samuɛli! Samuɛli! Ɔ̃ Samuɛli mɛ̀: Yã'o Dii, mapi n zɔ̀blena ma swã́ dɔ.
Ɔ̃ Dii òɛ̀: Ma! Má yãkɛ Isailiɔ guu, gbɛ̃́ pɔ́ a baomà a kɛkɛ swãwɛ̃ɛ.
Gɔɔ bee má àsi pɔ́ má ò Ɛli bɛdeɔ yã́ musu kɛ píi za a daalɛawa e a midɛawa.
Má òɛ̀ má tó yã́ líɔ wi aà bɛdeɔ musuɛ e gɔɔpii vãi pɔ́ a a yã́ dɔ̃ yã́i, kɛ́ aà nɛ́ɔ ńzĩa kpɛbɔ̀, mɛ́ i ń zùukɛo yã́i.
Bee yã́i ma lɛgbɛ̃̀ Ɛli bɛdeɔ yã́ musu ma mɛ̀: Sa'oa ge gbadaa a Ɛli bɛdeɔ tàae kɛ̃́má bauo.
Samuɛli wùlɛ e gu dɔ̀, ɔ̃ à Dii kpɛ́ gbaɔ wɛ̃̀wɛ̃. A wɛ́pungu pɔ́ á è oa Ɛliɛ vĩa vĩ.
Ɔ̃ Ɛli aà sìsi à mɛ̀: Samuɛli ma nɛ́! A wèwà à mɛ̀: Má kɛ́!
Ɔ̃ à aà là à mɛ̀: A ònɛ kpelewa ni? Ńsu yã́pi ulɛmɛɛo. Tó ń yã́ pɔ́ a ònɛ kee ùlɛmɛɛ, Lua yãpãsĩkɛnɛ bɛ̃̀ɛbɛ̃ɛ!
Ɔ̃ Samuɛli yã́pi sìuɛ̀ píi, i a kee ulɛɛ̀o. Ɔ̃ Ɛli mɛ̀: Diin aà ũ. Lá à kɛ̀ɛ̀ maa, aà kɛ.
Samuɛli lɛ́ zɔ̃ɔkũ mɛ́ Dii kuaànɔ, i to yã́ pɔ́ a ò lɛ̀lɛ pão.
Ɔ̃ Isaili pɔ́ kú za Dã e Bɛɛsɛbaɔ dɔ̃̀ píi sa kɛ́ Samuɛliá Dii ãnabiɛ sĩana.
Dii ìɔ bɔ àɔ mɔ Samuɛliwa Silo, gu pɔ́ à azĩa ɔ̀lɔuɛ̀ káau. Ì yã'oɛ̀, ɔ̃ Isailiɔ lɛ́ aà yãma píi.
Isailiɔ bɔ̀lɛ gɛ̀ Filitɛ̃ɔwa zĩu. Aa bòokpà Ɛbɛnɛzɛɛ, Filitɛ̃ɔ sɔ̃ Afɛki.
Filitɛ̃ɔ zĩ'ɔpòo aa gɛ̀ò Isailiɔwa. Kɛ́ zĩ gbãakũ̀, ɔ̃ Filitɛ̃ɔ Isailiɔ blè, aa ń dɛdɛ zĩlau we gbɛ̃ɔn ɔ̀aa bao (4.000) taawa.
Kɛ́ Isailiɔ sù ń bòou, an gbɛ̃zɔ̃ɔɔ mɛ̀: Bɔ́yãi Dii tò Filitɛ̃ɔ wá blé gbãi? Wà gɛ Dii bàakuawanɔ kpagolo sɛ́ Silo wà suò àɔ kúwanɔ, kɛ́ aàli wá bɔ wá ibɛɛɔ ɔzĩ.
Ɔ̃ aa gbɛ̃́ɔ zĩ̀ Silo aa gɛ̀ Dii bàakuańnɔ kpagolo sɛ̀ sùò. Ɔ̃mɛ Dii Zĩgɔ̃de kiblekĩi ũ malaika gã̀sĩadeɔ zãnguo. Ɛli nɛ́ gbɛ̃ɔn plaɔ Ɔfini ń Finɛasio kú ń kpagolopio we.
Kɛ́ wà kàò Isailiɔ bòou, aa kã̀a wiiwa ḿpii e tɔɔlɛ dèe.
Kɛ́ Filitɛ̃ɔ wiipi mà, aa mɛ̀: Bɔ́ wii gbãa mɛ́ dɔ Ɛbɛluɔ bòoui? Kɛ́ aa dɔ̃̀ Dii kpagolo mɛ́ pìla ń bòou,
vĩa ń kṹ aa mɛ̀: Diie pìla ń bòouɛ. Yã́ gìwáɛ sa! Yã́ bee taa i kɛ yãao.
Yã́ gìwáɛ! Démɛ a wá bɔ dii gbãapi ɔzĩi? Diipi mɛ́ yãmɔ̀ Egipiɔnɛ guwaiwaiu.
Wá Filitɛ̃ɔ wà sɔ̃dilɛ wà gɔ̃ɛkɛkɛ. Tó wi kɛ màao, wá zɔble Ɛbɛluɔnɛ lá aalɛ blewɛ̃ɛwaɛ. Wà gɔ̃ɛkɛkɛ, wí zĩkańnɔ.
Ɔ̃ Filitɛ̃ɔ fɛ̀lɛ Isailiɔwa ń zĩo aa ń fú, ɔ̃ an baade bàalɛ̀ tà a bɛ, an dɛdɛa kɛ̀ zài. Filitɛ̃ɔ ń kɛ̀sɛdeɔ dɛ̀dɛ gbɛ̃ɔn ɔ̀aasɔsɔo lɛɛ baakwi (30.000).
Aa Lua kpagolo sì mɛ́ Ɛli nɛ́ gbɛ̃ɔn plaɔ Ɔfini ń Finɛasio gàga.
Bɛ̃yãmɛɛ bui gbɛ̃e bɔ̀ zĩlau, à bàalɛ̀ gɛ̀ Silo zĩbeezĩ. À a pɔkasaɔ ga kɛ̃̀kɛ̃, à bùsukà a miu.
Kɛ́ à kà, à Ɛli lè zɔ̃lɛa kìlau zɛ́ saɛ, àlɛ gudã, asa aà sɔ̃ daa doũo Lua kpagolo yã́i. Kɛ́ gbɛ̃́pi gɛ̃̀ wɛ̃́lɛu, à baokpà wɛ̃́lɛdeɔnɛ, ɔ̃ aalɛ ɔ́ɔlɔ ḿpii.
Kɛ́ Ɛli wiipi mà à mɛ̀: Búbua bee bɔ̀ máɛ? Ɔ̃ gbɛ̃́pi kɛ̀ kpakpa à gɛ oɛ̀.
Ɛli zi kà wɛ̃̀ basɔo plasai, aà wɛ́ gɔ̃̀ sùii, àlɛ gu'e lɔo.
Ɔ̃ gbɛ̃́pi òɛ̀: Tia ma bɔ zĩlau, ma bɔ za we ń bao gbãɛ. Ɔ̃ Ɛli aà là à mɛ̀: Bɔ́mɛ kɛ̀ wei ma gbɛ̃́?
Baokpanapi wèwà à mɛ̀: Isailiɔ bàalɛ̀ Filitɛ̃ɔnɛ, ɔ̃ Filitɛ̃ɔ ń dɛdɛ dasidasi. N nɛ́ gbɛ̃ɔn plaɔ Ɔfini ń Finɛasio gàga lɔ. Filitɛ̃piɔ Lua kpagolo sìmá lɔ.
Kɛ́ à Lua kpagolo yã'ò, Ɛli bɔ̀ a kìlau à lɛ̀lɛ kpaanla wɛ̃́lɛ bĩ́ibɔlɛ saɛ, ɔ̃ aà waa gbòo à gà, asa à zikũ̀ mɛ́ gbɛ̃́ kã́aɛ. À dɔ̀aa Isailiɔnɛ e wɛ̃̀ blaɛ.
Ɛli nɛ́ Finɛasi na nɔsia, à kà nɛ'ia. Kɛ́ à Lua kpagolo sia bao mà ń a zãde gaao ń a zã́ gaao, ɔ̃ à kùlɛ à nɛ'ì, asa nɔwãwã mɔ̀wàɛ.
Kɛ́ àlɛ kãsãnkɛ, gbɛ̃́ pɔ́ aa aà kṹkũaɔ òɛ̀: Ńsu to vĩa n kũo, n nɛ'ì gɔ̃ɛ ũ. Ãma i wemáo, i ń yãdao.
Ɔ̃ à tɔkpà nɛ́piɛ Ikabodu à mɛ̀: Isailiɔ gawi kɔ'ɛ̀, asa wà Lua kpagolo sìmáɛ, mɛ́ aà zãde ń aà zã́o gàga lɔ.
À mɛ̀: Isailiɔ gawi kɔ'ɛ̀, asa wà Lua kpagolo sìmáɛ.
Kɛ́ Filitɛ̃ɔ Lua kpagolo sì, aa bɔ̀ò Ɛbɛnɛzɛɛ aa tàò Asedoda.
Ɔ̃ aa gɛ̃̀ò ń dii Dagɔ̃ kpɛ́u, aa dìlɛ aà saɛ.
Kɛ́ gu dɔ̀, Asedodadeɔ fɛ̀lɛ káaukaau, ɔ̃ aa è Dagɔ̃ lɛ̀lɛ zĩ́lɛ a gbɛɛu Dii kpagolo aɛ. Ɔ̃ aa Dagɔ̃ sɛ pɛ̀lɛ a gbɛu.
Kɛ́ gu dɔ̀ lɔ, aa fɛ̀lɛ káaukaau, ɔ̃ aa è Dagɔ̃ lɛ̀lɛ zĩ́lɛ a gbɛɛu lɔ Dii kpagolo aɛ. Aà mi ń aà ɔɔ wòɛ kálɛa kpɛɛlɛ bèewa. Aà gbɔ̃u gɔ̃̀ dilɛ ado.
Bee yã́i Dagɔ̃ gbàgbanaɔ ń gbɛ̃́ pɔ́ lɛ́ gɛ̃ aà kpɛ́u Asedodaɔ lí kɛ̀sɛpɛlɛ aà kpɛ́ kpɛɛlɛ bèewao e ń a gbão.
Dii ɔtɔ̃̀ Asedodadeɔwa, à ń ásookɛ̀ à gbɛna kàńgu, Asedodadeɔ ń a zɔ̃ɛwiadeɔ píi.
Kɛ́ Asedodadeɔ è màa, aa mɛ̀: Isailiɔ dii kpagolo a e àɔ kúwanɔ la lɔo, asa àlɛ ɔtɔ̃wá ń wá dii Dagɔ̃o pãsĩpãsĩɛ.
Ɔ̃ aa gbɛ̃́ɔ zĩ̀ aa ń kíaɔ kã̀aa píi, ɔ̃ aa ń lá à mɛ̀: Kpelewa wá kɛ ń Isailiɔ dii kpagolooi? Ɔ̃ aa mɛ̀: Wà gɛò Gata. Ɔ̃ aa gɛ̀ò.
Kɛ́ aa kàò we, Dii ɔtɔ̃̀ wɛ̃́lɛwedeɔwa lɔ, ɔ̃ wɛ̃́lɛpi lòo. Dii gagyãkàńgu, gbɛna lìńla píi nɛ́fɛ̃nɛn gbɛ̃zɔ̃ɔ.
Ɔ̃ aa gɛ̀ ń Lua kpagolopio Ɛkɛloni. Kɛ́ aalɛ gɛ̃ò, wɛ̃́lɛpideɔ wiilɛ̀ aa mɛ̀: Wà gɛ̃̀wázi ń Isailiɔ dii kpagoloo, kɛ́ aa wá dɛdɛ wá buiwaɛ.
Ɔ̃ aa gbɛ̃́ɔ zĩ̀ aa ń kíaɔ kã̀aa píi, aa ònɛ́: À Isailiɔ dii kpagolo sɛ à taò a gbɛu, kɛ́ asu wá dɛdɛ wá buiwao yã́i. Asa gaga tò wɛ̃́lɛpi lòoɛ, Lua ɔtɔ̃̀má we maamaaɛ.
Gbɛna kà gbɛ̃́ pɔ́ aai gaoɔgu, ɔ̃ wɛ̃́lɛpideɔ wii nà luawa.
Dii kpagolo kú Filitɛ̃ɔ bùsuu e mɔ sopla,
ɔ̃ aa sa'onaɔ ń màsokɛnaɔ kã̀aa, aa ń lá aa mɛ̀: Kpelewa wá kɛ ń Dii kpagolooi? À owɛ̃ɛ lá wá kɛ wà taò a gbɛu.
Ɔ̃ aa wèmá aa mɛ̀: Tó álɛ tá ń Isailiɔ dii kpagoloo, ásu taò giio. À aà gba pɔ́ á tàae yã́i, í gbã́gbã, í yã́ pɔ́ tò i ɔ gowáo dɔ̃.
Ɔ̃ aa ń lá aa mɛ̀: Bɔ́ wá aà gba wà taò wá tàae yã́ii? Aa wèmá aa mɛ̀: À vua pi lán gbɛnawa mɛ̀n sɔo ń ɛ̃́nao lɔ mɛ̀n sɔo á kíaɔ dasilɛu, asa gyã doũpi á lé ń á kíaɔ píiɛ.
À á gbɛnaɔ taa pí ń ɛ̃́na pɔ́ lɛ́ á bùsu ɔ̃̀ɔkpaɔ, í Isailiɔ dii kpɛlaò. A gí ɔ goiwá ń wá diiɔ ń wá bùsuoa?
Bɔ́yãi á ye swã́gbãakɛ lá Egipiɔ ń Falaɔ̃ɔo kɛ̀wai? Lá à ń wɛtã̀ e aa Isailiɔ gbàɛ aa tà, i dɔáguo lé?
Tiasa à gɛ zugo dafu kɛ, í mɔ́ ń zù nɛade mɛ̀n pla pɔ́ wi zuudanɛ́ yãaoɔ. À gópi dɔnɛ́, í ń nɛ́ pɔ́ tɛ́ńziɔ kɛ̃́má, à táńnɔ ń kaau.
À Dii kpagolo sɛ́ da gópi guu, í vua pɔ́ pɔ́ álɛ kpã́sã á tàae yã́iɔ ka balɔu, í dilɛ kpagolopi saɛ, í zuɔ ka zɛ́u aa gɛò,
íɔ gwa. Tó kpagolo a bùsu zɛ́ sɛ̀, àlɛ gɛ́ Bɛsɛmɛsi oi, ɔ̃mɛ vãi zɔ̃ɔpi zĩ̀wá. Tó i sɛ́lɛ we sɔ̃o, wíɔ dɔ̃ kɛ́ ɔ̃mɛ ɔtɔ̃̀wáo, mi'ĩiɛ.
Ɔ̃ aa kɛ̀ màa, aa godɔ̀ zù nɛade mɛ̀n plaɔnɛ, aa ń nɛ́ɔ kà kaau,
ɔ̃ aa Dii kpagolo dà gópiu ń balɔ pɔ́ vua ɛ̃́naɔ ń gbɛna taaɔ ku a guuo.
Ɔ̃ zupiɔ zɛsɛ̀ tululu, aa Bɛsɛmɛsi zɛ́ sɛ̀, aalɛ gɛ́, aalɛ ɔ́ɔlɔ, aai lilɛ ɔplaai ge zɛɛio. Filitɛ̃ kíaɔ tɛ́ ń kpɛ e Bɛsɛmɛsi zɔ̃lɛu.
Bɛsɛmɛsideɔ lɛ́ pɔ́wɛna kɛkɛ guzulɛu. Kɛ́ aa wɛsɛ̀ musu, aa kpagolopi è, ɔ̃ an pɔ kɛ̀na a eawa.
Kɛ́ gópi kà Bɛsɛmɛsi gbɛ̃́ Yozuee bugbɛa, ɔ̃ à zɛ̀ gbɛ̀ gbɛ̃̀nɛ saɛ we. Ɔ̃ Levii buiɔ Dii kpagolopi bɔ̀ ń balɔ pɔ́ vua pɔ́ɔ ku a guuo, aa kàlɛ gbɛ̀ gbɛ̃̀nɛpiwa. Ɔ̃ Bɛsɛmɛsideɔ gópi lí zɔ̃̀ɛzɔ̃ɛ yàa ũ, aa sa pɔ́ wì a pɔ́ kátɛu à tɛ́kũ ò Diiwa ń zupiɔ. Gɔɔbeezĩ aa sa pɔ́ wì a pɔ́ kátɛu à tɛ́kũ ò Diiwa ń sa pãleɔ.
<range>
Filitɛ̃ kía gbɛ̃ɔn sɔoɔ yã́pi è, ɔ̃ aa ɛ̀a tà Ɛkɛloni zĩbeezĩ.
Vua gbɛna pɔ́ Filitɛ̃ɔ kpã̀sã Diiɛ ń tàae yã́iɔn kɛ: Asedoda pɔ́ do, Gaza pɔ́ do, Asekeloni pɔ́ do, Gata pɔ́ do, Ɛkɛloni pɔ́ do.
Vua ɛ̃́naɔ ku lɔ Filitɛ̃ mɛɛwiapiɔ dasilɛu, an kía gbɛ̃ɔn sɔoɔ pɔ́ ũ. An mɛɛwia bĩ́idepiɔ baade ń a zɔ̃ɛwiaɔ. Gbɛ̀ gbɛ̃̀nɛ pɔ́ wà Dii kpagolo dìlɛwà Bɛsɛmɛsi gbɛ̃́ Yozuee bugbɛapi mɛ́ a seela ũ e ń a gbão.
Ɔ̃ Dii Bɛsɛmɛsideeɔ dɛ̀dɛ, kɛ́ aa a kpagolo guu gwà yã́i. À ń dɛdɛ gbɛ̃ɔn bàaɔ̃kwiɛ, ɔ̃ wà búbuapɛ̀, kɛ́ Dii kaalɛ zɔ̃ɔ kpàńzi yã́i.
Ɔ̃ Bɛsɛmɛsidepiɔ mɛ̀: Démɛ a fɔ̃ zɛ Dii Lua Kuaadoadepi aɛi? Wá kpagolopi kpã́sã deɔ kĩ́i sa ni?
Ɔ̃ aa gbɛ̃́ɔ zĩ̀ Kiliayaaliũdeɔwa aa mɛ̀: Filitɛ̃ɔ sù ń Dii kpagoloo. À mɔ gɛ sɛ à suò á kĩ́i.
Ɔ̃ Kiliayaaliũdeɔ mɔ̀ Dii kpagolopi sɛ̀ aa tàò Abinadabu bɛ sĩ̀sĩ musu. Ɔ̃ aa aà nɛ́ Ɛleazaa dìlɛ a dɔ̃̀ana ũ.
Kpagolopi ku Kiliayaaliũ à gɛ̃̀gɛ̃, à kɛ̀ we wɛ̃̀ baoɛ. Isailiɔ lɛ́ wiilɛ Diiwa ḿpii, aalɛ aà kĩ́i wɛɛlɛ.
Ɔ̃ Samuɛli ò Isailiɔnɛ píi à mɛ̀: Tó a zɛ ń Diio ń nɔ̀sɛmɛndoo, à dii zĩ̀loɔ ń Asetaatiɔ bɔlɛ á guu, í ázĩa kpa Diiwa, íɔ zɔbleɛ̀ ado, i á bɔ Filitɛ̃ɔ ɔzĩ.
Ɔ̃ Isailiɔ Baaliɔ ń Asetaatiɔ bɔ̀lɛ ń guu, aalɛ zɔble Diiɛ ado.
Ɔ̃ Samuɛli mɛ̀: Á Isailiɔ píi, à kãaa Mizipa, mí awakpaɛ́ Diiɛ.
Kɛ́ aa kã̀aa we, ɔ̃ aa itɔ̀ aa kɔ̀lɛ Dii aɛ. Gɔɔbeezĩ aa lɛyè aa mɛ̀: Wa duunakɛ̀ Diiɛ. Ɔ̃ Samuɛli yãgɔ̃̀gɔ̃ Isailiɔnɛ Mizipa we.
Kɛ́ Filitɛ̃ɔ mà Isailiɔ kã̀aa Mizipa, ɔ̃ an kíaɔ gɛ̀ lɛ́lɛimá. Kɛ́ Isailiɔ mà, vĩa ń kṹ,
ɔ̃ aa ò Samuɛliɛ: Ńsu ǹyɔ̃ nílɛo! Wii lɛ Dii wá Luawa aà wá sí Filitɛ̃ɔwa.
Ɔ̃ Samuɛli sãnɛ yɔ̃mina sɛ̀, à sa pɔ́ wì a pɔ́ kátɛu bũu à tɛ́kũ oò Diiwa, ɔ̃ à wiilɛ̀wà Isailiɔnɛ. Ɔ̃ Dii sìaànɔ.
Kɛ́ Samuɛli lɛ́ sapi o, Filitɛ̃ɔ lɛ́ mɔ́ Isailiɔwa ń zĩo. Zĩbeezĩ Dii tò loupũnaa gbãa kɛ̀ Filitɛ̃ɔwa. Gili gɛ̃̀ńgu, ɔ̃ Isailiɔ ń ásookɛ̀.
Kɛ́ Isailiɔ bɔ̀lɛ Mizipa, aa pɛ̀ Filitɛ̃ɔwa aa ń dɛdɛ, aa ń kpá e Bɛtɛkaa.
Ɔ̃ Samuɛli gbɛpɛ̀lɛ Mizipa ń Senio zãnguo, à tɔkpàɛ̀ Ɛbɛnɛzɛɛ, asa à mɛ̀: Dii mɛ́ dɔ̀wálɛ e wa kaò la.
Beewa aa Filitɛ̃ɔ fù, ɔ̃ aai fɔ̃ ɛ̀a mɔ̀má zĩu ń bùsuu lɔo. Dii ɔnàalɛ Filitɛ̃ɔwa e Samuɛli wɛ̃ni lɛ́u.
Wɛ̃́lɛ pɔ́ Filitɛ̃ɔ sì Isailiɔwa yãaɔ ɛ̀a gɔ̃̀ ń pɔ́ ũ za Ɛkɛloni e à gɛ̀ pɛ̀ò Gatawa. Isailiɔ wɛ̃́lɛpiɔ ń ń tɔɔlɛɔ sì Filitɛ̃ɔwa píi. Isailiɔ ń Amɔleɔ sɔ̃ aa kú ń kɔ̃o yãkelesai.
Samuɛliá Isailiɔ dɔaanaɛ e a wɛ̃ni lɛ́u.
Wɛ̃ ń wɛ̃o ìɔ gɛ́ Bɛtɛli ń Giligalio ń Mizipao, ì yã́gɔ̃gɔ̃ Isailiɔnɛ wɛ̃́lɛpiɔ guu.
Ɔ̃ ì ɛa ta Lama, asa aà bɛn we. Ì yã́gɔ̃gɔ̃ Isailiɔnɛ we lɔɛ. We ɔ̃ à Dii gbagbakĩi bòu.
Kɛ́ Samuɛli zikũ̀, à a nɛ́ɔ dìlɛ Isailiɔnɛ dɔaanaɔ ũ.
Aà nɛgɔ̃ɛ sɛ̃́ia tɔ́n Yoɛli, a plaade Abia. Aamɛ aaì yã́gɔ̃gɔ̃nɛ́ Bɛɛsɛba.
Ãma aà nɛ́piɔ i tɛ aà tufaio. Ɔ̃a yã́ bakànɛ́ ń níu, aaì gbagusaɛsi, aali yã́gɔ̃gɔ̃ a zɛ́wao.
Ɔ̃ Isaili gbɛ̃zɔ̃ɔɔ kɔ̃ kã̀aa aa gɛ̀ Samuɛli lè Lama
aa mɛ̀: Gwa, n zikũ̀, mɛ́ ń nɛ́ɔ tɛ n tufaio. Kía dilɛwɛ̃ɛ sa aàɔ dɛ wá dɔaana ũ, lá bui píi a pɔ́ vĩwa.
Kɛ́ aa mɛ̀ aà kía kpánɛ́ aàɔ dɛ ń dɔaana ũ, yã́pi i ka Samuɛliguo, ɔ̃ à wabikɛ̀ Diiwa.
Ɔ̃ Dii ò Samuɛliɛ: Gbɛ̃́piɔ yãma, asa ḿmɛ aa gìnzio. Mámɛ aa gìmazi, kɛ́ másu kiblemáo yã́i.
Lá aalɛ kɛ za gɔɔ pɔ́ ma ń bɔ́lɛ Egipi e gbã, aa pãkpàmazi, aa zɔblè dii pãleɔnɛ píi, màa aalɛ kɛnɛ lɔ.
Ǹ ń yãma sa, ní lɛzamá maamaa. Onɛ́ lá gbɛ̃́ pɔ́ a kiblemá ikoyã aɔ dɛ.
Ɔ̃ Samuɛli Dii yã́pi sɛ̀lɛ sìu gbɛ̃́ pɔ́ aalɛ kía gbɛawaɔnɛ kɛ́lɛkɛlɛ
à mɛ̀: Lá gbɛ̃́ pɔ́ a kiblewá ikoyã aɔ dɛn kɛ: A á nɛgɔ̃ɛɔ si à ń dilɛ a zĩkasɔ̃godeɔ ń a sɔ̃deɔ ũɛ. Aaɔ bɛ aà sɔ̃́go aɛ ń bao.
A ń dilɛ gbɛ̃ɔn ɔ̀aasɔsɔo ge gbɛ̃ɔn blakwikwiɔ gbɛ̃zɔ̃ɔɔ ũ. Aaɔ aà sa paɛ̀, aaɔ aà pɔ́ kɛkɛɛ̀, aaɔ aà zĩkabɔɔpiɛ̀ ń aà sɔ̃́go pɔ́ɔ.
A á nɛnɔɛɔ si à ń dilɛ nísigĩnakɛnaɔ ń blɛkɛnaɔ ń pɛ̃ɛkɛnaɔ ũɛ.
A á buaɔ ń á vɛ̃ɛbuɔ ń á kù kpɛ́ maaɔ síwá à kpa a ìwaɔwaɛ.
A á pɔ́wɛna ń á vɛ̃ɛbɛɔ kwide síwá à kpa a ziiaɔ ń a ìwaɔwa.
A á zɔgɔ̃ɛɔ ń nɔɛɔ sí ń á zù maaɔ ń á zàa'ĩnaɔ aaɔ zĩkɛɛ.
A á pɔtuoɔ kwide síwá, ápiɔ í gɔ̃ aà zɔɔ ũ.
Gɔɔ bee sa á wiilɛ Diiwa gbɛ̃́ pɔ́ á sɛ̀ á kía ũpi yã́i, asi sɔ̃ a wewá gɔɔ bee lɔo.
Ɔ̃ aa gì Samuɛli yãmai aa mɛ̀: Aawo! Wá ye wàɔ kía vĩɛ,
wíɔ dɛ lán bui kĩniɔwa sɔ̃. Wá kía líɔ yã́gɔ̃gɔ̃wɛ̃ɛ, ili dɔaawɛ̃ɛ zĩ guu.
Kɛ́ Samuɛli ń yãmà píi, a kã̀ Diiɛ a swã́wa.
Ɔ̃ Dii òɛ̀: Ǹ ń yãma, kía dilɛnɛ́. Ɔ̃ Samuɛli ò Isailipiɔnɛ: Á baade tá a wɛ̃́lɛu.
Bɛ̃yãmɛɛ buie ku, aà tɔ́n Kisi. Nɛgɔ̃naɛ mɛ́ à tɔbɔ̀. Bɛ̃yãmɛɛ bui mɛ́ Afia ì, ɔ̃ Afia Bekola ì, ɔ̃ Bekola Zeloo ì, ɔ̃ Zeloo Abiɛli ì. Abiɛli mɛ́ Kisipi ì.
A nɛgɔ̃ɛ vĩ, aà tɔ́n Saulu. Ɛ̀waaso kɛfɛnaɛ. Aà sáa kú Isailiɔ guuo. An gbɛ̃e gbã̀a i vĩ aà gãuao.
Kɛ́ Kisipi zàa'ĩnaɔ vũ̀aa, ɔ̃ a ò a nɛ́piɛ: Fɛlɛ zĩkɛnaɔ do sɛ à gɛ́ zàa'ĩnaɔ wɛɛlɛi.
Ɔ̃ aa pã̀ Ɛflaiũ bùsu gusĩsĩdea ń Salisa bùsuo, ãma aa ku weo, ɔ̃ aa pã̀ Bɛ̃yãmɛɛ bùsua, aai ń eo. Ɔ̃ aa pã̀ Saalima bùsua, aai zàa'ĩnapiɔ eo.
Kɛ́ aa kà Zufi bùsuu, Saulu ò zĩkɛna pɔ́ aa sãnupiɛ: Mɔ wà ɛa. Tó wi tao, ma mae a bílikɛ wá yã́ musuɛ, a zàa'ĩnaɔ yãda lɔo.
Ɔ̃ zĩkɛnapi òɛ̀: Ma! Lua gbɛ̃́ kú wɛ̃́lɛɛ bee guu. A bɛɛɛ vĩ, yã́ pɔ́ à mɛ̀ a kɛ, ì kɛɛ. Wà gɛ́ we. A gí zɛ́ pɔ́ wá sɛ wà wá zàa'ĩnapiɔ e oiwɛ̃ɛa?
Ɔ̃ Saulu a zãsìwà: Tó wálɛ gɛ́, bɔ́ wá gɛoɛ̀i? Blɛ i gɔ̃ wá bɔ̀ɔu lɔo. Wá pɔe vĩ wà Lua gbɛ̃́pi gbao. Ge bɔ́ wá vĩi?
Ɔ̃ zĩkɛnapi ɛ̀a ò Sauluɛ: Gwa! Má ɔ yɔɔnae kũa la. Má aà gba, i wá da zɛ́ pɔ́ wá sɛ́wa.
Ɔ̃ Saulu ò a zĩkɛnaɛ: N yãmaa ò. Wà gɛ́. Ɔ̃ aalɛ gɛ́ wɛ̃́lɛ pɔ́ Lua gbɛ̃́pi kuu. Kɛ́ aalɛ wɛ̃́lɛpi sĩ̀sĩ kṹ, aa kpàaũ ń wɛ̃́ndiaɔ, aalɛ gɛ́ ítɔi. Ɔ̃ aa ń lá aa mɛ̀: Gu'ena ku bɛa? (Isaili bùsuu yãa, tó gbɛ̃́ lɛ́ gɛ́ yãgbɛai Luawa ì mɛ: Mɔ wà gɛ́ gu'ena kĩ́i. Asa gbɛ̃́ pɔ́ wì o gbã ãnabi ɔ̃ wì o yãa gu'ena.)
<range>
<range>
Aa wèmá aa mɛ̀: Ao, a ku aɛ we. À kɛ kpakpa. Gbã à sù, asa wa ye sa'o gulɛsĩuɛ.
Tó a gɛ̃ wɛ̃́lɛu, á aà e e aàɔ gɛ́ gɛ́i pɔblei gulɛsĩpiu, asa wa pɔbleo e aà mɔ́. Aàpi mɛ́ a báaada sa'oblɛu gĩa, gbɛ̃́ pɔ́ wà ń sisiɔ i gbasa ble. Àɔ wãa, asa aà egɔɔ zaan la.
Kɛ́ aa gɛ̃̀ wɛ̃́lɛpiu, ɔ̃ aa kpàaũ ń Samuɛlio gɔ̃̀ɔ, à bɔ̀ lɛ́ gɛ́ gulɛsĩpiu.
E Saulu àɔ gɛ́ mɔ́i, Dii dɔ̀aa à yã́pi kã̀ Samuɛliɛ a swã́wa à mɛ̀:
Zia maa'i má Bɛ̃yãmɛɛ bùsu gbɛ̃́ zĩma. Ní nísikawà ǹ aà dilɛ ma gbɛ̃́ Isailiɔ dɔaana ũ, i ma gbɛ̃́piɔ bɔ Filitɛ̃ɔ ɔzĩ. Ma a gbɛ̃́piɔ wii mà, ɔ̃ ma ń wɛgwà.
Kɛ́ Samuɛli Saulu è, Dii òɛ̀: Gbɛ̃́ pɔ́ ma aà yã'ònɛpin we. Ɔ̃mɛ a kible ma gbɛ̃́ɔwa.
Ɔ̃ Saulu sɔ̃̀ Samuɛlizi wɛ̃́lɛ bɔlɛu, à aà là à mɛ̀: Gu'ena bɛ ku má ni? Ɔlɔmɛɛ.
Ɔ̃ Samuɛli wèwà à mɛ̀: Mámɛ má aà ũ. Dɔaa wà gɛ́ gulɛsĩu, ńyɔ̃ pɔblemanɔ gbãɛ. Zia kɔɔ má n nɔ̀sɛ yã'onɛ píi, mí n gbaɛ.
Ńsu bílikɛ n zàa'ĩna pɔ́ kɔ̀lɛ a gɔɔ àaɔ̃den gbãɔ yã́wao, asa wà ń é. Isaili bùsu pɔmaaɔ píi a gɔ̃ dé pɔ́ ũɛ, mɛ́ i kɛ mpi ń n de bɛdeɔ píi bàasio?
Ɔ̃ Saulu mɛ̀: Bɛ̃yãmɛɛ buin ma ũo lò? Ma bui mɛ́ fɛ̃́nɛũ dɛ Isaili buiɔla píi, mɛ́ ma daɛɔ mɛ́ kɛ̃́sãańzi Bɛ̃yãmɛɛ buiɔ guu. Bɔ́yãi ńlɛ yã́ bee taa oimɛɛi?
Ɔ̃ Samuɛli Saulu ń a zĩkɛnao sɛ̀ à gɛ̃̀ńnɔ pɔblekpɛu, à zɔ̃lɛkĩi maa kpàmá gbɛ̃́ pɔ́ wà ń sisiɔ guu. Gbɛ̃́piɔ kà gbɛ̃ɔn baakwi taa.
Ɔ̃ Samuɛli ò blɛkɛnaɛ: Nɔ̀ɔ pɔ́ má kpàma ma mɛ̀ ǹ a dilɛkĩi kɛpi sɛ mɔò.
Ɔ̃ blɛkɛnapi mɔ̀ ń nɔ̀ɔ gbadɔmplɛwapio, a dìlɛ Saulu aɛ. Ɔ̃ Samuɛli mɛ̀: Pɔ́ pɔ́ wa dìlɛnɛn kɛ. Só, asa wa dìlɛnɛ ǹ so maa'iɛ ń gbɛ̃́ pɔ́ ma ń sisiɔ. Ɔ̃ Saulu pɔblè ń Samuɛlio zĩbeezĩ.
Kɛ́ aa pìla gulɛsĩpiwa aa gɛ̃̀ wɛ̃́lɛ ɛu, ɔ̃ Samuɛli gɛ̀ yã'ò ń Sauluo a kpɛ́ musu.
Ɔ̃ aa ì we. Kɛ́ gu ye dɔi, ɔ̃ Samuɛli lɛzù Sauluzi kpɛ́ musu we à mɛ̀: Fɛlɛ mà gɛ́ zɛinɛ. Kɛ́ Saulu fɛ̀lɛ, aàpi ń Samuɛlio aa bɔ̀ bàasi ḿpla.
Kɛ́ aa kà wɛ̃́nkpɛ, ɔ̃ Samuɛli ò Sauluɛ: O n zĩkɛnaɛ aàɔ gɛ́, mpi ǹ zɛ gĩa mà yã́ pɔ́ Dii ò onɛ.
Ɔ̃ Samuɛli nísi tùu sɛ̀ à nísikà Saulu miwa, ɔ̃ à lɛpɛ̀wà à mɛ̀: Dii mɛ́ n dilɛ dɔaana ũ a gbɛ̃́ Isailiɔnɛ. Ńyɔ̃ kible Dii gbɛ̃́ɔwa, ní ń bɔ ń ibɛɛ pɔ́ liaańziɔ ɔzĩ. Seela pɔ́ a to ǹ dɔ̃ kɛ́ Dii mɛ́ n dilɛ a gbɛ̃́ɔ dɔaana ũn kɛ.
Tó wa kɛ̃kɔ̃wa la tia, ńyɔ̃ da gbɛ̃ɔn plaɔlɛ Zɛlɛza, Lasɛli mia saɛ, Bɛ̃yãmɛɛ buiɔ bùsu zɔ̃lɛu. Aa onɛ: Wà zàa'ĩna pɔ́ n gɛ wɛɛlɛiɔ è. An yã́ n mae kũa gbãa lɔo, n yã́ àlɛ a kã̀akɛ sa, àlɛ mɛ, kpelewa á kɛ a nɛ́ yã́ musui?
Bɔa we, tó n gɛ aɛ mɛ́ n ka gbɛ̃́nɛli kĩ́i Taboo, gbɛ̃ɔn àaɔ̃ɔ danlɛ we lɔ, aalɛ gɛ́ Lua gbagbai Bɛtɛli. An gbɛ̃do blenɛɔ kũa mɛ̀n àaɔ̃, an gbɛ̃do pɛ̃ɛ kũa mɛ̀n àaɔ̃, mɛ́ an gbɛ̃do vɛ̃ɛ kũa tùu do.
Aa n aafia gbɛa, aai pɛ̃ɛ mɛ̀n pla kpama, ní sí.
Bee gbɛa tó n ka Lua sĩ̀sĩ pɔ́ kú Gibɛa, gu pɔ́ Filitɛ̃ɔ gudɔ̃akĩi kúu, tó n kãikũ̀ ń wɛ̃́lɛpio, ńyɔ̃ kpaaũ ń ãnabiɔ dɔdɔakɔ̃wa, aalɛ pila gulɛsĩpiwa. Wa dɔaaanɛ́ ń mɔɔnaɔ ń gã̀aɔ ń domaɔ ń kulɛɔ, aalɛ ãnabikɛkɛ.
Dii Nisĩna a dinɛ, ní ãnabikɛkɛńnɔ, ní li gbɛ̃́ dafu ũ.
Tó seela beeɔ kɛ̀ma, yã́ pɔ́ n a kɛa zɛ́ è kɛ, asa Lua kunnɔɛ.
Dɔaamɛɛ Giligali, má n le we, mí sa pɔ́ wì a pɔ́ kátɛu à tɛ́kũ o ń sáaukpasao. Ǹyɔ̃ ma dã we e gɔɔ sopla, mí mɔ mà n le we, mí yã́ pɔ́ ńyɔ̃ kɛ onɛ.
Kɛ́ Saulu kpɛlì Samuɛliɛ, àlɛ tá, Lua aà nɔ̀sɛ lìlɛɛ̀, mɛ́ seelapiɔ kɛ̀ zĩbeezĩ píi.
Kɛ́ aa kà Gibɛa, ãnabiɔ dàaàlɛ dɔdɔakɔ̃wa, ɔ̃ Lua Nisĩna dìɛ̀, àlɛ ãnabikɛkɛńnɔ.
Kɛ́ gbɛ̃́ pɔ́ aa aà dɔ̃ɔ aà è, àlɛ ãnabikɛkɛ ń ãnabiɔ, aa kɔ̃ làla aa mɛ̀: Bɔ́mɛ Kisi nɛ́ lèi? Saulu ku ãnabiɔ guu sɔ̃ nɛe?
Ɔ̃ Gibɛa gbɛ̃e yã́zãsìmá à mɛ̀: Gbɛ̃́ kĩniɔ maeɔn deɔ ũ sɔ̃i? Ɔ̃ à gɔ̃̀ yãa ũ wì mɛ: Saulu ku ãnabiɔ guu sɔ̃ nɛe?
Kɛ́ Saulu ãnabikɛkɛ̀ a làa, ɔ̃ à gɛ̀ gulɛsĩu.
Kɛ́ Saulu tà bɛ ń a zĩkɛnao, Saulupi desɛ̃ ń lá à mɛ̀: A gɛ má ni? Saulu wèwà à mɛ̀: Wa gɛ zàa'ĩnaɔ wɛɛlɛiɛ. Kɛ́ wi ń eo, ɔ̃ wa gɛ Samuɛli kĩ́i.
Ɔ̃ Saulu desɛ̃pi òɛ̀: Yã́ pɔ́ Samuɛli òɛ́ siumɛɛ.
Ɔ̃ Saulu mɛ̀: A òwɛ̃ɛ wà zàa'ĩnapiɔ è. Ãma i kpala yã́ pɔ́ Samuɛli òɛ galikɛɛ̀o.
Ɔ̃ Samuɛli Isailiɔ kã̀aa Dii aɛ Mizipa.
A ònɛ́: Dii á Lua mɛ̀ a á bɔ́lɛ Egipi, a á símá ń bui pɔ́ ɔtɔ̃̀wáɔ píi.
Lua á bɔ́ á yã'ɔ̃maɔ ń á taasikɛaɔ guu píi, ɔ̃ a giaàzi gbã, á òɛ̀ aà kía kpáɛ́. Tɔ̀ɔ, à mɔ zɛ Dii aɛ sa bui ń buio, ualɛ ń ualɛo.
Kɛ́ Samuɛli mɔ̀ ń Isaili buiɔ píi, ɔ̃ Bɛ̃yãmɛɛ buiɔ tɛ́lɛblè.
Ɔ̃ à mɔ̀ ń Bɛ̃yãmɛɛ buiɔ ualɛ ń ualɛo. Ɔ̃ Matili ua tɛ́lɛblè. Uadepiɔ guu Kisi nɛ́ Saulu mɛ́ blè. Kɛ́ wà aà wɛ̀ɛlɛ, wi aà eo.
Ɔ̃ wà ɛ̀a Dii là lɔ wà mɛ̀: Gɔ̃ɛpi mɔ̀ la kɔ̀a? Ɔ̃ Dii mɛ̀: A ulɛa asoɔ sɔ̀ɔu.
Ɔ̃ wà bàalɛ̀ gɛ̀ aà bɔ̀ wà sùò ń guu. Kɛ́ à zɛ̀ ń guu, ampii an gbã̀a zɛ̀ aà gã̀uɛ.
Ɔ̃ Samuɛli ònɛ́ píi: A gbɛ̃́ pɔ́ Dii sɛ̀ èa? Gbɛ̃e ku laaàwa á guuo. Ɔ̃ gbɛ̃́pii wiilɛ̀ aa mɛ̀: Lua wá kía dɔ̃ ń aafiao!
Ɔ̃ Samuɛli kpalablea zɛ́ bɔɔlɛkɛ̀nɛ́, ɔ̃ a kɛ̃̀ láu a dìlɛ Dii kpɛ́u. Ɔ̃ à ń gbáɛ, baade tà a bɛ.
Saulu sɔ̃ à tà a bɛ Gibɛa. Gɔ̃ gbãa pɔ́ Lua zĩkɛ̀ ń sɔ̃uɔ tàaànɔ.
Ɔ̃ gbɛ̃pãeɔ mɛ̀: Gbɛ̃́ bee taa mɛ́ a wá suabaa? Ɔ̃ aa sakàaàgu, aai mɔɛ̀ ń pɔeoo, ɔ̃ Saulu a nílɛakɛ.
Amɔni bui Naasa mɔ̀ ń a zĩgɔ̃ɔ, aa bòokpà Yabɛsi Galada saɛ, ɔ̃ Yabɛsideɔ ò Naasaɛ: Lɛdoũ kɛwanɔ, wí misiilɛnɛ.
Ɔ̃ Naasa ònɛ́: Tó ma á ɔplaa wɛ́ bɔ̀bɔ ápii mɛ́ wí Isailiɔ kũ̀ ḿpii, ɔ̃ má gbasa mà lɛdoũkɛánɔ.
Ɔ̃ Yabɛsi gbɛ̃zɔ̃ɔɔ òɛ̀: Wá gba gɔɔ sopla wà gbɛ̃́ɔ zĩ Isaili bùsu guu píi. Tó gbɛ̃e ku à wá suabao, wá mikpama.
Kɛ́ zĩnapiɔ kà Saulu bɛ Gibɛa, aa yã́pi ònɛ́, ɔ̃ wà búbuapã̀lɛ.
Gɔɔ bee Saulu lɛ́ su ń buaoɛ, a tɛ a zuɔi, ɔ̃ à mɛ̀: Bɔ́ yã́ mɛ́ mɔ̀ ɔ̃ wàlɛ ɔ́ɔlɔi? Ɔ̃ wà Yabɛsidepiɔ yã́ dàu wa sìuɛ.
Kɛ́ Saulu yã́pi mà, Lua Nisĩna dɛ̀dɛwa, ɔ̃ aà pɔ pà maamaa.
À zu sɛ̀ mɛ̀n pla a dɛ̀ a zɔ̃̀ɛzɔ̃ɛ, ɔ̃ à gbɛ̃́ɔ zĩ̀ò Isaili bùsu guu píi aa mɛ̀: Màa wa kɛ gbɛ̃́ pɔ́ aai tɛ Saulu ń Samuɛliozioɔ zuɔnɛ. Ɔ̃ vĩa ń kṹ Dii yã́ musu, aa bɔ̀ tɛ́ńzi sãnu ḿpii.
Saulu ń nao Bɛzɛki. Isailiɔ kɛ̀ gbɛ̃ɔn ɔ̀aasɔsɔo lɛɛ ɔ̀aa do ń basɔooɛ (300.000), mɛ́ Yudaɔ kú ń guu gbɛ̃ɔn ɔ̀aasɔsɔo lɛɛ baakwi (30.000).
Ɔ̃ wa ò zĩna pɔ́ mɔ̀piɔnɛ: À gɛ o á gbɛ̃́ɔnɛ, zia e ĩatɛ̃ àɔ gɛ́ gbãakũi, wá ń suaba. Kɛ́ zĩnaɔ tà, aa yã́pi baokpà Yabɛsideɔnɛ, ɔ̃ an pɔ kɛ̀na.
Aa ò Amɔniɔnɛ: Wá wázĩa kpáwá zia, í á pɔeã kɛwá.
Saulu a gbɛ̃́ɔ kpaalɛ̀ gãli àaɔ̃. Gufɛ̃nɛ ɔ̃ aa sì Amɔniɔgu ń bòou, aa ń dɛdɛ e ĩatɛ̃ gɛ̀ gbãakũ̀ò. Ɔ̃ gbɛ̃́ pɔ́ gɔ̃̀ɔ fã̀aa gbándodo mindodo.
Ɔ̃ wa ò Samuɛliɛ: Deɔ mɛ́ mɛ̀ Saulu a kiblewáo ni? À bɔlɛńnɔ wà ń dɛdɛ.
Ɔ̃ Saulu mɛ̀: Wa gbɛ̃e dɛ gbão, asa Dii Isailiɔ suabà gbãɛ.
Ɔ̃ Samuɛli ò bílaɛ: À mɔ wà gɛ́ Giligali wà ɛa Saulu kpa kpalau we lɔ.
Ɔ̃ aa gɛ̀ Giligali ḿpii, aa ɛ̀a Saulu kpà kpalau Dii aɛ we, aa sáaukpa sa'ò Diiwa, ɔ̃ Saulu ń Isailiɔ pɔnakɛ̀ we ḿpii maamaa.
Samuɛli ò Isailiɔnɛ píi: Ma yã́ pɔ́ á òmɛɛ mà píi, ma kía kpàɛ́.
Aàpi mɛ́ a dɔaaɛ́ sa. Mapi sɔ̃ ma zikũ̀, ma mikã puakũ̀ mɛ́ ma nɛ́ɔ kúánɔ. Ma dɔaaɛ́ za ma ɛ̀waasogɔɔ e ń a gbão.
Má kɛ́! À kɛ ma seeladeɔ ũ Dii ń kía pɔ́ a kpào aɛ. Ma zu ge zàa'ĩna sì á gbɛ̃ewae? Ma á gbɛ̃e blèe? Ma á gbɛ̃e wɛtã̀e? Gbagusaɛ ma wɛ́ blè ma bɔ á gbɛ̃e kpɛe? Tó má kɛ̀ màa, má a fĩaboɛ.
Ɔ̃ aa wèwà aa mɛ̀: Ni wá bleo, ni wá wɛtão, ni pɔe sí wá gbɛ̃ewao.
Samuɛli ònɛ́ lɔ: Dii ń kía pɔ́ a kpào mɛ́ á seeladeɔ ũ gbã, kɛ́ i tàae'eao. Aa mɛ̀: Dii mɛ́ wá seelade ũ.
Ɔ̃ Samuɛli ònɛ́: Dii mɛ́ Mɔizi ń Aalonao dìlɛ, ɔ̃ aa bɔ̀ ń á deziɔ Egipi.
À kɛ kílikili Dii aɛ, mí yãmaa pɔ́ a kɛ̀ɛ́ ń á deziɔ siuɛ́.
Yakɔbuɔ gɛa Egipi gbɛa á deziɔ wiilɛ̀ Diiwa, ɔ̃ à Mɔizi ń Aalonao dìlɛ, aa ń bɔ́lɛ Egipi, ɔ̃ aa ń kálɛ bùsuɛ beeu.
Kɛ́ Dii an Lua yã́ sã̀ńgu yã́i, ɔ̃ à ń kpá Azoo zĩgɔ̃ɔ gbɛ̃zɔ̃ɔ Siselawa ń Filitɛ̃ɔ ń Mɔabuɔ kíao, aalɛ zĩkańnɔ.
Ɔ̃ aa wiilɛ̀ Diiwa aa mɛ̀: Wa duunakɛ̀, wa pãkpànzi, wa zɔblè Baaliɔnɛ ń Asetaatiɔ. Wá bɔ wá ibɛɛɔ ɔzĩ sa, wíɔ zɔblenɛ.
Ɔ̃ Dii Gedeɔ̃ɔ dìlɛ ń Balakuo ń Zɛfɛteo ń Sãusɔ̃ɔo aa á bɔ́ á ibɛɛpiɔ ɔzĩ gupiiu, ɔ̃ a gɔ̃ kálɛa dɔdɔa.
Kɛ́ á è Amɔniɔ kí Naasa lɛ́ mɔ́ lɛ́lɛiwá, baa kɛ́ Dii á Lua mɛ́ á kía ũ, á òmɛɛ: Aawo! Kía mɛ́ a ikokɛwá fá!
Tia kɛ́wa kía pɔ́ á gbɛ̀a á sɛ̀ ɔ̃ Dii dìlɛɛ́n kɛ.
Tó á Dii vĩa vĩ mɛ́ álɛ zɔbleɛ̀, tó álɛ aà yãma mɛ́ i bɔ aà yã́ kpɛo, tó ápiɔ ń gbɛ̃́ pɔ́ lɛ́ kiblewáo tɛ Dii á Luazi, áɔ aafiaɛ.
Tó i Dii yãma sɔ̃o, mɛ́ a bɔ aà yã́ kpɛ, a ɔtɔ̃wáɛ lá a kɛ̀ á deziɔnɛwa.
À mɛnafɔ̃, í yãzɔ̃ɔ pɔ́ Dii a kɛɛ́ e.
Saɛ wá kuwà lao lò? Má Dii sísi, i to lou vĩ à ma, íɔ dɔ̃ kɛ́ á kíagbɛaa kɛ̀ Diiɛ ĩ́i maamaaɛ.
Ɔ̃ Samuɛli Dii sìsi, ɔ̃ Dii tò lou vĩ̀ à mà zĩbeezĩ. Ɔ̃ gbɛ̃́pii vĩakɛ̀ Diiɛ ń Samuɛlio maamaa.
Ɔ̃ aa òɛ̀: Wabikɛwɛ̃ɛ Dii n Luawa, kɛ́ wápiɔ n zɔ̀blenaɔ wásu gagao yã́i. Wa yãvãi kã̀fĩ wá duunaaɛ, asa wa kía gbɛ̀aɛ.
Samuɛli ònɛ́: Ásu to vĩa á kũo. A vãipi kɛ̀ píiɛ, ãma ásu kɛ̃ Diiwao. Àɔ zɔbleɛ̀ ń nɔ̀sɛmɛndoo.
Ásu kɛ̃wà à tɛ tã́aɔzio. Aa ài vĩo, aa fɔ̃ gbɛ̃́ bɔo, asa pɔpãɔnɛ.
Dii a a gbɛ̃́ɔ vũaao a tɔ́ zɔ̃ɔ yã́i, asa aà á kɛa a gbɛ̃́ɔ ũ kàaàguɛ.
Mapi sɔ̃, Dii su to mà duunakɛɛ mà wabikɛaɛ́ tóo. Aawo, má zɛ́ maa pɔ́ dɛ à sɛ ɔlɔɛ́.
À vĩakɛ Diiɛ, àɔ zɔbleɛ̀ ń náaio ń nɔ̀sɛmɛndoo. À làasookɛ yãzɔ̃ɔ pɔ́ a kɛ̀ɛ́ɔwa.
Tó a gi tɛ vãiwa, ápiɔ ń á kíao, wa á kaalɛ ápiiɛ.
Saulu kɛ̀ Isailiɔ kía ũ wɛ̃̀ pla,
à ń zĩgɔ̃ɔ sɛ̀ gbɛ̃ɔn ɔ̀aasɔsɔo lɛɛ àaɔ̃ (3.000). Gbɛ̃ɔn ɔ̀aa kwi aaɔ kuaànɔ Mimasa ń Bɛtɛli gusĩsĩdeo. Gbɛ̃ɔn ɔ̀aa sɔo aaɔ kú ń aà nɛ́ Yonatãao Gibɛa, Bɛ̃yãmɛɛ bùsuu. Ɔ̃ à gbɛ̃́ kĩniɔ gbàɛ, baade tà a bɛ.
Yonatãa lɛ̀lɛ Filitɛ̃ gudɔ̃ana pɔ́ kú Gɛbaɔwa, ɔ̃ Filitɛ̃ɔ a baomà. Ɔ̃ Saulu zĩ̀gãalɛ̀ Isaili bùsu gupiiu à mɛ̀: Ɛbɛluɔ, à yãe ma!
Ɔ̃ Isailiɔ mà píi wà mɛ̀, Saulu lɛ̀lɛ Filitɛ̃ gudɔ̃anaɔwa, ɔ̃ Filitɛ̃ɔ ye Isailiɔ gĩyãio. Ɔ̃ wà Isailiɔ sìsi, aa mɔ̀ nà Sauluwa Giligali.
Ɔ̃ Filitɛ̃ɔ kã̀aa aa zĩka ń Isailiɔ. An sɔ̃́goɔ kà ɔ̀aasɔsɔo lɛɛ àaɔ̃ (3.000), an sɔ̃́godeɔ kà ɔ̀aasɔsɔo lɛɛ sooloɛ (6.000), mɛ́ an kɛ̀sɛdeɔ dasi lán ísialɛ ũfãawa. Ɔ̃ aa fɛ̀lɛ gɛ̀ bòokpà Mimasa, Bɛtavɛ̃ gukpɛ.
Kɛ́ Isailiɔ è wà gɔ̃̀ yeelɛa, wàlɛ naaańnɔ, ɔ̃ aa ùlɛ gbɛ̀'ɛɔ ń dàoɔ ń gbɛ̀sɔɔnaɔ ń gbã́oɔ ń ɛɔ guu.
An gbɛ̃eɔ gulɛ̀ aa bùa Yuudɛ̃wa e Gada buiɔ bùsuu ń Galada bùsuo. E tia Saulu ku Giligali, vĩa lɛ́ gbɛ̃́ pɔ́ kuaànɔɔ kũ maamaa.
À Samuɛli dã̀ gɔɔ sopla lá a dìlɛɛwa. Kɛ́ i mɔo, ɔ̃ aà gbɛ̃́ɔ lɛ́ fãaa, aalɛ aà to we.
Ɔ̃ Saulu mɛ̀: À mɔmɛɛ ń sa pɔ́ wì a pɔ́ kátɛu à tɛ́kũ obɔo ń sáaukpa sa'obɔɔ. Ɔ̃ à sa pɔ́ wì a pɔ́ kátɛu à tɛ́kũpi ò.
Kɛ́ a làa, Samuɛli lɛ́ ká, ɔ̃ Saulupi gɛ̀ dàaàlɛ à gbãakpàaàzi.
Ɔ̃ Samuɛli òɛ̀: Bɔ́ yã́ ń kɛ̀ màai? Saulu wèwà à mɛ̀: Kɛ́ má è ma gbɛ̃́ɔ lɛ́ fãaa aalɛ ma to we, mɛ́ ni mɔ gɔɔ pɔ́ ń dìlɛwao yã́iɛ. Filitɛ̃ɔ lɛ́ kɔ̃ kãaa Mimasa,
ɔ̃ ma mɛ̀, aasu lɛ́lɛa Giligali la Dii sísisaio. Ɔ̃ ma sapi ò teasi.
Ɔ̃ Samuɛli òɛ̀: N faasaiyã kɛ̀! Ń yã́ pɔ́ Dii n Lua dìlɛnɛ kũao. Tó ń kũa yãaɛ, Dii a to n buiɔ aaɔ kpalable gɔɔpiiɛ.
Tia kɛ́wa ńyɔ̃ gɛ̃gɛ̃ kpalauo. Lá ń yã́ pɔ́ Dii dìlɛnɛ kũao, a gbɛ̃́ pɔ́ aà nɔ̀sɛ muaaanɔ wɛɛlɛ à aà dilɛ a gbɛ̃́ɔ dɔaana ũɛ.
Ɔ̃ Samuɛli fɛ̀lɛ Giligali à gɛ̀ Gibɛa, Bɛ̃yãmɛɛ buiɔ bùsuu. Ɔ̃ Saulu a zĩgɔ̃ pɔ́ kuanɔɔ nào, aa kà gbɛ̃ɔn ɔ̀aa àaɔ̃ taa.
Saulu ń a nɛ́ Yonatãao ń a zĩgɔ̃ pɔ́ kúńnɔɔ ku Gibɛa, mɛ́ Filitɛ̃ɔ bòokpà Mimasa.
Zĩgɔ̃ gãli àaɔ̃ɔ bɔ̀lɛ Filitɛ̃ɔ bòou, aa gɛ̀ lɛ́lɛi Isailiɔwa. Gãli do gɛ̀ Ɔfɛla oi Suali bùsuu.
Gãli do gɛ̀ Bɛtoloni oi, mɛ́ a àaɔ̃de gɛ̀ Isaili bùsu zɔ̃lɛu, sĩ̀sĩ pɔ́ bɔaa ń Semaiɔ Guzulɛo ń gbáao.
Sia ku Isaili bùsuuo, asa Filitɛ̃ɔ mɛ̀ Ɛbɛluɔ su fɛ̃nda ge sɔ̃napioɛ.
Filitɛ̃ɔ kĩ́i ɔ̃ Isailiɔ ì gɛ́ soonaɔ ń zusoonaɔ ń mɔoɔ ń kɔmaɔ lɛdɛdɛui.
Soona ń zusoonlɛo kà ã́nusu ɔwatɛ̃ plapla, saaɔ ń mɔoɔ sɔ̃ ã́nusu ɔwatɛ̃ dodo.
Ayãmɛto zĩpi kagɔɔ Saulu ń Yonatãao zĩgɔ̃ɔ fɛ̃nda ge sɔ̃na kũao, sema Saulu ń Yonatãapio bàasio.
Filitɛ̃ gudɔ̃anaɔ gɛ̀ Mimasa gbɛbɔlɛu.
Gɔɔewa Saulu nɛ́ Yonatãa ò ɛ̀waaso pɔ́ a a zĩkabɔɔ kũaɛ: Mɔ wà gɛ Filitɛ̃ gudɔ̃anaɔ kĩ́i le. I o a maeɛ sɔ̃o.
Saulu ku gbɛafuli gbáu Migɔ̃nɔ, Gibɛa saɛ ń zĩgɔ̃ɔ gbɛ̃ɔn ɔ̀aa àaɔ̃.
Sa'ona Ahia kú ń guu, a a sa'o'ula daa. Ikabodu vĩ̀i Aitubu nɛ́ɛ. Aitubupiá Finɛasi nɛ́ɛ, Ɛli pɔ́ dɛ Lua gbàgbana ũ Silo tɔũnaɛ. An gbɛ̃e dɔ̃ Yonatãa gɛ̀ gueio.
Gbɛbɔlɛ pɔ́ Yonatãa ye gɛ̃u à Filitɛ̃ gudɔ̃anaɔ le, gbɛ pɛ́lɛpɛlɛu lán swaawa ɔplaai ń zɛɛio. Ado tɔ́n Bozezu, ado sɔ̃ Sɛnɛ.
Ado ku gugbãntoou Mimasa oi, ado sɔ̃ gɛɔmidɔkĩi Gɛba oi.
Ɔ̃ Yonatãa ò ɛ̀waasopiɛ: Mɔ wà gɛ́ gyafɔɔde gudɔ̃anapiɔ kĩ́i. Dii a gí dɔiwálɛa? Asa yãe a fɔ̃ kpa Diiɛ à to wà gí zĩbleio, wá dasi ge wá dasion lò.
Ɔ̃ aà zĩkabɔkũnapi òɛ̀: Lá à ń pɔ gbà píi lé, kɛ. Lá ń sɛ̀, má làaɛ.
Ɔ̃ Yonatãa mɛ̀: Tɔ̀ɔ, wà gɛ́má wà wázĩa mɔnɛ́.
Tó aa òwɛ̃ɛ wà zɛ́ wà ń dãɛ, wí zɛ wá gbɛu, wá gɛ́má lɔo.
Tó aa mɛ̀ wà mɔɛ sɔ̃, wí gɛ́má, asa bee mɛ́ aɔ dɛ Dii ń kpaawá seela ũ.
Ɔ̃ aa ńzĩa mɔ̀ Filitɛ̃ gudɔ̃anapiɔnɛ. Ɔ̃ Filitɛ̃piɔ mɛ̀: Gwa! Ɛbɛluɔ lɛ́ bɔ ɛ pɔ́ aa ulɛauɔ guu kee.
Ɔ̃ gudɔ̃anapiɔ lɛzù Yonatãa ń a zĩkabɔkũnaozi aa mɛ̀: À mɔ wà yãe oɛ́ kɛ. Ɔ̃ Yonatãa ò a zĩkabɔkũnaɛ: Ǹyɔ̃ tɛ ma kpɛ, asa Dii ń kpá Isailiɔwaɛ.
Ɔ̃ Yonatãa lɛ́ dɛdɛ àlɛ lɔɔga, mɛ́ aà zĩkabɔkũna tɛ aà kpɛ. Kɛ́ Yonatãa ń kwɛ́, ɔ̃ aà zĩkabɔkũnapi ń dɛdɛ aà kpɛ.
Lɛ́lɛama sɛ̃́iapi guu Yonatãa ń a zĩkabɔkũnao ń dɛdɛ gbɛ̃ɔn bao taawaɛ. Gupi bàluma kà gu bà do taawa.
Ɔ̃ gili gɛ̃̀ Filitɛ̃ɔgu ń bòou ń sɛ̃uo píi. Vĩa ń zĩgɔ̃ɔ kũ̀, gudɔ̃anaɔ ń gbɛ̃́ pɔ́ aaì gɛ́ lɛ́lɛi Isailiɔwaɔ píi. Ɔ̃ tɔɔlɛ lùalua. Lua mɛ́ gili gɛ̃̀ńgu màa.
Kɛ́ Saulu gudɔ̃ana pɔ́ kuaànɔ Gibɛaɔ è Filitɛ̃ zĩgɔ̃ɔ bàalɛ̀ lɛ́ fãaa gupiiu,
ɔ̃ Saulu ò gbɛ̃́ pɔ́ kuanɔɔnɛ: À wɛ́tɛ wá gbɛ̃́ɔzi à gwa, wí dɔ̃ gbɛ̃́ pɔ́ bɔ̀ wá guu. Kɛ́ aa gwà, aa è Yonatãa ń a zĩkabɔkũnao mɛ́ kú ń guuo.
Ɔ̃ Saulu ò Ahiaɛ: Mɔ́ ń n sa'o'ulao wà Dii laò. Asa zĩbeezĩ a sa'o'ulapi daa Isailiɔ guu weɛ.
Gɔɔ pɔ́ Saulu lɛ́ yã'o sa'onapiɛ, zɔa pɔ́ dɔ Filitɛ̃ɔ bòou lɛ́ kã́fĩ, àlɛ dɛdɛ, ɔ̃ Saulu òɛ̀ aà to we.
Saulu a zĩgɔ̃ɔ kã̀aa píi aa gɛ̀ zĩu, ɔ̃ aa è gili gɛ̃̀ Filitɛ̃ɔgu maamaa, aalɛ fɛ̃na kakɔ̃ɛ.
Ɛbɛlu pɔ́ zɔ̃̀lɛ Filitɛ̃ɔ guu yãa aa mɔ̀ńnɔ zĩu ń bòouɔ ɛ̀a nà ń gbɛ̃́ pɔ́ kú ń Sauluo ń Yonatãaowa.
Kɛ́ Isaili pɔ́ ulɛa Ɛflaiũ bùsu gusĩsĩdeu weɔ mà Filitɛ̃ɔ lɛ́ bàalɛ, aa nà ń gbɛ̃́ɔwa zĩu lɔ, aa nàaańnɔ.
Màa Dii zɛ̀ ń Isailiɔ gɔɔ bee, ɔ̃ aa zĩblè e za Bɛtavɛ̃.
Isailiɔ taasikɛ̀ gɔɔ bee, asa Saulu yãdìlɛ ń Lua tɔ́o a zĩgɔ̃ɔnɛ à mɛ̀: E oosi gɛ kɛò, gbɛ̃́ pɔ́ pɔblè e màɔ gɛ́ tɔsii ma ibɛɛɔwa, ade gɔ̃̀ láaipɔ ũɛ. Ɔ̃ an gbɛ̃e i pɔbleo.
Zĩgɔ̃ɔ sì lákpɛu ḿpii, we zɔ́ lì lɛ́ lɛ́lɛ zĩ́lɛ.
Kɛ́ aa sì lákpɛu màa, aa è zɔ́'i lɛ́ bàalɛ, ãma an gbɛ̃e i ɔzɔ̃wà a dà a lɛ́uo, kɛ́ aalɛ vĩakɛ yãdilɛaɛ yã́i.
Yonatãa sɔ̃ i yã́ pɔ́ a mae dìlɛ a zĩgɔ̃ɔnɛ mao, ɔ̃ à a lípana pɔ́ á kũa zɔ̃̀ zɔsapiwa. À ɔmài a dà a lɛ́u, ɔ̃ aà wɛ́ kɛ̃̀.
Ɔ̃ zĩgɔ̃e òɛ̀: N mae yãdìlɛ a zĩgɔ̃ɔnɛ à mɛ̀ gbɛ̃́ pɔ́ pɔblè gbã, ade gɔ̃̀ láaipɔ ũɛ. A yã́i tò gbɛ̃́pii yɛ̃̀ɛɛ làa.
Ɔ̃ Yonatãa mɛ̀: Ma mae lɛ́ ĩadamáɛ. Gwa lá ma wɛ́ kɛ̃̀, kɛ́ ma zɔ́pi mɔ̀sɔ yɔɔ yã́i mɛ̀.
Tó gbɛ̃́ɔ pɔ́ pɔ́ aa sì ń ibɛɛɔwa blè gbã yãa lé, dɔ̃ aa Filitɛ̃ɔ dɛ̀dɛ dɛ beea.
Zĩbeezĩ Isailiɔ Filitɛ̃ɔ dɛ̀dɛ sɛa za Mimasa e Ayaloni. Aa kpàsa dúuduuɛ,
ɔ̃ aa sì ń pɔtuoɔ guu, aa sãɔ ń zuɔ ń zunɛbɔlɔɔ kũ̀kũ aa dɛ̀dɛ wegɔ̃ɔ, aalɛ só ń a auo.
Ɔ̃ wà a baokpà Sauluɛ wà mɛ̀: Gwa! Wàlɛ duunakɛ Diiɛ, wàlɛ nɔ̀ɔ só ń a auo. Ɔ̃ Saulu mɛ̀: A bɔ Dii yã́ kpɛ. À gbɛ̀ gbɛ̃̀nɛ gálɛ mɔò ma aɛ la kpakpa.
Ɔ̃ à mɛ̀: À fãaa ń guu, í onɛ́ an baade mɔ́ ma kĩ́i ń a zuo ge a sã, aai a kòlokpakpa la, aai só. Ásu duunakɛ Diiɛ à nɔ̀ɔ só ń a auoo. Ɔ̃ baade mɔ̀ ń a zuo gwã́ bee, à a kòlokpa we.
Saulu Dii gbagbakĩi bò we. Sa'okĩi pɔ́ a bò sɛ̃́ian we.
Ɔ̃ Saulupi mɛ̀: Wà pɛ́lɛ Filitɛ̃ɔzi gwã́a wàɔ ń dɛdɛ e gu gɛ dɔò. Wásu ń kee too. Ɔ̃ wa òɛ̀: Kɛ́ lá à kɛ̀nɛ maawa. Ɔ̃ sa'ona mɛ̀: Wà sɔ̃ Luazi la gĩa.
Ɔ̃ Saulu gbɛ̀a Luawa: Wà pɛ́lɛ Filitɛ̃ɔzi, ńyɔ̃ ń kpáwáa? Ɔ̃ i wewà zĩbeezĩo.
Ɔ̃ Saulu mɛ̀: Á zĩgɔ̃ɔ gbɛ̃zɔ̃ɔɔ píi, à sɔ̃mazi la, kɛ́ wà e dɔ̃ duuna pɔ́ wa kɛ̀ gbã.
N Dii Isailiɔ Suabana tɔ́o, baa tó ma nɛ́ Yonatãa mɛ́ duunakɛ̀, sema aà ga. Ɔ̃ gbɛ̃e i lɛ́sio.
Ɔ̃ a ònɛ́: À zɛ saalo le, mapi ń ma nɛ́o wíɔ ku saalo la. Ɔ̃ wa òɛ̀: Kɛ́ lá à kɛ̀nɛ maawa.
Saulu ò Dii Isailiɔ Luaɛ: To wà sĩana dɔ̃. Ɔ̃ yã́ Yonatãa ń Sauluo blè, ɔ̃ bíla mi bɔ̀ bau.
Saulu mɛ̀: À gbɛla mapi ń ma nɛ́o musu. Kɛ́ yã́ Yonatãa blè,
ɔ̃ Saulu òɛ̀: Yã́ pɔ́ ń kɛ̀ omɛɛ. Ɔ̃ Yonatãa òɛ̀: Ma lípana lɛ́bana ɔ̃ má zɔ̃̀ zɔ́wa, yɔɔnnɔ má mɔ̀sɔ. Má kɛ́! Tó a ma dɛɛ, à ma dɛ.
Ɔ̃ Saulu mɛ̀: Yonatãa, tó ni gao, Lua yãpãsĩkɛmɛɛ bɛ̃̀ɛbɛ̃ɛ.
Ɔ̃ wa ò Sauluɛ: Yonatãa ga lo! Aà gbɛ̃́ pɔ́ ɔ̃mɛ tò wa zĩblèa? Aawo! Ń Luao wi wei kɛ́ baa aà mikã mɛ̀ndo lɛ́lɛ zĩ́lɛo, asa Lua dɔnlɛ ɔ̃ à bee kɛ̀ò gbã. Beewa ɔ̃ wà Yonatãa mìsi, i gao.
Ɔ̃ Saulu kã́mabò ń pɛ́lɛa Filitɛ̃ɔzio, ɔ̃ Filitɛ̃ɔ tà ń bùsuu.
Kɛ́ Saulu zɔ̃̀lɛ Isaili kpalau a làa, à zĩkà ń a ibɛɛɔ gupiiuɛ: Mɔabuɔ ń Amɔniɔ ń Ɛdɔũɔ ń Zoba kíaɔ ń Filitɛ̃ɔ. Kpɛ pɔ́ à lìliu píi, ì zĩblemáɛ.
Aà wɔ́ɔkɛ tɔbɔ̀, à zĩblè Amalɛkiɔwa, à Isailiɔ sì ń wɛtãnaɔwa.
Yonatãa ń Isibosɛo ń Malakisuao mɛ́ Saulu nɛgɔ̃ɛɔ ũ. A nɛnɔɛɔ vĩ gbɛ̃ɔn pla. A sɛ̃́ia tɔ́n Mɛlabu, a plaade Mikali.
Aà na tɔ́n Ainɔaũ, Aimaaza nɛ́ɛ. Aà zĩgɔ̃ɔ gbɛ̃zɔ̃ɔ tɔ́n Abinɛɛ. Saulupi dãunaɛ, aà desɛ̃ Nɛɛ nɛ́ɛ.
Saulu mae Kisi ń Abinɛɛ mae Nɛɛo mɛ́ Abiɛli nɛ́ɔ ũ.
Saulu gɔɔ ìɔ pãsĩ ń Filitɛ̃ɔ gɔɔpiiɛ. Tó Saulu nɛgɔ̃na ge wɔ́ɔde è, ì aà si à nawa a zĩgɔ̃ ũɛ.
Samuɛli ò Sauluɛ: Mámɛ Dii ma zĩ, ɔ̃ ma nísikàma ń kpalablea aà gbɛ̃́ Isailiɔwa seela ũ. Too! Swã́kpa Dii yã́i sa.
Dii Zĩgɔ̃de mɛ̀ á fĩabo Amalɛkiɔnɛ yã́ pɔ́ aa kɛ̀ Isailiɔnɛ aa zɛzɔ̃̀nɛ́ an bɔa Egipi gbɛa yã́i.
Gɛ́ lɛ́lɛimá sa, ní ń midɛ ḿpii. Ńsu ǹ ń gbɛ̃e too. Ǹ ń dɛdɛ píi, gɔ̃ɛɔ ń nɔɛɔ ń nɛ́ gbãaɔ ń nɛ́ yɔ̃minaɔ ń zuɔ ń sãɔ ń yiongoɔ ń zàa'ĩnaɔ.
Ɔ̃ Saulu a gbɛ̃́ɔ sìsi à ń kãaa Telaiũ. Aà zĩgɔ̃ kɛ̀sɛdeɔ gbɛ̃ɔn ɔ̀aasɔsɔo lɛɛ ɔ̀aa doɛ (200.000). Yudaɔ ku lɔ gbɛ̃ɔn ɔ̀aasɔsɔo lɛɛ kwi (10.000).
Ɔ̃ Saulu gɛ̀ Amalɛkiɔ wɛ̃́lɛu, àlɛ ń dãdã swa'ɛu.
Saulu lɛ́kpãsãkɛ̀ Keniɔnɛ à mɛ̀: À bɔlɛ Amalɛkiɔ guu, kɛ́ másu mà á dɛdɛńnɔo yã́i, asa ámɛ a yãmaakɛ̀ Isailiɔnɛ an bɔa Egipi gbɛa. Kɛ́ Keniɔ bɔ̀lɛ Amalɛkiɔ guu,
ɔ̃ Saulu gɛ̀ lɛ̀lɛ Amalɛkipiɔwa za Avila e à gɛ̀ pɛ̀ Suluwa Egipi gukpɛ.
À Amalɛkiɔ kí Agaga kũ̀ bɛ̃́ɛ, ɔ̃ à aà gbɛ̃́ɔ dɛ̀dɛ ń fɛ̃ndao ḿpii.
Saulu ń a zĩgɔ̃ɔ i Agaga dɛo, mɛ́ aa sã maaɔ sɛ̀lɛ ń zuɔ ń zunɛ mɛkpaaɔ ń sãnɛbɔlɔɔ ń pɔmaaɔ píi, aai we ń dɛdɛo. Pɔ́ gianaɔ ń pɔ fɛ̃́fɛ̃aɔ ɔ̃ aa dɛ̀dɛ píi.
Ɔ̃ Dii yã'ò Samuɛliɛ à mɛ̀:
Ma Saulu kpaa kpalau tò ma pɔ yà, asa à bɔ̀ ma kpɛɛ. Lá má dàɛ̀, ìli kɛo. Yã́pi dì Samuɛliwa, ɔ̃ à wiilɛ̀ Diiwa e gu gɛ̀ dɔ̀ò.
Kɛ́ Samuɛli fɛ̀lɛ kɔɔkɔɔ, à gɛ̀ dai Saululɛ, ɔ̃ wa òɛ̀: Saulu gɛ̀ Kaamɛli. À seelapɛ̀lɛ we a yãdɔangu yã́i, ɔ̃ à ɛ̀a gɛ̀ Giligali.
Kɛ́ Samuɛli Saulu lè, ɔ̃ Saulupi òɛ̀: Dii báaadangu! Má kɛ̀ lá Dii òmɛɛwa.
Ɔ̃ Samuɛli aà là à mɛ̀: Pɔ́ wii pɔ́ ma swã́lɛ̀wà lán sã wiiwa dɛ kpelewa ni? Zu pɔ́ málɛ ń ɔɔlɔ ma bɔ̀ má ni?
Ɔ̃ Saulu wèwà à mɛ̀: Amalɛkiɔ pɔ́ɔnɛ, asa wà ń sãɔ ń ń zù maaɔ sɛ̀lɛ wà sùò wà sa'oò Dii n Luawaɛ. Wa ń kĩniɔ dɛ̀dɛ.
Ɔ̃ Samuɛli òɛ̀: Nílɛ màa, mí yã́ pɔ́ Dii òmɛɛ gwãasĩnaa onɛ. Ɔ̃ Saulu mɛ̀: O.
Ɔ̃ Samuɛli mɛ̀: Kɛ́ n nzĩa fɛ̃́nɛmbo yãa, ni gɔ̃ Isaili buiɔ dɔaana ũo lé? Dii n kpa Isailiɔ kía ũ,
ɔ̃ à n zĩ ǹ a bɔɔlɛkɛɛ à mɛ̀: Gɛ ǹ Amalɛkiɔ dɛdɛ, asa duunkɛnaɔnɛ. Zĩkańnɔ e ǹ gɛ ǹ ń midɛ.
Àkɛa n gi Dii yãmai, n lɛlɛ ń pɔ́ɔwa, ń yã́ pɔ́ Dii yeio kɛ̀i?
Ɔ̃ Saulu òɛ̀: Ma Dii yãmà, ma bɔɔlɛ pɔ́ à ma zĩ kɛi kɛ̀. Ma Amalɛkiɔ dɛ̀dɛ píi, ɔ̃ ma su ń ń kí Agagao.
Ɔ̃ wà sã maaɔ ń zù maaɔ sɛ̀ pɔ́ pɔ́ wa dɛ̀dɛpiɔ guu wà sa'oò Dii n Luawa Giligali la.
Ɔ̃ Samuɛli mɛ̀: Dii yã́ kũa maaɛ̀ dɛ sa pɔ́ wì a pɔ́ kátɛu à tɛ́kũ oaa. Misiilɛaɛ̀ dɛ sa'oaa. Aà yãmaa dɛ sa'oa ń sãsa mɛkpaaola.
Gia aà yãmai duuna sáa ń màsokɛaoɛ. Dɔ́ɛaaànɔ vãi sáa ń tã́agbagbaaoɛ. Lá n gi Dii yãmai, aàpi sɔ̃ à gì ń kíakɛiɛ.
Ɔ̃ Saulu òɛ̀: Ma duunakɛ̀. Ma pã Dii yã́ pɔ́ ń òmɛɛa, asa ma vĩakɛ̀ gbɛ̃́ɔnɛɛ, ɔ̃ ma ń yãmà.
Sùuukɛmanɔ ń ma duunapio sa. Ɛa gɛmanɔ, kɛ́ mà e kúlɛ Diiɛ.
Ɔ̃ Samuɛli òɛ̀: Má gɛnnɔo, asa n gi Dii yã́iɛ, mɛ́ à gìnɛ ǹyɔ̃ dɛ Isailiɔ kía ũɛ.
Kɛ́ Samuɛli kpɛlì, àlɛ ta, ɔ̃ Saulu aà kũ̀ a ula lɛ́wa, à kɛ̃̀.
Ɔ̃ Samuɛli òɛ̀: Dii n bɔ Isaili kpalau gbãɛ, ɔ̃ à gbɛ̃́ pɔ́ a maa dɛnla kpàu.
Isailiɔ Lua gawide lí ɛɛtoo, ìli a làasoo lilɛo, asa a dɛ gbɛ̃nazĩna ũ kɛ́ à a làasoo lilɛo.
Ɔ̃ Saulu ɛ̀a òɛ̀: Ma duunakɛ̀. Ń beeo n yã́ na, ma kpɛla Isaili gbɛ̃zɔ̃ɔɔ ń gbɛ̃́piio aɛ. Gɛ́ zɛimɛɛ kɛ́ mà e kúlɛ Dii n Luaɛ.
Ɔ̃ Samuɛli ɛ̀a gɛ̀ zɛ̀ɛ̀, ɔ̃ Saulupi kùlɛ Diiɛ.
Ɔ̃ Samuɛli mɛ̀: À mɔ́ ń Amalɛkiɔ kí Agagao. Kɛ́ kíapi lɛ́ mɔ́, a dɔ̃ yãe kuo, asa àlɛ e a bɔ ga lɛ́zĩɛ.
Ɔ̃ Samuɛli mɛ̀: Lá n fɛ̃nda tò nɔɛ daside kùa a nɛ́wa, màa n da a kua a nɛ́wa sɔ̃. Ɔ̃ à Agaga zɔ̃̀ɛzɔ̃ɛ Dii aɛ Giligali we.
Ɔ̃ à tà Lama. Saulu tà sɔ̃ a bɛ Gibɛa.
Baa kɛ́ Saulu kɛ̀ Samuɛliɛ wɛ̃naũ, Samuɛlipi i gɛ́ aà gwai lɔo e à gɛ̀ gàò, asa Dii pɔ yà a Saulu kpaa Isailiɔ kpalau yã́ musuɛ.
Dii ò Samuɛliɛ: Ńyɔ̃ɔ ɔ́ɔlɔ Saulu yã́ musu e bɔɛ ni? Ma gi aà kible Isailiɔwaɛ. Nísika kɔ́ba pai, ní dazɛu. Ma n zĩ Bɛtɛlɛũ gbɛ̃́ Yɛse kĩ́iɛ, asa aà nɛ́ do ɔ̃ má sɛ̀ aà gɔ̃ kía ũ.
Ɔ̃ Samuɛli mɛ̀: Kpelewa má kɛ mà gɛ́ wei? Tó Saulu mà, a ma dɛɛ. Ɔ̃ Dii òɛ̀: Zununu sɛ ǹ gɛò, ní mɛ n mɔ ma gbagbaiɛ.
Yɛse sísi sapi oa guu, mí yã́ pɔ́ ńyɔ̃ kɛ onɛ, ní nísikamɛɛ gbɛ̃́ pɔ́ má ɔlɔnɛ miwa.
Samuɛli yã́ pɔ́ Dii òɛ kɛ̀. Kɛ́ àlɛ ká Bɛtɛlɛũ, wɛ̃́lɛpi gbɛ̃zɔ̃ɔɔ gɛ̀ daiaàlɛ. Vĩa ń kṹ, ɔ̃ aa aà là à mɛ̀: Aafia n mɔ laa?
À mɛ̀: Aafiaɛ. Ma mɔ Dii gbagbaiɛ. À gbãbɔ ázĩaɛ, í gɛmanɔ sa'oi. Ɔ̃ à gbãbɔ̀ Yɛse ń a nɛgɔ̃ɛɔnɛ, à ń sisi sa'o guu.
Kɛ́ aa kà, Samuɛli Ɛliabu è, ɔ̃ à làasookɛ̀ à mɛ̀: Gbɛ̃́ pɔ́ Dii sɛ̀ mɛ́ zɛ aà aɛ we.
Ɔ̃ Dii òɛ̀: Ńsu ǹ aà zɛa ge aà gbã̀a gwao, ma giaàziɛ. Mili gbɛ̃́ gwa lá gbɛ̃nazĩna ì gwawao. Gbɛ̃nazĩna ì gbɛ̃́ gwa a mɛkaawaɛ, mapi sɔ̃, sɔ̃ ɔ̃ mi gwa.
Ɔ̃ Yɛse Abinadabu sìsi, à mɔ̀ Samuɛli aɛ, ɔ̃ à mɛ̀: Dii i gbɛ̃́ɛ bee sɛo.
Ɔ̃ Yɛse Sãma sìsi, à mɔ̀ Samuɛli aɛ lɔ, ɔ̃ à mɛ̀: Dii i gbɛ̃́ɛ bee sɛo.
Ɔ̃ Yɛse a nɛgɔ̃ɛ gbɛ̃ɔn soplaɔ sìsi, aa mɔ̀ Samuɛli aɛ, ɔ̃ à mɛ̀: Dii i ń gbɛ̃e sɛo.
Ɔ̃ à Yɛse là à mɛ̀: N ɛ̀waasoɔ lɛ́n laa? A wèwà à mɛ̀: An gɔ̃zãna mɛ́ kú lao, àlɛ sãdãɛ. Ɔ̃ Samuɛli òɛ̀: Gbɛ̃́ zĩ aà sísii. Wá sa'oo e aà ka la.
Ɔ̃ à gbɛ̃́ zĩ̀wà, à mɔ̀. Nɛ́piá gbɛ̃́ tɛ̃aɛ, aà wɛ́ maa mɛ́ aà oa kɛfɛũ. Ɔ̃ Dii mɛ̀: Fɛlɛ ǹ nísika aà miwa, asa aàpin we.
Ɔ̃ Samuɛli kɔ́bapi sɛ̀ à nísikà aà miwa aà vĩ̀iɔ wáa. Za zĩbeezĩ ɔ̃ Dii Nisĩna dì Davidiɛ. Bee gbɛa Samuɛli ɛ̀a tà Lama.
Dii Nisĩna gò Sauluwa, ɔ̃ Dii tò tã́a pãsĩ dìɛ̀.
Aà ìwaɔ òɛ̀: Lua tò tã́a pãsĩ dìnɛ.
Lá màaɛ Baa, tó wápiɔ n ìwaɔ gbɛ̃́ pɔ́ mɔɔna dɔ̃ wɛɛlɛ. Tó Lua tò tã́a pãsĩpi dɛ̀dɛma, ili mɔɔnalɛnɛ, níli e ǹ kɛ sã̀ɔ.
Ɔ̃ a ò a ìwaɔnɛ. À gbɛ̃́ pɔ́ mɔɔna dɔ̃ maamaa wɛɛlɛ mɔomɛɛ.
Ɔ̃ aà ìwae òɛ̀: Ma Bɛtɛlɛũ gbɛ̃́ Yɛse nɛ́e è, a mɔɔna dɔ̃. Nɛgɔ̃n zĩ̀kanaɛ, mɛ́ a yã'o dɔ̃. Gɔ̃ kɛfɛnaɛ, mɛ́ Dii kuaànɔ.
Ɔ̃ Saulu gbɛ̃́ɔ zĩ̀ Yɛsewa, aa òɛ̀: Saulu mɛ̀ ǹ n nɛ́ Davidi pɔ́ ì sãɔ dã gbaɛwa.
Ɔ̃ Yɛse pɛ̃ɛ dì zàa'ĩnaɛ ń vɛ̃ɛo tùu do ń blesan bɔlɔo, à a nɛ́ Davidi gbàɛò Sauluwa.
Kɛ́ à kà Saulu kĩ́i, à gɔ̃̀ aà zĩkɛna ũ. Saulu yeaàzi maamaaɛ, ɔ̃ à aà dìlɛ a zĩkabɔkũna ũ.
Ɔ̃ Saulu gbɛ̃́ zĩ̀ Yɛsewa à mɛ̀: To Davidi gɔ̃ ma zĩkɛna ũ, asa aà yã́ ì kamaguɛ.
Tó Lua tò tã́api dɛ̀dɛ Sauluwa, ɔ̃ Davidi ì a mɔɔna sɛ àɔ lɛɛ̀. Tó tã́api tà, ɔ̃ ì kɛ sã̀ɔ, ì su a laaiwa.
Filitɛ̃ɔ ń zĩgɔ̃ɔ kã̀aa, aalɛ zĩ̀ sɔukɛ Soko, Yuda bùsuu, ɔ̃ aa bòokpà Ɛfɛdamiũ, Soko ń Azekao zãnguo.
Saulu ń Isailiɔ sɔ̃ aa kɔ̃ kã̀aa aa bòokpà Ela gusalalau, aalɛ sɔukɛ aa gɛ́ Filitɛ̃ɔwa zĩu.
Filitɛ̃ɔ ku sĩ̀sĩwa le, Isailiɔ ku sĩ̀sĩwa la, guzulɛ kú ń zãnguo.
Ɔ̃ Gata nɛgɔ̃na pɔ́ wì mɛ Goliati bɔ̀ Filitɛ̃ɔ bòou. Aà gbã̀a kà gã̀sĩsuu soolo.
A mɔgotɛ̃ fùa kpaa, mɛ́ a mɔgotɛ̃ ula pɔ́ dɛ lán kpɔ̀tɛɛwa daa, a gbia kiloo bàaɔ̃ɛ.
A mɔgotɛ̃ sòolo yea lɔ, mɛ́ a mɔgotɛ̃ sɔ̃mpɛpɛɛ looa a kpɛ.
A sɔ̃n sɔ̃́nɛ kũa, a pá dɛ lán zwã̀atãna àsaliwa. A wɛ́tɛ̃ gbia kiloo soplaɛ. Aà sɛ̀ngbaokũna bɛ aà aɛ.
Goliati zɛa, ɔ̃ à lɛzù Isaili zĩgɔ̃ɔzi à mɛ̀: Bɔ́yãi a bɔlɛ ń zĩoi? Á dɔ̃ Filitɛ̃n ma ũoa? Ápiɔ sɔ̃, Saulu zɔɔ. À gbɛ̃e wɛɛlɛ á guu aà pila mɔ ma kĩ́i.
Tó a fɔ̃ zĩkamanɔ, tó à ma dɛ, ma gbɛ̃́ɔ gɔ̃ á zɔɔ ũɛ. Tó mámɛ ma aà dɛ̀ sɔ̃, á gɔ̃ wá zɔɔ ũɛ, íɔ zɔblewɛ̃ɛ.
Ɔ̃ Filitɛ̃pi ɛ̀a mɛ̀: Málɛ kuabii Isaili zĩgɔ̃ɔwa gbã. À gbɛ̃́ wɛɛlɛmɛɛ wà zĩka ń kɔ̃o.
Kɛ́ Saulu ń Isailiɔ píi aa aà yã́pi mà, aa bílikɛ̀, sɔ̃ kɛ̃̀ńgu.
Davidiá Ɛflata gbɛ̃́ Yɛse nɛ́ɛ. Yɛsepiá Bɛtɛlɛũ pɔ́ kú Yuda bùsuu gbɛ̃́ɛ. À nɛgɔ̃ɛɔ ì gbɛ̃ɔn swaaɔ̃ɛ, mɛ́ Saulu gɔɔ à maezɔ̃ɔkũ̀, à zikũ̀ táotao.
Aà nɛ́ gbãa gbɛ̃ɔn àaɔ̃ɔ ku zĩlau ń Sauluo. Aà nɛgɔ̃ɛ sɛ̃́ia tɔ́n Ɛliabu, a plaade tɔ́n Abinadabu, a àaɔ̃de tɔ́n Sãma.
Davidi mɛ́ Yɛse nɛ́ gɔ̃zãna ũ. Aà vĩ̀ipiɔ tɛ Sauluzi,
ɔ̃ aàpi ì gɛ Saulu kĩ́i, ì ɛa su Bɛtɛlɛũ a mae sãɔ dã́i.
Filitɛ̃pi ì bɔ à azĩa ɔlɔnɛ́ kɔɔ ń oosio e gɔɔ bla.
Zĩewa Yɛse ò a nɛ́ Davidiɛ: Ése kpasaa pɛ̃n doɛ́ ń pɛ̃ɛ mɛ̀n kwiɛ́ɔ sɛ ǹ gɛò kpakpa n vĩ̀iɔnɛ ń bòou.
Gàse mɛ̀n kwiɛ́ɔ sɛ ǹ kpá ń gãli gbɛ̃zɔ̃ɔwa. Gɛ ǹ ń gwa tó aa aafia, ní su ń ń aafia seelao.
Aa kú ń Sauluo ń Isailiɔ píi Ela gusalalau, aalɛ zĩka ń Filitɛ̃ɔ.
Davidi fɛ̀lɛ kɔɔ káaukaau, à a sãɔ tò ń sãdãn pãleo. À a aso sɛ̀, ɔ̃ à dàzɛu lá Yɛse dìlɛɛwa. Kɛ́ à kà zĩgɔ̃ɔ bòou, à mɔ lè aalɛ gɛ́ zĩlau, aalɛ wii gbãa lɛ́.
Isailiɔ ń Filitɛ̃ɔ lɛ́ sɔukɛ, aa aɛdɔkɔ̃wa.
Ɔ̃ Davidi a aso nà pɔ́ɔ dɔ̃̀anaɛ aà ɔzĩ, ɔ̃ à bàalɛ̀ gɛ̀ zĩlau. À a vĩ̀iɔ lè we, ɔ̃ à fɔkpàmá.
Kɛ́ àlɛ yã'ońnɔ, Filitɛ̃ɔ nɛgɔ̃na Goliati, Gata gbɛ̃́ bɔ̀ Filitɛ̃ zĩgɔ̃ɔ guu, à ɛ̀a fɛ̀lɛ ń a yã́pio. Davidi yã́pi mà.
Kɛ́ Isailiɔ aà è, sɔ̃ kɛ̃̀ńgu lɔ, aa lɛ̀kɔ̃wa ḿpii.
Aalɛ okɔ̃ɛ aa mɛ̀: I gɔ̃ɛpi e à bɔ̀o lé? Tó à bɔ̀, ì kuabiiwáɛ. Gbɛ̃́ pɔ́ aà dɛ̀, kía a ade gba àizɛɛ zɔ̃ɔ, i aà gba a nɛnɔɛ lɔ nɔ ũ, mɛ́ aà bɛdeɔ wɛ̃̀'ɔ̃a kpá lɔo.
Ɔ̃ Davidi gbɛ̃́ pɔ́ zɛa a saɛɔ là à mɛ̀: Bɔ́ wa kɛ gbɛ̃́ pɔ́ Filitɛ̃pi dɛ̀ à Isailiɔ bɔ̀ wíuɛi? Dén Filitɛ̃ gyafɔɔdepi ũ, à gbàsa lɛ́ kuabiibii Lua bɛ̃́ɛ zĩgɔ̃ɔwai?
Ɔ̃ wa òɛ̀ lá gbɛ̃́ɔ lɛ́ okɔ̃ɛwa wà mɛ̀: Màa wa kɛ gbɛ̃́ pɔ́ aà dɛ̀ɛ.
Kɛ́ aà vĩ̀i zɔ̃ɔde Ɛliabu mà Davidi lɛ́ yã'o ń gbɛ̃́ɔ, aà pɔ pàaàzi à mɛ̀: Àkɛa n mɔ lai? Dé n sã yɔɔnaɔ gɔ̃̀ɛ̀ zĩ gbáaui? Má ń kàamai ń n nɔ̀sɛvãio dɔ̃. N mɔ zĩ gwaiɛ.
Davidi mɛ̀: Bɔ́ má kɛ̀i? Baa yã́ má ooa?
Ɔ̃ à kpɛlìɛ̀ à gɛ̀ yã́ doũpi là gbɛ̃pãlewa. Lá gbɛ̃́ káau òɛ̀, màa wa òɛ̀ lɔ.
Wà yã́ pɔ́ Davidi òpi sɛ̀lɛ sìu Sauluɛ, ɔ̃ à aà sìsi.
Kɛ́ Davidi mɔ̀, a ò Sauluɛ: Gbɛ̃e su to sɔ̃ kɛ̃agu Filitɛ̃pi yã́ musuo. Mapi n zɔ̀blena, má gɛ́ zĩkaiaànɔɛ.
Ɔ̃ Saulu òɛ̀: Ńyɔ̃ fɔ̃ gɛ́ zĩkai ń Filitɛ̃pioo. Nɛbɔlɔnan n ũ. Gɔ̃ɛpi sɔ̃, zĩgɔ̃ɛ za a ɛ̀waasogɔɔ.
Ɔ̃ Davidi òɛ̀: Mapi n zɔ̀blena, mámɛ miɔ ma mae sãɔ dã́. Tó nɔ̀ɔmusu ge mai mɔ̀ sã kũ̀ kpàsau,
mi a gbɛsɛlɛ mà gbɛ̃ mà sãpi bɔ a lɛ́zĩɛ. Tó à lìaamanɔ, ɔ̃ mi kũ a lɛtãwa mà gbɛ̃ mà dɛ.
Mapi n zɔ̀blena, ma nɔ̀ɔmusu ń maio dɛ̀ píi, mɛ́ Filitɛ̃ gyafɔɔdepi a gɔ̃ lán pɔ́piɔwaɛ, asa àlɛ kuabiibii Lua bɛ̃́ɛ zĩgɔ̃ɔwaɛ.
Davidi ɛ̀a mɛ̀: Lá Dii ma bɔ nɔ̀ɔmusu ń maio lɛ́zĩ, màa a ma bɔ Filitɛ̃pi ɔzĩ. Ɔ̃ Saulu òɛ̀: Gɛ́! Dii kunnɔ.
Saulu a zĩka'ula dàɛ̀, à a mɔgotɛ̃ fùa kpàɛ̀, ɔ̃ à a mɔ̀ ula dàɛ̀.
Davidi Saulu fɛ̃nda lòo zĩka'ulapiwa. Kɛ́ à yɔ̃̀ táwa, ɔ̃ à fùa, asa a a dɔ́ɛ dɔ̃o. Ɔ̃ a ò Sauluɛ: Má fɔ̃ gɛ́ ń pɔ́piɔo, asa má a dɔ́ɛ dɔ̃o. Ɔ̃ à pɔ́piɔ bɔ̀lɛ píi a kàlɛ.
À a gopana sɛ̀, ɔ̃ à gɛ̀ gbɛ̀ boolona sɛ̀lɛ swa'ɛu mɛ̀n sɔo, a kà a dã́dãkɛbɔɔu. Ɔ̃ àlɛ sɔ̃ Filitɛ̃pizi, a a gbɛma kũa.
Ɔ̃ Filitɛ̃pi lɛ́ sɔ̃ Davidizi, aà sɛ̀ngbaokũna bɛ aà aɛ.
Kɛ́ à Davidi gwà, a è nɛ́ bɔlɔ tɛ̃a kɛfɛnaɛ, ɔ̃ à dɔ̀ɛwà.
A òɛ̀: Gbɛ̃n ma ũ, ɔ̃ n gbasa ńlɛ mɔa ń gooa? Ɔ̃ à aà kà ń a tã́a tɔ́o.
Ɔ̃ à ɛ̀a mɛ̀: Sɔ̃mazi, bãɔ n ble, wàiɔ i n só.
Davidi òɛ̀: Fɛ̃nda ń sɔ̃mpɛpɛɛo ń sɔ̃n sɔ̃́nɛo ɔ̃ ńlɛ mɔoa. Mapi sɔ̃, Dii Zĩgɔ̃de Isailiɔ Lua pɔ́ ńlɛ kuabiibiiwà tɔ́ ɔ̃ málɛ mɔoma.
Dii a n namɛɛ ma ɔzĩ gbãɛ. Má n nɛɛ, mí n mi zɔ̃, mí Filitɛ̃ zĩgɔ̃ɔ gɛɔ kpa bãɔ ń wàiɔwa gbã aa só, dṹnia i dɔ̃ kɛ́ Lua kú ń Isailiɔ.
Gbɛ̃́ pɔ́ kãaaa laɔ i dɔ̃ kɛ́ Dii lí zĩble ń fɛ̃nda ge ń sɔ̃naoo. Dii mɛ́ zĩ̀ gbãa vĩ, a á nawɛ̃ɛ wá ɔzĩɛ.
Gɔɔ pɔ́ Filitɛ̃pi lɛ́ sɔ̃ Davidizi, àlɛ mɔ́ aà wíwii, ɔ̃ Davidi bàalɛ̀ lɛ́ suwà gu pɔ́ wa zĩkau.
Ɔ̃ à ɔgɛ̃̀ a bɔ̀ɔu, à gbɛ bɔ dà a gbɛmau. Kɛ́ à Filitɛ̃pi gbã̀ò, ɔ̃ à aà pà a mi'aɛwa. Gbɛpi vĩ̀lɛ aà mi'aɛpiu, ɔ̃ à lɛ̀lɛ a gbɛɛu.
Gbɛma ɔ̃ Davidi zĩblèò Filitɛ̃piwa. À aà pà a nɛ̀, baa fɛ̃nda a kũao.
Ɔ̃ à bàalɛ̀ gɛ̀ lòoaàla, à aà fɛ̃nda wò aà kpɛ, à aà dɛ̀ à aà mi zɔ̃̀ò. Kɛ́ Filitɛ̃ɔ è ń nɛgɔ̃napi gà, aa lɛ̀kɔ̃wa.
Ɔ̃ Isailiɔ ń Yudaɔ pɛ̀má ń wiio, aa ń yá e Gata bɔlɛu ń Ɛkɛloni bĩ́ibɔlɛo. Gbɛ̃́ pɔ́ aa ń dɛdɛɔ gɛɔ gɔ̃̀ kálɛa sɛa za Saalaiũ zɛ́u e Gata ń Ɛkɛlonio.
Kɛ́ aa sù ń Filitɛ̃ɔ yaao, ɔ̃ aa ń bòo pɔ́ɔ nàaa.
Davidi Filitɛ̃pi mi sɛ̀ à gɛ̀ò Yelusalɛũ, à aà gɔ̃kɛbɔɔ kàlɛ a kpɛ́u.
Gɔɔ pɔ́ Davidi lɛ́ sɔ̃ Filitɛ̃pizi, Saulu lɛ́ aà gwa, ɔ̃ à a zĩgɔ̃ɔ gbɛ̃zɔ̃ɔ Abinɛɛ là à mɛ̀: Dé nɛ́n nɛgɔ̃ɛnapi ũi? A wèwà à mɛ̀: Kí, ń n kuao, má dɔ̃o.
Ɔ̃ kía mɛ̀: Gbɛa ǹ ma gbɛ̃́ pɔ́ a nɛ́n ɛ̀waasopi ũ.
Kɛ́ Davidi sù ń Filitɛ̃pi dɛao, Abinɛɛ aà sɛ̀ gɛ̀ò Saulu kĩ́i, a Filitɛ̃pi mi kũa.
Ɔ̃ Saulu aà là à mɛ̀: Nɛ́, dé nɛ́n n ũi? A wèwà à mɛ̀: N zɔ̀blena Yɛse, Bɛtɛlɛũ gbɛ̃́ nɛ́n ma ũ.
Kɛ́ Davidi yã'ò ń Sauluo a làa, ɔ̃ Yonatãa gbɛ̃kpàaànɔ, a yeaàzi lá azĩa wɛ̃niwa.
Za zĩbeezĩ ɔ̃ Saulu aà dìlɛ a bɛ, i wei aà ta a mae bɛ lɔo.
Yonatãa yãyèaànɔ, kɛ́ a yeaàzi lá azĩa wɛ̃niwa yã́i.
Ɔ̃ à a ulada pɔ́ á daa bɔ̀ à aà gbà ń a zĩka'ulao ń a fɛ̃ndao ń a sáo ń a asanao.
Gua pɔ́ Saulu Davidi gbàɛu zĩkai píi, ì saasɛɛ, ɔ̃ à aà dìlɛ zĩgɔ̃ɔ gbɛ̃zɔ̃ɔ ũ. Aà yã́ ì kɛ gbɛ̃́piiɛ naɛ ń Saulu ìwaɔ píi.
Kɛ́ zĩgɔ̃ɔ lɛ́ su Davidi Filitɛ̃pi dɛa gbɛa, nɔɛɔ bɔ̀ Isaili wɛ̃́lɛɔ guu píi, aa gɛ̀ dai ń kí Saululɛ, aalɛ lɛsi, aalɛ ɔ̃wã, aalɛ gã̀alɛ, aalɛ pɔnakɛ, aalɛ sɛ̃́sɛ̃napa.
Aalɛ lɛsi, aalɛ dɔkɔ̃ɛ, aalɛ ɔ̃wã, aalɛ mɛ: Saulu gbɛ̃́ɔ dɛ̀dɛ ɔ̀aa sɔoɛ (1.000), Davidi sɔ̃ ɔ̀aasɔsɔo lɛɛ kwi (10.000).
Yã́pi kɛ̀ Sauluɛ ĩ́i maamaaɛ, ɔ̃ aà pɔ pà à mɛ̀: Wà ɔ̀aasɔsɔo lɛɛ kwi kpà Davidiwa, mapi sɔ̃ ɔ̀aa sɔonaɛ. Kpala mɛ́ gɔ̃̀ aà si sa.
Za zĩbeezĩ ɔ̃ à wɛdɔ̀ɛ̀.
Kɛ́ a gu dɔ̀, ɔ̃ Lua tò Saulu tã́a pãsĩpi dɛ̀dɛ, àlɛ yãyaaa'o a kpɛ́u, ɔ̃ Davidi a mɔɔna sɛ̀, àlɛ lɛ́ lá ìɔ kɛ gɔɔpiiwa. Saulu a sɔ̃na kũa,
ɔ̃ à aà gbã̀ò à mɛ̀: Má Davidi paò mà naaa ń gĩoɛ. Ɔ̃ Davidi azĩa ɛ̃̀ɛ̀ gɛ̃n pla.
Saulu ì vĩakɛ Davidiɛ, kɛ́ Dii kuaànɔ mɛ́ à pãkpàazi yã́i.
Ɔ̃ à Davidi yà à aà dìlɛ zĩgɔ̃ gbɛ̃ɔn ɔ̀aa sɔoɔ gbɛ̃zɔ̃ɔ ũ. Ɔ̃mɛ ìɔ dɔaaanɛ́ zĩlau.
Gu pɔ́ à gɛ̀u píi ì saasɛɛ, kɛ́ Dii kuaànɔ yã́i.
Kɛ́ Saulu è ìɔ saasɛ, ɔ̃ à vĩakɛ̀ɛ̀ dɛ yãala.
Isailiɔ ń Yudaɔ sɔ̃ aa ye Davidizi ḿpiiɛ, kɛ́ ìɔ dɔaanɛ́ zĩlau yã́i.
Ɔ̃ Saulu òɛ̀: Má a nɛnɔɛ sɛ̃́ia Mɛlabu kpama nɔ ũ. Nɛgɔ̃nkɛa kɛ, ní zĩkamɛɛ Diiɛ. Asa Saulu làasookɛ̀ à mɛ̀: Má ɔkãwào, Filitɛ̃ɔ mɛ́ aa aà dɛ.
Ɔ̃ Davidi òɛ̀: Dén ma ũi? Deɔn ma bɛdeɔ ń ma mae buiɔ ũ kɛ́ mà gbasa mà gɔ̃ n nɛ́ zã́ ũi?
Kɛ́ Mɛlabu kà wà kpa Davidiwa, ɔ̃ Saulu aà kpà Mɛɔla gbɛ̃́ Adiɛliwa.
Saulu nɛnɔɛ Mikali ye Davidizi. Kɛ́ wà yã́pi ò Sauluɛ, à kɛ̀ɛ̀ na
à mɛ̀: Má aà kpawàɛ, i gɔ̃ɛ̀ bai ũ, Filitɛ̃ɔ i aà dɛ. Ɔ̃ a ò Davidiɛ: Ńyɔ̃ ma nɛ́ pãle e ǹ sɛ sa.
Ɔ̃ a ò a ìwaɔnɛ: À yã'o Davidiɛ asii guu, à oɛ̀ aà yã́ kàmagu, mɛ́ ma ìwaɔ yeaàzi píi. Aà ma nɛnɔɛ sɛ́.
Aà ìwaɔ yã́pi kã̀ Davidiɛ a swã́wa, ɔ̃ a ònɛ́: Gɔ̃a kíanɛ zã́ ũ á yã́ àa nɛe? Táaa taasiden ma ũ.
Kɛ́ Saulu ìwaɔ sù, aa Davidi yã́pi sɛ̀lɛ sìuɛ̀.
Ɔ̃ Saulu mɛ̀: À oɛ̀ má ye ã̀nsue pɔeio, sema aà tɔsimɛɛ ma ibɛɛ Filitɛ̃ɔwa, i sumɛɛ ń ń gyafɔɔo mɛ̀n basɔo. Àlɛ e Filitɛ̃ɔ aà dɛɛ.
Kɛ́ ìwapiɔ yã́pi dàu a sìu Davidiɛ, gɔ̃a kíanɛ zã́ ũ kɛ̀ɛ̀ na sa. E nɔpi sɛgɔɔ àɔ gɛ́ kái,
Davidi ń a zĩgɔ̃ɔ fɛ̀lɛ gɛ̀ Filitɛ̃ɔ dɛ̀dɛ gbɛ̃ɔn ɔ̀aa do, ɔ̃ à sù ń ń gyafɔɔo, a kpà kíawa píi, kɛ́ à e gɔ̃ aà nɛ́ zã́ ũ yã́i. Ɔ̃ Saulu a nɛ́ Mikali kpàwà nɔ ũ.
Kɛ́ Saulu è màa, a dɔ̃̀ kɛ́ Dii kú ń Davidioɛ, mɛ́ a nɛ́ Mikali yeaàzi,
ɔ̃ aà vĩakɛaɛ̀ kã̀fĩ, à gɔ̃̀ aà ibɛɛ ũ e à gɛ̀ gàò.
Gɔɔ pɔ́ Filitɛ̃ kíaɔ bɔ̀lɛ gɛ̀ zĩkai, Davidi ì saasɛ dɛ Saulu ìwa kĩniɔlaɛ, ɔ̃ à tɔbɔ̀ maamaa.
Saulu ò a nɛ́ Yonatãaɛ ń a ìwaɔ píi aa Davidi dɛ. Ãma Yonatãa yeaàzi à kɛ̀ zài,
ɔ̃ à aà gbà laai à mɛ̀: Ma mae lɛ́ n wɛɛ. Ǹyɔ̃ nzĩa kũa dɔ̃ zia kɔɔ. Ulɛkĩi wɛɛlɛ ǹyɔ̃ kuu.
Má bɔ wɛ̃́nkpɛ ń ma maeo, wí zɛ gu pɔ́ n ulɛu. Má n yã'oɛ̀. Lá a òmɛɛ, mí onɛ.
Ɔ̃ Yonatãa gɛ̀ Davidi maabò a maeɛ à mɛ̀: Baa, ńsu vãikɛ n zɔ̀blena Davidiɛo, asa i vãie kɛnɛo. Aà yãkɛaɔ ài vĩnɛ maamaaɛ.
Kɛ́ à Filitɛ̃pi dɛ̀, à gì a wɛ̃niiɛ, ɔ̃ Dii tò wa zĩ̀ zɔ̃ɔ blè wápii. Ń è, ɔ̃ n pɔ kɛ̀na. Bɔ́yãi ń ye vãikɛ yãesaidepiɛ ǹ aà dɛ pãi?
Saulu aà yãmà, ɔ̃ à lɛgbɛ̃̀ à mɛ̀: Ń Diio wa aà dɛo.
A gbɛa Yonatãa Davidi sìsi à yã́pi sìuɛ̀ píi, ɔ̃ à gɛ̀ ń Davidio Saulu kĩ́i, ɔ̃ àlɛ zĩkɛɛ̀ lán yãawa.
Zĩ ɛ̀a fɛ̀lɛ, ɔ̃ Davidi gɛ̀ zĩkai ń Filitɛ̃ɔ. À sìńgu à zĩblèmá dúuduu, ɔ̃ aa bàalɛ̀ɛ̀.
Dii tò Saulu tã́a pãsĩpi ɛ̀a dɛ̀dɛ gɔɔ pɔ́ a zɔ̃lɛa a kpɛ́u. A a sɔ̃na kũa, ɔ̃ Davidi lɛ́ a mɔɔnalɛɛ̀.
Saulu wɛ̀ɛlɛ à Davidi paò à naaa ń gĩo. Kɛ́ à ɛ̃̀ɛ̀, ɔ̃ sɔ̃napi gɛ̀ gĩ pà. Gwãasĩna bee ɔ̃ Davidi bàalɛ̀ tà.
Ɔ̃ Saulu gbɛ̃́ɔ zĩ̀ Davidi bɛ aa aà dã́dã, aai aà dɛ kɔɔ, ɔ̃ aà na Mikali aà gbà laai à mɛ̀: Tó ni bàasi gwã́ao, wa ń dɛ ziaɛ.
Ɔ̃ Davidi bɔ̀ fɛnɛntiu, Mikali aà gbàɛ ń bao zĩ́lɛ, ɔ̃ à bàalɛ̀ gɛ̃̀zɛa.
Ɔ̃ Mikali tã́a sɛ wùlɛ liiwa, à blè báa sɛ kà tã́api mia, ɔ̃ à zwãa kùa.
Kɛ́ Saulu gbɛ̃́ɔ zĩ̀ Davidi kṹi, Mikali mɛ̀ àlɛ gyãkɛɛ.
Ɔ̃ Saulu ɛ̀a gbɛ̃́ɔ zĩ̀ Davidi gwai, a ònɛ́: À aà sɛ́ ń a liio sãnu, à suomɛɛ mà dɛ.
Kɛ́ aa gɛ̃̀ kpɛ́u, tã́api ɔ̃ aa è liiwa, blè báa kuwà a mia.
Ɔ̃ Saulu Mikali là à mɛ̀: Bɔ́yãi n bɔ ma kpɛ n ma ibɛɛ gbàɛ à pìlia màai? Mikali wèwà à mɛ̀: A òmɛɛ mà to à gɛ̃zɛaɛ. Tó ma gi, á ma dɛɛ.
Kɛ́ Davidi bàalɛ̀ gɛ̃̀zɛa, à gɛ̀ Samuɛli gwai Lama. À yã́ pɔ́ Saulu kɛ̀ɛ dàu a sìuɛ̀ píi, ɔ̃ aa gɛ̀ zɔ̃̀lɛ Naio sãnu.
Kɛ́ wa ò Sauluɛ, Davidi ku Naio Lama,
ɔ̃ Saulu gbɛ̃́ɔ zĩ̀ aà kṹi. Kɛ́ aa kà we, aa lè ãnabi gãli lɛ́ ãnabikɛkɛ, Samuɛli kú ń guu an dɔaana ũ. Ɔ̃ Lua Nisĩna dì zĩnapiɔnɛ, aalɛ ãnabikɛkɛ sɔ̃.
Kɛ́ wa ò Sauluɛ, ɔ̃ à gbɛ̃pãleɔ zĩ̀, ɔ̃ aa ãnabikɛkɛ̀ màa lɔ. Saulu ɛ̀a gbɛ̃́ɔ zĩ̀ a gɛ̃n àaɔ̃dei, ɔ̃ aa ãnabikɛkɛ̀ màa lɔ.
Ɔ̃ Saulupi fɛ̀lɛ lɛ́ gɛ́ Lama azĩa sa. Kɛ́ à kà lɔ̀ɔ zɔ̃ɔ pɔ́ kú Sɛku saɛ, à gbɛ̃́ɔ là à mɛ̀: Samuɛli ń Davidio ku má ni? Ɔ̃ wa òɛ̀: Aa ku Naio Lama.
Kɛ́ àlɛ gɛ́ we, ɔ̃ Lua Nisĩna dì aàpiɛ sɔ̃, àlɛ gɛ́, àlɛ ãnabikɛkɛ e à gɛ̀ kàò Naio Lama.
À a pɔkasaɔ bɔ̀ala, à ãnabikɛkɛ̀ Samuɛli wáa. Gɔɔ bee fãanɛ ń gwãasĩnao píi ìɔ wúlɛa puiziɛ. A yã́i tò wì mɛ: Saulu ku ãnabiɔ guu sɔ̃ nɛe?
Davidi bɔ̀ Naio Lama à bàalɛ̀ gɛ̀ Yonatãa lè, ɔ̃ à aà là à mɛ̀: Bɔ́ má kɛ̀i? Dàa kpele má kɛ̀i? Vãi kpele má kɛ̀ ń maeɛ ɔ̃ àlɛ ma wɛi?
A wèwà à mɛ̀: Gyaũ! Ńyɔ̃ gao. Gwa, ma mae líɔ yãe kɛ à gì kã́imɛɛ ma swã́wao, yãzɔ̃ɔ ge a yɔɔnan nò. Ma mae aɔ yã́ bee taa kɛ à gí oimɛɛe? Màa no bá!
Ɔ̃ Davidi ò lɔ: N mae dɔ̃ sã́asã kɛ́ n ma wɛgwàɛ. A yã́i i to n yã́pi mào, kɛ́ n pɔ su yao yã́i. Ń Dii kuao ń n kuao má kú ga lɛ́zĩɛ.
Ɔ̃ Yonatãa òɛ̀: Yã́ pɔ́ ń gbɛ̀aa píi má kɛnɛ.
Ɔ̃ Davidi òɛ̀: Gwa, mɔ dafu dikpɛ ku zia. À kũ̀ mà zɔ̃lɛ mà pɔble ń kíaoɛ. To mà gɛ ulɛ sɛ̃u e zia bàasi oosi.
Tó n mae ma gbɛa, oɛ̀ ma zɛ́ gbɛ̀ama ma gɛ ma bɛ wɛ̃́lɛu Bɛtɛlɛũ zɛazɛaɛ, kɛ́ ma bɛdeɔ píi lɛ́ sa pɔ́ wì o wɛ̃ ń wɛ̃o o we yã́i.
Tó à mɛ̀ a maaɛ, máɔ aafia, ãma tó aà pɔ pà maamaaɛ, ǹyɔ̃ dɔ̃ kɛ́ yãvãi à zɛ̀ò à kɛmɛɛ we.
Gbɛ̃kɛkɛ mapi n zɔ̀blenaɛ, asa n yãyèmanɔ ń Dii dɔ̃aoɛ. Tó má tàae vĩ, ma dɛ nzĩa. Ńsu ma kpa n maewao.
Ɔ̃ Yonatãa mɛ̀: Gyaũ! Tó má dɔ̃ kɛ́ ma mae zɛ̀ò à vãikɛnɛɛ, má onɛo lé?
Ɔ̃ Davidi aà là à mɛ̀: Tó n mae sù yãpãsĩ ònɛ, démɛ a omɛɛi?
Ɔ̃ Yonatãa òɛ̀: Mɔ wà gɛ́ sɛ̃u. Ɔ̃ aa bɔ̀lɛ gɛ̀ sɛ̃u ḿpla.
Ɔ̃ Yonatãa mɛ̀: Ń Dii Isailiɔ Luao, e zia bàasi maa'i má a mae lɛ́ mà gwa. Tó n yã́ kàaàgu, má lɛ́kpãsãkɛnɛ.
Tó ma mae ye vãikɛnɛɛ, mɛ́ mi lɛ́kpãsãkɛnɛ ma n gbaɛ n ta aafiao, Dii yãpãsĩkɛmɛɛ bɛ̃̀ɛbɛ̃ɛ. Dii kunnɔ lá a kú ń ma maeo yãawa.
Tó ma su má kuɛ, gbɛ̃kɛkɛmɛɛ lá Dii ì kɛwa. Tó ma su ma gaɛ sɔ̃,
n gbɛ̃kɛ su láa ń ma bɛdeɔ bauo, baa tó Dii tò n ibɛɛɔ làa dṹniau.
Màa Yonatãa yãyè ń Davidio, ɔ̃ à mɛ̀: Dii fĩabo n ibɛɛɔnɛ.
Ɔ̃ Yonatãa tò Davidi ɛ̀a a lɛgbɛ̃̀ɛ lɔ kɛ́ a yeaàzi yã́i, asa a yeaàzi lá azĩa wɛ̃niwaɛ.
Ɔ̃ Yonatãa òɛ̀: Mɔ dafu dikpɛ ku zia. Tó wi gbɛ̃e e n kìlauo, wa n gbɛaɛ.
Zia bàasi gɛ́ ulɛi gu pɔ́ n ulɛu yã́pi daalɛgɔɔ, níɔ ku gbɛ pɔ́ dɛ kɔɔ ũ saɛ we.
Má kazu gbɛpi saɛ wɛ́n àaɔ̃, lándɔ̃ málɛ pɔ́ gbã́wa,
mí nɛgɔ̃ɛnae zĩ aà gɛ kapiɔ wɛɛlɛ. Tó má òɛ̀, kaɔ ku aà kpɛ, aà sɛ́lɛ mɔò, ní mɔ́, asa ń Diio ńyɔ̃ɔ aafiaɛ, kai kuo.
Tó má òɛ̀ kaɔ ku aà aɛ sɔ̃, gɛ́i, asa Dii mɛ́ n gbaɛ.
Yã́ pɔ́ wá yè ń kɔ̃o sɔ̃, Dii mɛ́ aɔ dɛ yã́pi seelade ũ gɔɔpii.
Ɔ̃ Davidi gɛ̀ ùlɛ sɛ̃u. Kɛ́ mɔ dafu bɔ̀, kía zɔ̃̀lɛ pɔbleai.
À zɔ̃̀lɛ a zɔ̃lɛkĩi gĩ saɛ. Yonatãa zɔ̃̀lɛ aà aɛ, mɛ́ Abinɛɛ ku aà saɛ. Davidi zɔ̃lɛkĩi sɔ̃, gbɛ̃e ku weo.
Saulu i yãe o zĩbeezĩo, asa àlɛ e yãe mɛ́ aà lè, à gbãlɛ̀, bee mɛ́ gìɛ̀.
Kɛ́ a gu dɔ̀ mɔ gɔɔ plaade zĩ́, Davidi zɔ̃lɛkĩi gi da giiɛ, ɔ̃ Saulu a nɛ́ là à mɛ̀: Bɔ́yãi Yɛse nɛ'i mɔ pɔbleio za gĩai?
Ɔ̃ a òɛ̀: À zɛ́ gbɛ̀aa, à gɛ̀ Bɛtɛlɛũɛ.
À mɛ̀ mà to à gɛ́, asa a bɛdeɔ lɛ́ sa'o wɛ̃́lɛpiuɛ, ɔ̃ a vĩ̀i òɛ à mɔ́. À mɛ̀ tó à kɛ̀mɛɛ, mà a gbaɛ à gɛ́ a vĩ̀iɔ gwai. A yã́i tò i mɔ pɔbleinnɔo.
Ɔ̃ Saulu pɔ pà Yonatãazi à mɛ̀: Nɛ́ faasai swã́gbãade! Má dɔ̃ kɛ́ n zɛ ń Yɛse nɛ́oɛ. N widà nzĩa ń n daowa.
Tó Yɛse nɛ́pi ku wɛ̃ni guu, ńyɔ̃ e ǹ kpalableo. Gbɛ̃́ɔ zĩ aa aà kũ suomɛɛ tia. À gàɛ we.
Ɔ̃ Yonatãa aà là à mɛ̀: Bɔ́yãi a gaii? Bɔ́ a kɛ̀i?
Ɔ̃ Saulu Yonatãa gbã̀ ń sɔ̃nao à e dɛ, ɔ̃ Yonatãa dɔ̃̀ sa kɛ́ a mae zɛ̀ ń Davidi dɛaoɛ.
Yonatãa fɛ̀lɛ gò pɔbleaa ń pɔfɛ̃o, i pɔble mɔ gɔɔ plaade zĩ́pio, asa aà nɔ̀sɛ yà Davidi yã́ musuɛ, kɛ́ aà mae aà dìlɛ yãfũu yã́i.
Kɛ́ a gu dɔ̀, Yonatãa bɔ̀ gɛ̀ Davidi lei gupiu. Nɛgɔ̃ɛnae tɛaàzi.
Ɔ̃ a ò nɛ́piɛ. Bàalɛ ǹ gɛ́ le. Má kazu, ní wɛɛlɛ. Kɛ́ nɛ́pi bàalɛ̀ lɛ́ gɛ́, ɔ̃ Yonatãa ka mà aà mia.
Kɛ́ nɛ́pi kà gu pɔ́ Yonatãa ka gbàɛpiu, ɔ̃ à lɛzù nɛ́pizi à mɛ̀: Kapiɔ ku n aɛ le.
Ɔ̃ Yonatãa ɛ̀a lɛzùaàzi lɔ à mɛ̀: Gɛ́ kpakpa, ńsu zɛo. Ɔ̃ nɛ́pi kapiɔ sɛ̀lɛ à sùò a diiɛ.
Nɛ́pi yã́pi dɔ̃o, sema Yonatãa ń Davidio.
Ɔ̃ Yonatãa a gɔ̃kɛbɔɔ kpà nɛ́piwa à mɛ̀: Si ǹ taò bɛ.
Kɛ́ nɛ́pi tà, Davidi fɛ̀lɛ gɛɔmidɔkĩi oi, à mɔ̀ kùlɛ Yonatãaɛ gɛ̃n àaɔ̃, à wùlɛ a gbɛɛu. Ɔ̃ aa lɛpɛ̀kɔ̃wa, aa ɔ́ɔlɔ̀ ḿpla ḿpii, Davidi pɔ́ mɛ́ kɛ̀ zài.
Ɔ̃ Yonatãa òɛ̀: Gɛ́ aafia, asa wa lɛgbɛ̃̀ ń Dii tɔ́o wa mɛ̀, Dii mɛ́ wá seelade ũ ma buiɔ ń n buiɔ zãnguo e gɔɔpii.
Davidi bɔ̀ we, ɔ̃ Yonatãa ɛ̀a tà bɛ.
Kɛ́ Davidi lɛ́ gɛ́ sa'onkia Aimɛlɛki kĩ́i Nɔbu, Aimɛlɛkipi bɔ̀ gɛ̀ daiaàlɛ. Vĩa aà kũ̀, ɔ̃ à aà là à mɛ̀: Bɔ́mɛ tò ń bɛ ndo gbɛ̃e kunnɔo ni?
Davidi wèwà à mɛ̀: Kí mɛ́ zĩdàmɛɛ, à mɛ̀ másu to gbɛ̃e yã́ pɔ́ a dìlɛmɛɛ à ma zĩ kɛi dɔ̃o. Ɔ̃ wa gudɔ̀kɔ̃ɛ ń ma ìwaɔ aa dɔaamɛɛ.
Blɛ kpele ń vĩ la tiai? Ma gba pɛ̃ɛ mɛ̀n sɔo ge pɔ́ pɔ́ ń vĩ píi lé.
Ɔ̃ sa'onkiapi mɛ̀: Pɛ̃ɛ pã kuo, sema pɔ́ pɔ́ wa kàlɛ Luaɛ bàasio. Tó n gbɛ̃́ɔ gbãlɛa nɔɛ yã́ musuo, má kpama.
Ɔ̃ Davidi òɛ̀: Màaɛ, wá wázĩa kũa nɔɛɔ yã́ musu, lá wi kɛ wà gbasa da zĩkazɛuwa. Ma gbɛ̃́ɔ pɔ́ɔ gbãlɛao. Baa gɔɔ pɔ́ wálɛ pɔeã táa'o, aaliɔ gbãlɛao, belenkɛ tá pɔ́ wálɛ o gbã.
Ɔ̃ sa'onkiapi Lua pɛ̃ɛ sɛ̀ a kpàwà, asa pɛ̃ɛe ku weo, sema pɔ́ pɔ́ wa kàlɛ Luaɛpi. Wì pɛ̃ɛpi sɛ Dii aɛɛ, ɔ̃ wì a lɛũkpakɛ ń pɛ̃ɛ dafuo.
Saulu ìwae ku we gɔɔpi, aà tɔ́n Doegu. Ɛdɔũ buiɛ, aàpi mɛ́ Saulu sãdãnki ũ.
Ɔ̃ Davidi Aimɛlɛki là à mɛ̀: Ń sɔ̃na ge fɛ̃nda vĩ laa? Mi e ma a fɛ̃nda ge gɔ̃kɛbɔe sɛ̀o, asa kí zĩpi dàmɛɛ zɛazɛaɛ.
Sa'onkiapi wèwà à mɛ̀: Filitɛ̃ pɔ́ ń dɛ̀ Ela guzulɛu Goliati fɛ̃nda gwa kɛ. A ku sa'o'ula kpɛ, zwãa fĩfĩwa. Tó ń yei, sɛ́, asa a pãle ku la lɔo, sema bee. Ɔ̃ Davidi mɛ̀: Kpaa, a sáa kuo.
Davidi bàalɛ̀ Sauluɛ zĩbeezĩ, à tà Gata kí Akisi kĩ́i.
Ɔ̃ Akisipi ìwaɔ òɛ̀: Isaili bùsu kí Davidin weo lò? Aàpi ɔ̃ wì ɔ̃wã wì lɛsi aà yã́ musuo lò? Wì mɛ: Saulu gbɛ̃́ɔ dɛ̀dɛ ɔ̀aa sɔoɛ (1.000), Davidi sɔ̃ ɔ̀aasɔsɔo lɛɛ kwi (10.000).
Yã́pi Davidi kũ̀ gbãa, àlɛ vĩakɛ Akisiɛ maamaa.
Ɔ̃ à azĩa lìlɛ, àlɛ ĩ́andekɛ kɛ ń wáa. À ɔgbɛ gàlɛgalɛ bĩ́ibɔlɛ gbaɔwa, a tò lɛ́'i dà a lɛkpɛa.
Ɔ̃ Akisi ò a ìwaɔnɛ: À gwa! Gbɛ̃́piá ĩ́andeɛ. Bɔ́yãi a aà sɛ̀ a mɔoai?
Ĩandeɔ kɛ̃̀sãaɛ, ɔ̃ a gbɛ̃́pi sɛ̀ a mɔoa aà ĩ́andekɛ kɛmɛɛa? A e gɛ̃ ma uao.
Davidi bɔ̀ we, à bàalɛ̀ à gɛ̀ gɛ̃̀ Adulaũ gbɛ̀'ɛu. Kɛ́ aà vĩ̀iɔ ń aà de bɛdeɔ aà bao mà, aa gɛ̀ aà lè we.
Yã'ɔ̃madeɔ ń fĩadeɔ ń gbɛ̃́ pɔ́ yã́ lɛ́ káńguoɔ kã̀aaaàzi píi, ɔ̃ à gɔ̃̀ ń dɔaana ũ. Aa kà gbɛ̃ɔn ɔ̀aa pla taa.
Bɔa za we Davidi gɛ̀ Mizipa, Mɔabu bùsuu, a ò Mɔabuɔ kíaɛ: Ma mae ń ma dao gba zɛ́ aaɔ kunnɔ e mà dɔ̃ lá Lua a kɛmɛɛ.
Ɔ̃ à ń tó ń Mɔabuɔ kíao we. Aa kuaànɔ gɔɔ pɔ́ Davidi ku sɛ̃gbãu.
Bee gbɛa ãnabi Gada mɔ̀ yã'ò Davidiɛ à mɛ̀: Ńsu ǹyɔ̃ ku sɛ̃gbãu lɔo. Ɛa ta Yuda bùsuu. Ɔ̃ à fɛ̀lɛ gɛ̀ Ɛlɛtu líkpɛu.
Zĩewa Saulu zɔ̃lɛa baali gbáu Gibɛa sĩ̀sĩ musu. A a sɔ̃na kũa, aà ìwaɔ liaaaàzi píi. Ɔ̃ a mà wà Davidi ń gbɛ̃́ pɔ́ kuaànɔɔ kúkĩi dɔ̃̀.
Ɔ̃ a ò a ìwapiɔnɛ: Á Bɛ̃yãmɛɛ buiɔ, à ma yãma ápii. Yɛse nɛ́ a buaɔ ń vɛ̃ɛbuɔ kpáwáe? A á dilɛ zĩgɔ̃ gbɛ̃ɔn ɔ̀aasɔsɔo ge gbɛ̃ɔn basɔobasɔoɔ dɔaanaɔ ũe?
Ápii a lɛkpàaĩmaziɛ. Kɛ́ ma nɛ́ yãyè ń Yɛse nɛ́o, á gbɛ̃e i omɛɛo. Á gbɛ̃e i wɛ̃nadɔ̃mɛɛo. I kãmɛɛ ma swã́wa kɛ́ ma nɛ́ ma ìwapi nɔ̀sɛ fɛ̀lɛ aàɔ ma wɛ, lá àlɛ kɛ tiaɛwao.
Ɛdɔũ bui Doegu kú ń Saulu ìwaɔ we, ɔ̃ à mɛ̀: Ma Yɛse nɛ́ è, à mɔ̀ Aitubu nɛ́ Aimɛlɛki kĩ́i Nɔbu.
À yãe wɛɛlɛ kɛ̀ɛ̀ Diiwa, ɔ̃ à kũ̀sũa kpàwà ń Filitɛ̃ bui Goliati fɛ̃ndao.
Ɔ̃ kía gbɛ̃́ɔ zĩ̀ aa sa'onkia Aimɛlɛki sísi ń a de bɛde pɔ́ dɛ sa'onaɔ ũ Nɔbuɔ píi. Ɔ̃ aa mɔ̀ kía kĩ́i ḿpii.
Ɔ̃ Saulupi òɛ̀: Swã́kpa ǹ ma, Aitubu nɛ́. A wèwà à mɛ̀: Ma swã́ wɛ̃̀, Baa.
Ɔ̃ Saulu aà là à mɛ̀: Bɔ́yãi mpi ń Yɛse nɛ́o a lɛkpàaĩmazii? Bɔ́yãi n blɛ kpàwà ń fɛ̃ndao, n yãe wɛɛlɛ kɛ̀ɛ̀ Luawa, kɛ́ aà fɛlɛmanɔ aàɔ ma wɛ, lá àlɛ kɛ tiaɛwai?
Aimɛlɛki wèwà à mɛ̀: N ìwaɔ guu píi, dé náai mɛ́ kà Davidiwai? N nɛ́ zã́ɛ, nzĩa dɔ̃̀anaɔ kíaɛ. À tɔbɔ̀ n bɛ.
Mi wɛɛlɛ kɛɛ̀ Luawa yãao lé? Kai! Baa, ńsu yãdɔ mapi n zɔ̀blenawao ge ma de bɛdeɔ, asa má yãe dɔ̃ yã́pi musuo, baa yɔɔ.
Ɔ̃ kípi òɛ̀: N gaɛ, mpi ń n de bɛdeɔ píi.
Ɔ̃ a ò dɔai pɔ́ kú weɔnɛ à mɛ̀: À fɛlɛ à Dii gbàgbanaɔ dɛdɛ, asa an ɔ ku Davidi yã́uɛ. Aa aà bàalɛa yã́ dɔ̃, ɔ̃ aai omɛɛo. Ãma aà ìwapiɔ i we ɔsɛ̀ aa Dii gbàgbanapiɔ dɛ̀dɛo.
Ɔ̃ kípi ò Doeguɛ: Fɛlɛ ǹ sa'onapiɔ dɛdɛ. Ɔ̃ à fɛ̀lɛ à ń dɛdɛ gɔ̃̀ɔ. À bàabaa sa'o'uladanapiɔ dɛ̀dɛ gbɛ̃ɔn basiiɔ̃sɔo.
Ɔ̃ Saulu ɛ̀a sa'onapiɔ wɛ̃́lɛ Nɔbudeɔ dɛ̀dɛ lɔ, gɔ̃ɛɔ ń nɔɛɔ ń nɛ́ gbãaɔ ń nɛ́tɛ̃naɔ ń zuɔ ń zàa'ĩnaɔ ń sãɔ. Wà ń dɛdɛ ń fɛ̃ndao ḿpii.
Ɔ̃ Aimɛlɛki nɛ́ do pìlimá, aà tɔ́n Abiataa. À bàalɛ̀ à gɛ̀ tɛ̀ Davidizi.
A ò Davidiɛ, Saulu Dii gbàgbanaɔ dɛ̀dɛ píiɛ.
Ɔ̃ Davidi òɛ̀: Kɛ́ ma Ɛdɔũ bui Doegu è we gɔɔ bee, má dɔ̃ sã́asã kɛ́ a o Sauluɛ. Tàaeden ma ũ n de bɛdeɔ gagaa píi yã́ musu.
Ǹyɔ̃ kumanɔ. Ńsu to vĩa n kũo. Gbɛ̃́ pɔ́ lɛ́ n wɛ lɛ́ ma wɛ sɔ̃ɛ. Yãe a n le ma ɔzĩo.
Wa ò Davidiɛ wà mɛ̀: Gwa, Filitɛ̃ɔ lɛ́ zĩka ń Kɛiladeɔ, aalɛ ń pɔ́wɛnaɔ naaa.
Ɔ̃ Davidi gbɛ̀a Diiwa à mɛ̀: Mà gɛ́ lɛ́lɛi Filitɛ̃piɔwa yã̀? Ɔ̃ Dii òɛ̀: Gɛ́ lɛ́lɛimá, ní Kɛiladeɔ misi.
Ɔ̃ Davidi gbɛ̃́ɔ òɛ̀: Lá vĩa lɛ́ wá kṹ Yuda bùsuu la, wá fɔ̃ gɛ́ zĩkai ń Filitɛ̃ɔ Kɛilae?
Davidi ɛ̀a gbɛ̀a Diiwa lɔ, ɔ̃ Dii òɛ̀: Fɛlɛ gɛ́ Kɛila, asa má Filitɛ̃ɔ nanɛ n ɔzĩɛ.
Ɔ̃ Davidi gɛ̀ Kɛila ń a gbɛ̃́ɔ, à zĩkà ń Filitɛ̃ɔ, ɔ̃ à ń pɔtuoɔ sìmá. À Filitɛ̃ɔ dɛ̀dɛ dasidasi, à Kɛiladeɔ mìsi.
Kɛ́ Aimɛlɛki nɛ́ Abiataa bàalɛ̀, àlɛ gɛ́ Davidi kĩ́i yãa, a a sa'o'ula kũaɛ, ɔ̃ à gɛ̀ò Kɛila.
Kɛ́ Saulu mà Davidi gɛ̀ Kɛila, à mɛ̀: Lua gìaàziɛ, ɔ̃ à aà nàmɛɛ ma ɔzĩ, asa à azĩa kàka wɛ̃́lɛ bĩ́ideuɛ.
Saulu a zĩgɔ̃ɔ kã̀aa píi aa gɛ koezɔ̃ Davidi ń a gbɛ̃́ɔzi Kɛila.
Kɛ́ Davidi mà Saulu lɛ́ vãikpaaĩanɔ, ɔ̃ a ò sa'ona Abiataaɛ aà mɔ́ ń sa'o'ulao.
Ɔ̃ Davidi mɛ̀: Dii Isailiɔ Lua, mapi n zɔ̀blena, má mà Saulu lɛ́ zɛwɛɛlɛ à mɔ Kɛila à wɛ̃́lɛɛ beepi dúuzɔ̃ ma yã́i.
Kɛiladeɔ ma kpawà yã̀? Saulu a mɔ la lá má màwa yã̀? Dii Isailiɔ Lua, o mapi n zɔ̀blenaɛ. Ɔ̃ Dii òɛ̀: A mɔ́.
Ɔ̃ Davidi aà là lɔ: Kɛiladeɔ ma kpawà ń ma gbɛ̃́ɔ yã̀? Ɔ̃ Dii mɛ̀: Aa á kpawàɛ.
Ɔ̃ Davidi ń a gbɛ̃́ɔ fɛ̀lɛ, aa kà gbɛ̃ɔn ɔ̀aa àaɔ̃ taawa. Kɛ́ aa bɔ̀ Kɛila, ɔ̃ aa gɛ̀ gu pɔ́ aa yei. Kɛ́ Saulu mà Davidi bɔ̀ Kɛila, i gɛ́ we lɔo.
Davidi ku zɛgikĩiɔu gbáau Zifi bùsu gbɛ̀sĩsĩdeu. Lá gu lɛ́ dɔ Saulu ìɔ aà wɛɛ, ãma Lua i Davidi naɛ̀ aà ɔzĩo.
Gɔɔ pɔ́ Davidi ku Zifi bùsu líkpɛu, a mà Saulu ń aà gbɛ̃́ɔ lɛ́ mɔ́ a dɛi.
Ɔ̃ Saulu nɛ́ Yonatãa fɛ̀lɛ gɛ̀ Davidi lè za líkpɛpiu, à aà gbà sɔ̃ ń Lua tɔ́o.
A òɛ̀: Ńsu to vĩa n kũo, asa ma mae a e ɔkãmao. Ḿmɛ ńyɔ̃ kible Isailiɔwa, mapi sɔ̃ míɔ dɛ n plaade ũ. Ma maepi bee dɔ̃ se.
Ɔ̃ aa yãyè ń kɔ̃o ḿpla Dii aɛ. Davidi ku líkpɛu we, ɔ̃ Yonatãa tà bɛ.
Bee gbɛa Zifideɔ gɛ̀ Saulu lè Gibɛa aa mɛ̀: Davidi ulɛa wá bùsu sɛ̃gbãu. A ku líkpɛu Hakila sĩ̀sĩpɔlɛu Yɛsimɔ gɛɔmidɔkĩi oi.
Kí, gɔɔ pɔ́ ń yei píi, mɔ we, wí aà kpama.
Ɔ̃ Saulu mɛ̀: Dii báaadaágu, kɛ́ a ma wɛ̃nagwà yã́i.
À tá, í ɛa sɔukɛ. À gu pɔ́ ì gɛ́u gbɛagbɛa ń gbɛ̃́ pɔ́ aa aà èɔ, asa má mà wà mɛ̀ aà ɔ̃nɔá ɔ̃nɔ no.
À gbɛagbɛa kɛ́ à e à aà ulɛkĩiɔ dɔ̃ píi, í ɛa mɔ ma le mà a sã́asã ma, mí gɛ́ánɔ. Tó a kú á bùsuu weɛ, má kpálɛkɛaàzi Yuda buiɔ guu píiɛ.
Ɔ̃ aa dàzɛu aa dɔ̀aa Sauluɛ Zifi. Gɔɔ bee sɔ̃ Davidi ń a gbɛ̃́ɔ ku Maɔni gbáau sɛ̃ pɔ́ kú Yɛsimɔ gɛɔmidɔkĩi oiu.
Kɛ́ Saulu ń a gbɛ̃́ɔ lɛ́ mɔ́ kpálɛkɛiaàzi, à a baomà, ɔ̃ à pìla gbɛpiwa, a ku Maɔni gbáau. Kɛ́ Saulu mà, ɔ̃ à pɛ̀lɛaàzi Maɔni gbáau we.
Sauluɔ bɛ gbɛ̀sĩsĩ kpɛle, Davidiɔ bɛ a kpɛla, aalɛ olo'olobo aalɛ bàalɛ Sauluɛ. Gɔɔ pɔ́ Saulu ń a gbɛ̃́ɔ lɛ́ lia Davidiɔzi aa ń kṹ,
ɔ̃ gbɛ̃e mɔ̀ baokpà Sauluɛ à mɛ̀: Kɛ kpakpa, Filitɛ̃ɔ mɔ̀ lɛ́lɛi wá bùsuwa.
Ɔ̃ Saulu zɛ̀ pɛ́lɛa Davidiziɛ, à gɛ̀ Filitɛ̃ɔ lei. A yã́i tò wì mɛ gupiɛ Kɔ̃kpaalɛgbɛ.
Bee gbɛa Davidi bɔ̀ we à gɛ̀ zɔ̃̀lɛ sɛ̃gbãu, gu pɔ́ wì mɛ Ɛ̃ngɛdi.
Kɛ́ Saulu sù ń Filitɛ̃ɔ yaao, wa òɛ̀ Davidi ku Ɛ̃ngɛdi gbáau.
Ɔ̃ à Isaili zĩgɔ̃ɔ sɛ̀lɛ gbɛ̃ɔn ɔ̀aa gɛ̃o, à dàńnɔ zɛ́u kpálɛkɛi Davidiɔzi gu pɔ́ wì mɛ Tueɔ gbɛ̀sĩsĩ.
Kɛ́ à kà sãɔ kaa pɔ́ kú zɛ́ saɛ kĩ́i, à gbɛ̀'ɛ è we, ɔ̃ à gɛ̃̀u bĩ́ikpɛkɛi. Davidi ń a gbɛ̃́ɔ sɔ̃ aa ku gbɛ̀'ɛpiu za a lɛ́wa.
Ɔ̃ Davidi gbɛ̃́ɔ òɛ̀: Gwa, gɔɔ pɔ́ Dii mɛ̀ á n ibɛɛ nanɛ n ɔzĩ ǹ yãkɛɛ̀ lá ń yeiwan gbã. Ɔ̃ Davidi fɛ̀lɛ tɛɛɛ, à Saulu ulada lɛ́ zɔ̃̀ aà saɛ.
A gbɛa Davidi làasoo lɛ́ ĩadawà Saulu ula lɛ́ pɔ́ a zɔ̃̀pi yã́i,
a ò a gbɛ̃́ɔnɛ: Kai! Dii su to mà yã́ bee taa kɛ ma dii pɔ́ á kpàɛo. Má ɔkãwào, asa Dii mɛ́ aà kpà kía ũ.
Davidi a gbɛ̃́ɔ lèle ń yã́pi yã́i, i to aa Saulu dɛ̀o. Kɛ́ Saulu bɔ̀ gbɛ̀'ɛu, àlɛ gɛ̃zɛa,
ɔ̃ Davidi bɔ̀ gbɛ̀'ɛpiu à lɛzùaàzi à mɛ̀: Ma dii kí! Kɛ́ Saulu lìli à a kpɛ gwà, ɔ̃ Davidi kùlɛ à a mipɛ̀lɛɛ̀.
Ɔ̃ a ò Sauluɛ: Tó wà mɛ̀ ma vãi ò ń musu, bɔ́yãi ni síi?
Gwa! N wɛ́ è gbã lá Dii n namɛɛ ma ɔzĩ gbɛ̀'ɛu. Wa òmɛɛ mà n dɛ, ɔ̃ ma n wɛ̃nagwà, ma mɛ̀ má ɔkã ma diiwao, asa Dii mɛ́ aà kpà kía ũ.
Gwae Baa! Gwa, má n ulada lɛ́ kũa kɛ! Ma n ula lɛ́ zɔ̃̀, ãma mi n dɛo. Ń dɔ̃̀ sa kɛ́ má vãi ge ĩ́i kũannɔo. Mi tàaekɛnɛo, ɔ̃ ńlɛ ma wɛ.
Dii mɛ́ a yã́gɔ̃gɔ̃wɛ̃ɛ, i tɔsimamɛɛ, ãma mapi, má ɔkãmao.
Lá wà yáasikɛ̀ za ziwa wà mɛ̀: Yãvãi ì bɔ vãikɛnaɔ kĩ́iɛ. Má ɔkãmao.
N Isailiɔ kía, dé yã́i n bɔii? Dé ńlɛ pɛ́lɛaàzii? Gbɛ̃ gɛ yã̀? Kɔ̀ɔtɛ̃ yã̀?
Dii mɛ́ a ma yã́ gwa, i yã́gɔ̃gɔ̃wɛ̃ɛ, i yãnakpaa, i zɛmanɔ, i ma bɔ n ɔzĩ.
Kɛ́ Davidi yã́ bee ò Sauluɛ a làa, Saulu mɛ̀: Ma nɛ́ Davidi, n lɔɔn wee? Ɔ̃ Saulu wii pã̀lɛ à ɔ́ɔlɔ̀.
A ò Davidiɛ: N yã́ na dɛmala, asa vãi má kɛ̀nɛ, ɔ̃ n fĩabòmɛɛ ń maao.
N maa pɔ́ ń kɛ̀mɛɛ ò tia. Kɛ́ Dii ma nanɛ n ɔzĩ, ni ma dɛo.
Tó gbɛ̃́ bɔ̀ a ibɛɛwa, ì to aà ta aafiae? Dii maa pɔ́ ń kɛ̀mɛɛ gbã fĩabonɛ.
Má dɔ̃ sa kɛ́ ńyɔ̃ gɔ̃ kía ũ, níɔ kible Isailiɔwa.
Lɛgbɛ̃mɛɛ ń Dii tɔ́o, kɛ́ ńyɔ̃ ma bui kaalɛo, ńyɔ̃ ma de bɛdeɔ tɔ́ midɛo.
Ɔ̃ Davidi lɛgbɛ̃̀ Sauluɛ. Kɛ́ Saulu tà bɛ, ɔ̃ Davidi ń a gbɛ̃́ɔ ɛ̀a aa tà sɛ̃gbãu.
Samuɛli gà, ɔ̃ Isailiɔ kã̀aa píi, aalɛ ɔ́ɔlɔ aà gaa yã́ musu, ɔ̃ wà aà vĩ̀ a bɛ Lama. Bee gbɛa Davidi gɛ̀ Palana sɛ̃u.
Maɔni gbɛ̃e ku, a bɔɔlɛ vĩ Kaamɛli we. Ɔde saɛ, a sãɔ vĩ mɛ̀n ɔ̀aa gɛ̃o ń bleɔ mɛ̀n ɔ̀aa sɔo. Ɔ̃ à mɔ̀ Kaamɛli a sãɔ kãkɛ̃ɛlɛi.
Aà tɔ́n Nabali, aà na tɔ́n Abigaili. Nɔɛpi laai vĩ mɛ́ aà kákaa maa, ãma aà gɔ̃pi pãsĩ mɛ́ aà yãkɛaɔ dɔ̀ɔ vĩo. Kalɛbu buiɛ.
Gɔɔ pɔ́ Davidi ku sɛ̃u, a mà Nabali mɔ̀ a sãɔ kãkɛ̃ɛlɛi.
Ɔ̃ à a ìwaɔ zĩ̀ gbɛ̃ɔn kwi, a ònɛ́: À fɛlɛ gɛ́ Nabali kĩ́i Kaamɛli, í fɔkpawàmɛɛ,
í oɛ̀ à mɛ: Lua n dɔ̃ ń aafiao ń n uao ń n gbɛ̃́ɔ píi.
Má mà n mɔ ń sãkãkɛ̃ɛlɛnaɔ. Kɛ́ n sãdãnaɔ kúwanɔ, wi ĩadamáo, mɛ́ an kua Kaamɛli guu, pɔe i kɛ̃́sãmáo.
Ǹ n zĩkɛnapiɔ la, aa onɛ. Ma ìwaɔ wɛgwa, asa dikpɛ zĩ́ɛ. N zɔ̀blenapiɔ ń mapi n nɛ́o wá gba pɔ́ pɔ́ ń è.
Kɛ́ Davidi ìwapiɔ kà, aa yã́pi sɛ̀lɛ sìu Nabaliɛ ń Davidi tɔ́o, ɔ̃ aa sɔ̃̀aaàzi.
Ɔ̃ Nabali ònɛ́: Dén Davidi ũi? Bɔ́n Yɛse nɛ́pi ũi? Zɔ pɔ́ aa kɛ̃̀ ń diiɔwa gbãɔ dasi.
Á ye mà a pɛ̃ɛ ń ma ío ń nɔ̀ɔ pɔ́ má dɛ̀ ma sãkãkɛ̃ɛlɛnaɔnɛo sɛ́lɛ mà kpa gbɛ̃́ pɔ́ má ń bɔkĩi dɔ̃oɔwa yã̀?
Ɔ̃ Davidi gbɛ̃́ɔ ɛ̀a dàzɛu aa tà. Kɛ́ aa kà, aa yã́piɔ sɛ̀lɛ sìuɛ̀ píi.
Ɔ̃ Davidi ò a gbɛ̃́piɔnɛ: Á baade a fɛ̃nda loo. Ɔ̃ an baade a fɛ̃nda lòo ń Davidipio sɔ̃. Gbɛ̃́ pɔ́ gɛ̀ ń Davidioɔ kà ɔ̀aa pla taa, ɔ̃ gbɛ̃ɔn ɔ̀aa do gɔ̃̀ ń asoɔ.
À mɔ lè zĩkɛnapiɔ do gɛ ò Nabali na Abigailiɛ à mɛ̀: Davidi gbɛ̃́ɔ zĩ̀ aa bɔ̀ sɛ̃u, aa mɔ̀ fɔkpà wá diiwa, ɔ̃ à pàlamá.
Gbɛ̃́piɔ sɔ̃ aa maakɛ̀wɛ̃ɛ maamaaɛ, aai ĩadawáo. Wá kuańnɔ sɛ̃u guu, pɔe lí kɛ̃́sãwáo.
Gɔɔ pɔ́ wálɛ sãdã ń saɛ fãanɛ ń gwãasĩnao píi aaìɔ liaawázi lán bĩ́iwaɛ.
Làasookɛ yã́ pɔ́ ńyɔ̃ kɛwa, asa aa zɛ̀ò wà vãikɛ wá diiɛ ń aà uadeɔ píiɛ. Aàpi maao, ìli gbɛ̃́ yã'onɛ mao.
Ɔ̃ Abigaili pɛ̃ɛ nàaa kpakpa mɛ̀n ɔ̀aa do ń vɛ̃ɛo tùu pla ń sã pɔ́ wa kɛ̀kɛɔ mɛ̀n sɔo ń pɔ́wɛna kpasaao pɛ̃n sɔo ń vɛ̃ɛbɛ kàaɔ mɛ̀n basɔo ń kaadɔɛmbɛ gii kàaɔ mɛ̀n ɔ̀aa do, aa yè zàa'ĩnaɔnɛ.
Ɔ̃ a ò a zĩkɛnaɔnɛ: Àɔ dɔaa, máɔ tɛ́ á kpɛɛ. I yãe o a zã Nabaliɛo.
Ɔ̃ a di a zàa'ĩna kpɛ, àlɛ pila sĩ̀sĩwa. Kɛ́ à bɔ̀ sĩ̀sĩ kpɛ, à kpàaũ ń Davidio, àlɛ pila sĩ̀sĩwa sɔ̃ ń a gbɛ̃́ɔ, aalɛ mɔ́.
Davidi lɛ́ o a gbɛ̃́ɔnɛ: Ma gbɛ̃́pi pɔ́ɔ dɔ̃̀aɛ̀ sɛ̃u pãɛ. Wi aà pɔe sɛo, ɔ̃ à maa fĩabòmɛɛ ń vãio.
Tó ma aà gɔ̃ɛe tò bɛ̃́ɛ e gu àɔ gɛ́ dɔi, Lua yãpãsĩkɛmɛɛ bɛ̃̀ɛbɛ̃ɛ.
Kɛ́ Abigaili aà è, ɔ̃ à pìla a zàa'ĩnawa kpakpa, à kùlɛ Davidiɛ à wùlɛ a gbɛɛu.
Ɔ̃ à kùlɛ aà gbázĩ à mɛ̀: Baa, mámɛ má tàae vĩ mado. Mapi n zɔ̀blena gba zɛ́ mà yã'onɛ. Swãdɔ mapi n zɔ̀blena yã́i.
Baa, Nabali maao. Ńsu ǹ aà yãdao. A dɛ lá a tɔ́waɛ. Aà tɔ́n Mìsaide, mɛ́ mìsaiyã ɔ̃ ìɔ kɛ. Mapi n zɔ̀blena sɔ̃ mi gbɛ̃́ pɔ́ n ń zĩ́ɔ eo.
Baa, lá Dii ku mɛ́ ń ku, Dii gìnɛ ǹ gbɛ̃dɛ ǹ tɔsi nzĩaɛɛ. Dii to n ibɛɛɔ ń gbɛ̃́ pɔ́ aalɛ n vãi wɛɛlɛɔ gɔ̃ lán Nabaliwa.
Tiasa Baa, gba pɔ́ mapi n zɔ̀blena ma mɔonɛɛ bee si ǹ kpa n ìwaɔwa.
Sùuukɛ ń mapi n zɔ̀blenao ń ma tàaeo. Dii a to n buiɔ aaɔ kible gɔɔpiiɛ, asa ni zĩka Diiɛɛ, mɛ́ wa vãie ema bauo.
Baa tó gbɛ̃e fɛ̀lɛ lɛ́ pɛ́lɛnzi n dɛi, Dii n Lua a n wɛ̃ni dɔnɛ ń mɔgalaoɛ, i n ibɛɛɔ wɛ̃ni da a gbɛmau, i zu.
Baa, tó Dii yãmaakɛ̀nɛ lá à a lɛgbɛ̃̀wà píi, mɛ́ à n dilɛ Isailiɔ dɔaana ũ,
n làasoo su ĩadama, i n dayãu gbɛ̃dɛa pã ge tɔsia nzĩaɛ yã́ musuo. Baa, tó Dii maakɛ̀nɛ, to mapi n zɔ̀blena ma yã́ àɔ dɔngu.
Ɔ̃ Davidi ò Abigailiɛ: Wà Dii Isailiɔ Lua sáaukpa. Ɔ̃mɛ n zĩ daimalɛ gbã.
Ma n sáaukɛ̀ sɔ̃ ń laai pɔ́ n ma gbao, asa ḿmɛ n ma zùukɛ̀ gbã, ɔ̃ mi gbɛ̃dɛ ma tɔsì mazĩaɛo.
Tó bee no, ń Dii Isailiɔ Lua pɔ́ gìmɛɛ mà vãikɛnɛo, tó ni wã n mɔ daimalɛ yãao, dɔ̃ yãa gu a dɔ Nabali gɔ̃ɛewao.
Ɔ̃ Davidi pɔ́ pɔ́ Abigaili mɔ̀oɛ sì à mɛ̀: Ka bɛ aafia. Ma n yãmà, ma yɔlaakɛ̀nɛ.
Kɛ́ Abigaili kà Nabali kĩ́i, a è àlɛ pɔnablɛble lán kíawa. Aà pɔ kɛ̀na, à vɛ̃ɛ gbɛ̃̀ à kã̀. Ɔ̃ aà napi i lɛbɔ à yãe òɛ̀ baa yɔɔo e gu gɛ̀ dɔ̀ò.
Kɛ́ gu dɔ̀, vɛ̃ɛ wèe Nabaliwa, ɔ̃ aà na yã́ pɔ́ kɛ̀pi sɛ̀lɛ sìuɛ̀. Ɔ̃ sɔ̃ kɛ̃̀aàgu, à gɔ̃̀ lán gbɛwa.
Gɔɔ kwi taa gbɛa Dii gotɔ̃̀wà, ɔ̃ à gà.
Kɛ́ Davidi Nabali gaa bao mà à mɛ̀: Wà Dii pɔ́ zɛ̀manɔ sáaukpa, à wí pɔ́ Nabali dàa bɔ̀mɛɛ. À gìmɛɛ mà vãikɛ, ɔ̃ a tò Nabali vãikɛa wì aàzĩa musu. Bee gbɛa Davidi gbɛ̃́ɔ zĩ̀ Abigailiwa aa oɛ̀ á ye aà sɛ nɔ ũ.
Kɛ́ Davidi ìwapiɔ kà Abigaili kĩ́i Kaamɛli, aa òɛ̀: Davidi mɛ́ wá zĩ́ma, a ye n da'uakɛ.
Ɔ̃ à fɛ̀lɛ kùlɛ à a mipɛ̀lɛ à mɛ̀: Aà zɔ̀blenan ma ũ, ma sɔu mà mà a dii ìwaɔ gbá pípinɛ́.
Ɔ̃ à fɛ̀lɛ dì zàa'ĩna kpɛ gɔ̃̀ɔ. Aà nɔɛ zĩkɛnaɔ gɛ̀aànɔ gbɛ̃ɔn sɔo. Aa dàzɛu ń Davidi zĩnaɔ, ɔ̃ à gɔ̃̀ aà nɔ ũ.
Davidi Yezɛlɛɛ gbɛ̃́ Ainɔaũ kũa nɔ ũ lɔ. An pla ḿpii aà naɔnɛ.
Ɔ̃ Saulu a nɛ́ Mikali pɔ́ dɛ Davidi nɔ ũ yãa kpà Laisi nɛ́ Palɛtiɛ, Galiũ gbɛ̃́wa.
Zifideɔ gɛ̀ Saulu lè Gibɛa, aa òɛ̀: Davidi ulɛa Hakila sĩ̀sĩpɔlɛu bɔaa ń Yɛsimɔo.
Ɔ̃ Saulu gɛ̀ Zifi sɛ̃u ń Isaili zĩgɔ̃ɔ gbɛ̃ɔn ɔ̀aa gɛ̃o, aalɛ Davidi wɛ sɛ̃piu.
Saulu bòokpà zɛ saɛ Hakila sĩ̀sĩpɔlɛ pɔ́ bɔaa ń Yɛsimɔo, mɛ́ Davidi ku sɛ̃u. Kɛ́ a mà Saulu lɛ́ pɛ́lɛazi,
ɔ̃ à asiigwanaɔ zĩ̀, ɔ̃ a dɔ̃̀ sa kɛ́ Saulu kà.
Ɔ̃ Davidi fɛ̀lɛ gɛ̀ gu pɔ́ Saulu bòokpàu. À Saulu ń a zĩgɔ̃ɔ dɔaana Nɛɛ nɛ́ Abinɛɛo wúlɛkĩi è. Saulu wúlɛa bòo guoguo, aà gbɛ̃́ɔ kálɛa liaaaàzi.
Ɔ̃ Davidi Iti bui Aimɛlɛki ń Zeluia nɛ́ Abisaio là à mɛ̀: Démɛ a gɛmanɔ bòopiu Saulu kĩ́ii? Ɔ̃ Abisai òɛ̀: Mámɛ má gɛnnɔ.
Kɛ́ Davidi ń Abisaio lɔ̀ɔlɛ zĩgɔ̃piɔzi gwã́, ɔ̃ aa Saulu è wúlɛa, àlɛ i'o bòo guoguo, aà sɔ̃na pɛ́lɛa aà mizĩ. Abinɛɛ ń a gbɛ̃́ɔ wúlɛa liaaaàzi ḿpii.
Ɔ̃ Abisai ò Davidiɛ: Lua n ibɛɛ nànɛ n ɔzĩ gbãɛ. To mà aà zɔ̃ ń sɔ̃nao mà naaa ń tɔɔlɛo. Má aà zɔ̃ gɛ̃n doɛ, i kɛ gɛ̃n pla no.
Ɔ̃ Davidi òɛ̀: Ńsu ǹ aà dɛo. Démɛ a ɔkã kía pɔ́ Dii kpàwa ade bɔ pãi?
Ɔ̃ Davidi ɛ̀a mɛ̀: Dii ku! Dii mɛ́ a gotɔ̃wà, aà gɔɔ pà à gàn nò, à gà zĩlaun nò.
Kai! Dii su to mà ɔkã kía pɔ́ á kpàwao. Wà gɛ wà sɔ̃na pɔ́ kú aà mizĩ sɛ́ ń aà ituuo, wí gɛ̃ò zɛ́a.
Davidi sɔ̃na ń ituu pɔ́ kú Saulu mizĩo sɛ̀, ɔ̃ aa gɛ̃̀ò zɛ́a. An gbɛ̃e i ń eo, aa ń yã́ dɔ̃o, aalɛ i'o ḿpiiɛ. An gbɛ̃e i vuo, asa Dii mɛ́ tò í zɔ̃ɔ dàńla.
Kɛ́ Davidi bùa swa baale, ɔ̃ à zɛ̀ sĩ̀sĩ musu za zã̀zã, gu yàasa daa ń zãnguo.
Ɔ̃ à lɛzù Abinɛɛ ń a gbɛ̃́ɔzi à mɛ̀: Abinɛɛ yòoo! Ń nílɛ yã̀? Abinɛɛ wèwà à mɛ̀: Démɛ lɛ́ lɛzu kíazii?
Davidi òɛ̀: Nɛgɔ̃nan n ũo lò? Gbɛ̃e kànwa Isaili bùsuue? Gbɛ̃e mɔ̀ n dii kí dɛi. Bɔ́yãi ńlɛ aà dɔ̃́ao ni?
Ni yã́ dɔ̃ ń kɛ̀o. Ń Diio a ka gaaɛ, asa i á dii kí pɔ́ Dii kpàɛ́ dɔ̃́ao. Gwae! Kí sɔ̃na ń aà ituu pɔ́ kú aà mizĩo ku máɛ?
Saulu Davidi lɔɔ dɔ̃̀, ɔ̃ à mɛ̀: Davidi ma nɛ́, n lɔɔn wee? A wèwà à mɛ̀: Ma dii kí, ma lɔɔɛ.
Davidi ɛ̀a mɛ̀: Bɔ́yãi ma dii lɛ́ pɛ́lɛ mapi a zɔ̀blenazii? Bɔ́ má kɛ̀i? Bɔ́ má wìwii?
Ma dii kí, swã́kpa mapi n zɔ̀blena yã́i sa. Tó Dii mɛ́ n sóikɛ̀a, aà ma sa'oa gĩma. Tó gbɛ̃nazĩnaɔnɛ sɔ̃, Dii láaikɛmá, asa aa ma ya ma bɔ Dii gbɛ̃́ɔ guu, aa mɛ̀ mà gɛ́ zɔblei dii zĩ̀loɔnɛɛ.
Ńsu to wà ma dɛ zã̀ ń Diioo. Isailiɔ kía bɔ̀ kɔ̀ɔtɛ̃ wɛi lá wìɔ dɔ̃na ya gbɛ̀sĩsĩɔ musuwa.
Ɔ̃ Saulu mɛ̀: Ma duunakɛ̀. Ma nɛ́ Davidi, ɛa su. Má ĩadama lɔo, asa n ma wɛ̃ni dà gbia gbã. Sĩanaɛ, ma mìsaiyã kɛ̀, ma zã yã́wa maamaaɛ.
Ɔ̃ Davidi òɛ̀: N sɔ̃nan kɛ. To n ìwae bua mɔ síi.
Dii ì fĩabo baadeɛ a maakɛ ń a náaio musu. Dii n namɛɛ ma ɔzĩ gbãɛ, ãma mi we ɔkã̀mao, kɛ́ Diipi mɛ́ n kpa kía ũ yã́i.
Lá ma n wɛ̃ni bɛɛɛ dɔ̃̀ gbã, Dii ma wɛ̃ni bɛɛɛ dɔ̃ màa, i ma si vãi píiwa.
Ɔ̃ Saulu òɛ̀: Lua báaadangu ma nɛ́ Davidi. Ńyɔ̃ yãzɔ̃ɔkɛ, n mi aɔ daa íaɛ fá. Kɛ́ Davidi gɛ̃̀zɛa, ɔ̃ Saulu tà bɛ.
Davidi làasookɛ̀ à mɛ̀: Saulu a ma dɛ gɔɔewa. Tó mi bàalɛ ma ta Filitɛ̃ɔ bùsuuo, a bɔmanɔ nao. Tó ma bàalɛ̀, Saulu a ma wɛa tó, mí bɔ aà ɔzĩ.
Ɔ̃ Davidi fɛ̀lɛ gɛ̀ Gata kí Akisi, Maɔki nɛ́ kĩ́i. Gbɛ̃ɔn ɔ̀aa àaɔ̃ɔ gɛ̀aànɔ.
Ɔ̃ Davidi ń a gbɛ̃́ɔ zɔ̃̀lɛ Gata ń Akisio, baade ń a bɛdeɔ. Davidi ku we ń a na gbɛ̃ɔn plaɔ, Yezɛlɛɛ gbɛ̃́ Ainɔaũ ń Kaamɛli gbɛ̃́ Abigaili pɔ́ dɛ Nabali nɔ ũ yãao.
Kɛ́ wa ò Sauluɛ Davidi bàalɛ̀ tà Gata, i pɛ́lɛaàzi lɔo.
Davidi ò Akisiɛ: Tó n ma wɛgwàɛ, ma gba zɛ́ mà zɔ̃lɛ guei n zɔ̃ɛwiaɔ do guu. Mapi n zɔ̀blena má ye màɔ kunnɔ n mɛɛwiauo.
Zĩbeezĩ ɔ̃ Akisi Zikilaga kpàwà, ɔ̃ à gɔ̃̀ Yuda kíaɔ pɔ́ ũ e ń a gbão.
Davidi kua Filitɛ̃ɔ bùsuu kà wɛ̃̀ do ń mɔ síiɔ̃o.
Ɔ̃ Davidi ń a gbɛ̃́ɔ gɛ̀ lɛ̀lɛ Gesuuɔwa ń Giiziɔ ń Amalɛkiɔ. Gbɛ̃́piɔ ku bùsupiu za ziɛ bɔa za Sulu e à gɛ̀ pɛ̀ Egipiwa.
Tó Davidi zĩblè bùsupi wɛ̃́lɛɔwa, ìli gɔ̃ɛe ge nɔɛe to bɛ̃́ɛo, sãɔ ń zuɔ ń zàa'ĩnaɔ ń yiongoɔ ń pɔkasaɔ ɔ̃ ì naaa. Tó à tà, ì gɛ́ Akisi kĩ́i,
ɔ̃ Akisi ì aà la gu pɔ́ à lɛ̀lɛu gbɛ̃́ɔwa zĩbeezĩ. Davidi ì oɛ̀ a gɛ Nɛgɛvɛ bùsuu, Yudaɔ ge Yelamɛli buiɔ ge Keniɔ kĩ́iɛ.
Davidi lí gɔ̃ɛe ge nɔɛe to bɛ̃́ɛ wà suò Gatao, asa à mɛ̀: Gbɛ̃e asu wá kɔmalɛkɛ à mɛ má kɛ̀ kɛ́wa ge kɛ́wao. Màa ìɔ kɛ gɔɔ pɔ́ a ku Filitɛ̃ɔ bùsuu.
Akisi Davidi náaikɛ̀ à mɛ̀: Isailiɔ ye aà gĩyãio. Aɔ dɛ ma zɔ̀blena ũɛ gɔɔpii.
Zĩbeezĩ Filitɛ̃ɔ ń zĩgɔ̃ɔ kã̀aa, aa ye gɛ́ zĩkai ń Isailiɔ. Ɔ̃ Akisi ò Davidiɛ: Asa ń dɔ̃ kɛ́ mpi ń n gbɛ̃́ɔ á gɛmanɔ zĩkaió?
Ɔ̃ Davidi òɛ̀: Too, ńyɔ̃ e sa lá mapi n zɔ̀blena má kɛ. Ɔ̃ Akisi òɛ̀: Tó màaɛ, má n kɛ ma dɔ̃̀ana ũɛ e gɔɔpii.
À mɔ lè Samuɛli gà kɔ̀, Isailiɔ kã̀aa píi, aa ɔ́ɔlɔ̀ aà gaa yã́ musu, ɔ̃ aa aà vĩ̀ a bɛ wɛ̃́lɛu Lama. Saulu wɛlɛndeɔ ń gɛ̀sisinaɔ yà Isaili bùsuu.
Kɛ́ Filitɛ̃ɔ kã̀aa, aa mɔ̀ bòokpà Sunɛũ. Ɔ̃ Saulu Isailiɔ kã̀aa píi, aa bòokpà Giliboa.
Kɛ́ Saulu Filitɛ̃ zĩgɔ̃ɔ è, vĩa aà kũ̀, sɔ̃ kɛ̃̀aàgu maamaa.
A gbɛ̀a Diiwa, ɔ̃ Dii i wewà nana guu ge ń gbɛlaao ge ń ãnabioo.
Ɔ̃ Saulu ò a ìwaɔnɛ: À nɔɛ wɛlɛnde gɛ̀sisina wɛɛlɛmɛɛ mà gɛ́ yãgbɛaiwà. Ɔ̃ aa òɛ̀: Nɔɛ wɛlɛnde gɛ̀sisinae ku Ɛndoo.
Ɔ̃ Saulu azĩa lìlɛ à pɔkasa pãleɔ dà, ɔ̃ à gɛ̀ nɔɛpi lè gwãasĩna ń a gbɛ̃ɔn plaɔ sãnu. A òɛ̀: To n tã́a mɔ́, ní gɛ pɔ́ ma aà tɔ́ ònɛ sísimɛɛ.
Ɔ̃ nɔɛpi òɛ̀: Ń dɔ̃ sã́asã yã́ pɔ́ Saulu kɛ̀. À a bùsu zɔ̃̀ wɛlɛndeɔ ń gɛ̀sisinaɔnɛ. Bɔ́yãi ńlɛ baikpamɛɛ wà ma dɛi?
Ɔ̃ Saulu lɛgbɛ̃̀ɛ̀ ń Dii tɔ́o à mɛ̀: Má sì ń Diio wa ĩadama yã́ɛ bee musuo.
Ɔ̃ nɔɛpi mɛ̀: Gɛ kpele mà sísinɛi? À mɛ̀: Samuɛliɛ.
Kɛ́ nɔɛpi Samuɛli è, à wii pã̀lɛ a ò Sauluɛ: Ḿmɛnn Saulu. Bɔ́yãi n ɔ̃nɔkɛ̀imɛɛi?
Ɔ̃ kípi òɛ̀: Ńsu to vĩa n kũo. Bɔ́ ń èi? A òɛ̀: Gyaade má è, àlɛ bɔ tɔɔlɛu.
Saulu aà là à mɛ̀: Kpelewa a dɛi? A òɛ̀: Mae zie mɛ́ lɛ́ mɔ́, a ulada daa. Ɔ̃ Saulu dɔ̃̀ kɛ́ Samuɛliɛ, ɔ̃ à kùlɛ à wùlɛ a gbɛɛu.
Ɔ̃ Samuɛli aà là à mɛ̀: Bɔ́yãi n ĩadàa, ńlɛ ma sísii? A wèwà à mɛ̀: Ma wɛ́tɛ̃a zɔ̃ɔ èɛ. Filitɛ̃ɔ mɛ́ mɔ̀ zĩkaimanɔ, mɛ́ Lua bɔ̀ ma kpɛɛ. Ìli wea ń ãnabio ge nana guu lɔo. A yã́i ma n sisi. Omɛɛ lá má kɛ.
Samuɛli òɛ̀: Dii bɔ̀ n kpɛ à gɔ̃̀ n ibɛɛ ũɛ, mɛ́ ńlɛ yãgbɛaa sɔ̃ bɛ?
Dii kɛ̀nɛ lá a dàmɛɛ má òwaɛ. À n bɔ kpalau à n gbɛ̃́dee Davidi kpàu.
Dii bee kɛ̀nɛ gbã, kɛ́ ni aà yãmao yã́iɛ. Ni pɔkũma pãsĩ bɔbɔɛ̀ Amalɛkiɔwao.
Dii a Isailiɔ ń mpio kpa Filitɛ̃ɔwaɛ. Mpi ń n nɛgɔ̃ɛɔ áɔ kumanɔ la zia. Dii a Isaili zĩgɔ̃ɔ kpa Filitɛ̃ɔwa.
Samuɛli yã́pi tò vĩa Saulu kũ̀ maamaa, ɔ̃ à lɛ̀lɛ a gbɛɛu sɔlɔlɔ gɔ̃̀ɔ. Aà yɛ̃̀ɛɛ làa, asa i pɔe ble gɔɔ bee ge gwã́ beeo.
Kɛ́ nɔɛpi mɔ̀ Saulu kĩ́i, a è gili gɛ̃̀aàgu maamaa, ɔ̃ a òɛ̀: Mapi n zɔ̀blena ma n yãmà, ma azĩa kaikɛ̀, ma yã́ pɔ́ ń òmɛɛ kɛ̀.
Ǹ n zɔ̀blena yãma sa. To mà blɛ dilɛnɛ, ní ble, kɛ́ ǹ gbãakũ, ní gɛ̃zɛa.
Ɔ̃ Saulu gì à mɛ̀: Má pɔbleo. Kɛ́ aà ìwaɔ nàɛwà sãnu ń nɔɛpio, ɔ̃ à ń yãmà. Ɔ̃ à fɛ̀lɛ bùsuu à zɔ̃̀lɛ liiwa.
Nɔɛpi zunɛbɔlɔ mɛkpaa vĩ dɔa a bɛ. À gɛ̀ a dɛ̀ gɔ̃̀ɔ, ɔ̃ à pɛ̃ɛti sɛ̀ a dɛ̀ à kàa kɛ̀ò.
A dìlɛ Saulu ń a ìwaɔnɛ. Aa blè, ɔ̃ aa fɛ̀lɛ tà gwã́ bee gɔ̃̀ɔ.
Filitɛ̃ɔ ń zĩgɔ̃ɔ kã̀aa Afɛki, mɛ́ Isailiɔ bòo ku Yezɛlɛɛ nibɔnai.
Filitɛ̃ kíaɔ lɛ́ gɛ̃ ń ń zĩgɔ̃ gãliɔ, an keeɔ gbɛ̃ɔn basɔobasɔo, an keeɔ ɔ̀aasɔsɔo. Davidi ń a gbɛ̃́ɔ tɛ́ ń kpɛ ń Akisio.
Ɔ̃ Filitɛ̃ kíapiɔ Akisi là à mɛ̀: Ɛbɛluɛ beeɔ sɔ̃ bɛ? A wèmá à mɛ̀: Davidin kɛ. Isailiɔ kí Saulu ìwaeɛ yãa. À gɔɔplakɛ̀manɔ. À wɛ̃ kɛ̀manɔ se. Sɛa za gɔɔ pɔ́ à mɔ̀ ma kĩ́i e gbã, mi yãe ewào.
Ɔ̃ kípiɔ kpɛ̃nɛkɛ̀aànɔ aa mɛ̀: Gɔ̃ɛpi gbaɛ aà ta gu pɔ́ ń kpàwàu. A e gɛ́wanɔ zĩlauo, kɛ́ asu liaawanɔ weo yã́i. Kpelewa a e kɛ na ń a diioi, mɛ́ i kɛ aà tá ń wá gbɛ̃eɔ mio bàasioa?
Davidi pɔ́ wà lɛsì wà ɔ̃wã̀ aà yã́ musun weo lò? Wà mɛ̀: Saulu gbɛ̃́ɔ dɛ̀dɛ ɔ̀aa sɔo (1.000), Davidi sɔ̃ ɔ̀aasɔsɔo lɛɛ kwi (10.000).
Ɔ̃ Akisi Davidi sìsi a òɛ̀: Má sì ń Diio n kɛmɛɛ gbɛ̃maa ũɛ, mɛ́ n gɛamanɔ zĩlau kɛ̀mɛɛ na, asa sɛa za gɔɔ pɔ́ n mɔ ma kĩ́i e gbã, mi yãe emao. Ãma ń maa kíaɔnɛo.
Ɛa tá ń n aafianao, kɛ́ ńsu yãe kɛ à kɛ ĩ́io.
Ɔ̃ Davidi Akisi là à mɛ̀: Bɔ́ má kɛ̀i? Sɛa za gɔɔ pɔ́ ma mɔ n kĩ́i e gbã, bɔ́ ń èai? Bɔ́yãi má e gɛ́ zĩkai ń ma dii kí ibɛɛɔo ni?
Ɔ̃ Akisi òɛ̀: Má dɔ̃ kɛ́ ń maamɛɛ lán Lua malaikaewa, ãma wá kíaɔ mɛ̀ ńsu gɛ́wanɔ zĩlauoɛ.
Tó gu dɔ̀, fɛlɛ kɔɔkɔɔ ń n dii Saulu zɔ̀blena pɔ́ mɔ̀nnɔɔ, í tá.
Ɔ̃ Davidi fɛ̀lɛ kɔɔkɔɔ ń a gbɛ̃́ɔ, aalɛ tá Filitɛ̃ɔ bùsuu. Filitɛ̃ɔ sɔ̃ aa gɛ̀ Yezɛlɛɛ.
Davidi ń a gbɛ̃́ɔ kà Zikilaga a gɔɔ àaɔ̃dezĩ. À mɔ lè Amalɛkiɔ mɔ̀ lɛ́lɛi Nɛgɛvɛ bùsuwa ń Zikilagao ń kpɛ. Aa lɛ̀lɛ Zikilagawa, aa tɛsɔ̃̀wà.
Aa nɔɛ pɔ́ kú weɔ kũ̀kũ, nɛnɔɛnaɔ ń nɔɛzɔ̃ɔɔ píi. Aai ń gbɛ̃e dɛo, aa ń sɛ́lɛ aa zɛsɛ̀ńnɔɛ.
Kɛ́ Davidi ń a gbɛ̃́ɔ kà ń bɛ wɛ̃́lɛu, aa è wà tɛsɔ̃̀wà, wà ń nɔɛɔ ń ń nɛgɔ̃ɛɔ ń ń nɛnɔɛɔ kũ̀kũ.
Ɔ̃ Davidi ń gbɛ̃́ pɔ́ kuanɔɔ wiilɛ̀ aa ɔ́ɔlɔ̀ e an yɛ̃̀ɛɛ làa, e aa fɔ̃̀ lɛ́ ɔ́ɔlɔ lɔo.
Wà Davidi nɔ mɛ̀n plaɔ Ainɔaũ ń Abigailio kũ̀ wà tàńnɔ.
Davidi wɛ́tɛ̃a è maamaaɛ, asa wàlɛ mɛ wà aà pápa ń gbɛo wà dɛɛ. Gbɛ̃́pii nɔ̀sɛ ɔ̃̀ɔkpà an nɛgɔ̃ɛɔ ń ń nɛnɔɛɔ yã́ musu. Davidi gbãa'è Dii a Luawa,
ɔ̃ a ò sa'ona Abiataaɛ: Mɔ́ ń n sa'o'ulao. Kɛ́ à mɔ̀oɛ̀,
ɔ̃ Davidi yãgbɛ̀aò Diiwa à aà là à mɛ̀: Mà pɛ́lɛ gbãamɔnɛdepiɔzi má ń lea? A òɛ̀: Pɛ́lɛńzi, ńyɔ̃ ń leɛ, ní n gbɛ̃́ɔ suaba.
Ɔ̃ Davidi dàzɛu ń gbɛ̃ɔn ɔ̀aa àaɔ̃ɔ. Kɛ́ aa kà Besoo swai, gbɛ̃eɔ gɔ̃̀ we.
Gbɛ̃ɔn ɔ̀aa doɔ yɛ̃̀ɛɛ làa, aai fɔ̃ bùa swapiwao, ɔ̃ Davidi bùa à pɛ̀lɛ ń gbɛwa ń gbɛ̃ɔn ɔ̀aa plaɔ.
Aa Egipi gbɛ̃e è sɛ̃u, ɔ̃ aa gɛ̀aànɔ Davidi kĩ́i. Aa blɛ kpàwà a blè. Aa í kpàwà a mì.
Ɔ̃ aa kaadɔɛmbɛ gii kpàwà ń vɛ̃ɛbɛ kàao mɛ̀n pla a sò. Ɔ̃ aà mɛ sù, asa à kɛ̀ fãanɛ àaɔ̃ gwãasĩn àaɔ̃ pɔblesai imisaiɛ.
Ɔ̃ Davidi aà là à mɛ̀: Dé gbɛ̃́n n ũi? N bɔ máɛ? Ɔ̃ Egipi gbɛ̃́pi mɛ̀: Amalɛki zɔn ma ũ. A gɔɔ àaɔ̃n kɛ, ma dii pãkpàmaziɛ, kɛ́ málɛ gyãkɛ yã́i.
Wa lɛlɛ Nɛgɛvɛ bùsuwaɛ, gu pɔ́ Kɛlɛtiɔ kuu ń Yudaɔ ń Kalɛbu buiɔ, ɔ̃ wà tɛsɔ̃̀ Zikilagawa.
Ɔ̃ Davidi aà là à mɛ̀: Ńyɔ̃ fɔ̃ gɛmanɔ gbɛ̃́piɔ kĩ́ia? A wèwà à mɛ̀: Tó n lɛgbɛ̃̀mɛɛ ń Lua tɔ́o kɛ́ ńyɔ̃ ma dɛo, mɛ́ ńyɔ̃ ma kpa ma diiwao, má gɛnnɔ ń kĩ́i.
Ɔ̃ à gɛ̀aànɔ. Kɛ́ aa kà, aa ń lé aa fãaaa gupiiu, aalɛ pɔble aalɛ imi, aalɛ pɔnakɛ ń pɔzɔ̃ɔ pɔ́ aa sɛ̀lɛ Filitɛ̃ɔ bùsuu ń Yuda bùsuoɔ yã́i.
Ɔ̃ Davidi sìńgu à ń dɛdɛ sɛa za oosiɛlɛ e gu sìa dɔa oosi. An gbɛ̃e i bɔkĩi eo, sema ɛ̀waaso gbɛ̃ɔn ɔ̀aa pla pɔ́ di yiongo kpɛ aa bàalɛ̀ɔ bàasio.
Davidi gbɛ̃́ pɔ́ Amalɛkiɔ ń kũkũɔ suabà píi ń a nɔ mɛ̀n plaɔ.
An gbɛ̃e i kɛ̃́são, nɛ́fɛ̃nɛn gbɛ̃zɔ̃ɔ, nɛgɔ̃ɛɔ ń nɛnɔɛɔ píi. Baa pɔ́ pɔ́ aa sɛ̀lɛɔ, Davidi ɛ̀a pɔ́piɔ sì píiɛ.
À sãɔ ń zuɔ nàaa, ɔ̃ aà gbɛ̃́ɔ pɔtuopiɔ kpán'aɛkɛ̀ aa mɛ̀: Davidi pɔ́ɔn kɛ.
Kɛ́ Davidi kà gbɛ̃ɔn ɔ̀aa do pɔ́ an yɛ̃̀ɛɛ làa, aai fɔ̃ gɛ̀anɔo, aa gɔ̃̀ Besoo swaiɔ kĩ́i, aa bɔ̀lɛ dàaàlɛ ń gbɛ̃́ pɔ́ kuaànɔɔ. Kɛ́ Davidi sɔ̃̀ńzi, à fɔkpàmá,
ɔ̃ gbɛ̃pã nɔ̀sɛvãide pɔ́ tɛ́ Davidiziɔ mɛ̀: Lá aai gɛ́wanɔo, wá pɔ́ pɔ́ wá sìɔ kee kpámáo, mɛ́ i kɛ an baade na ń a nɛ́ɔ bàasio. Aa ń sɛ táńnɔ.
Ɔ̃ Davidi mɛ̀: Ma gbɛ̃́ɔ, ásu kɛ màa ń pɔ́ pɔ́ Dii kpàwáɔo, asa à wá dɔ̃́a, à gbãamɔnɛde pɔ́ lɛ̀lɛwáɔ nàwɛ̃ɛ wá ɔzĩɛ.
Gbɛ̃e a yã́ pɔ́ á òɛ bee sio fá. Gbɛ̃́ pɔ́ gɔ̃̀ aalɛ pɔ́ɔ dɔ̃́aɔ asea aɔ doũ ń gbɛ̃́ pɔ́ gɛ̀ zĩlauɔ pɔ́ɔɛ. Wá kpaalɛkɔ̃ɛ sáasaa.
Kɛ́ Davidi yã́pi dìlɛ, ɔ̃ à gɔ̃̀ ikoyã ũ Isailiɔnɛ za gɔɔ bee e ń a gbão.
Kɛ́ Davidi kà Zikilaga, à pɔ́ pɔ́ a sì keeɔ kpã̀sã Yudaɔ gbɛ̃zɔ̃ɔ pɔ́ dɛ a gbɛ̃na ũɔnɛ à mɛ̀: Gba pɔ́ á è pɔ́ pɔ́ wá sì Dii ibɛɛɔwa guuɔn we.
A kpã̀sãnɛ́ Bɛtɛli ń Lamɔtu Nɛgɛvɛo ń Yatiio
ń Aloeeo ń Sifɛmɔo ń Ɛsɛmɔao
ń Lakalao ń Yelamɛli bui wɛ̃́lɛɔ ń Keni wɛ̃́lɛɔ
ń Ɔɔmao ń Boo'asão ń Atakao
ń Hɛblɔ̃o ń gu pɔ́ Davidi bɛu ń a gbɛ̃́ɔ píi.
Filitɛ̃ɔ zĩkà ń Isailiɔ, ɔ̃ Isailiɔ bàalɛ̀nɛ́, an daside gàga Giliboa gbɛpɔlɛu.
Filitɛ̃ɔ pɛ̀lɛ Saulu ń a nɛgɔ̃ɛɔzi, ɔ̃ aa aà nɛ́piɔ Yonatãa ń Abinadabuo ń Malakisuao dɛ̀dɛ.
Zĩ pɔ́ wàlɛ ká Saulu saɛ pãsĩkũ̀, ɔ̃ kàzunaɔ aà pà, à kɛ̀'ĩa maamaaɛ.
A ò a zĩkabɔkũnaɛ: Ǹ n fɛ̃nda wo, ní ma zɔ̃ ǹ ma dɛò. Tó màa no, gyafɔɔdeɛ beeɔ ma zɔ̃, aai kɔ̃̀ɔ'omanɔ. Ɔ̃ vĩa aà zĩkabɔkũna kũ̀, i weio, ɔ̃ Saulu a fɛ̃nda sɛ̀ à azĩa ò'oa.
Kɛ́ aà zĩkabɔkũna è à gà, ɔ̃ à azĩa ò'o a fɛ̃ndaa sɔ̃, à gàaànɔ.
Màa Saulu ń a nɛgɔ̃ɛ gbɛ̃ɔn àaɔ̃ɔ ń a zĩkabɔkũnao ń a gbɛ̃́ɔ gàga sãnu gɔɔ doũpi zĩ́ píi.
Kɛ́ Isaili pɔ́ kú guzulɛu weɔ ń ń gbɛ̃́ pɔ́ kú Yuudɛ̃ baaleɔ è ń zĩgɔ̃ɔ bàalɛ̀, mɛ́ Saulu ń a nɛ́ɔ gàga, aa bàalɛ̀ aa ń wɛ̃́lɛɔ tò we, ɔ̃ Filitɛ̃ɔ mɔ̀ zɔ̃̀lɛu.
Kɛ́ a gu dɔ̀, ɔ̃ Filitɛ̃ɔ mɔ̀, aalɛ pɔ́ɔ wolo gbɛ̃́ pɔ́ gàgaɔwa, ɔ̃ aa Saulu ń a nɛ́ mɛ̀n àaɔ̃piɔ gɛ è kálɛa Giliboa gbɛpɔlɛu.
Ɔ̃ aa Saulu mi zɔ̃̀ aa aà gɔ̃kɛbɔɔ wòlowà, ɔ̃ aa gbɛ̃́ɔ zĩ̀ aa a baokpàkpa Filitɛ̃ɔ bùsu gupiiu ń ń tã́akpɛɔ.
Wà aà gɔ̃kɛbɔɔ kàlɛ tã́a pɔ́ wì mɛ Asetaati kpɛ́u, ɔ̃ wà aà gɛ lòo Bɛtɛsã bĩ́iwa.
Kɛ́ Yabɛsi Galadadeɔ yã́ pɔ́ Filitɛ̃ɔ kɛ̀ Sauluɛpi mà,
ɔ̃ an nɛgɔ̃naɔ fɛ̀lɛ píi, aa táa'ò gwãasĩn bṹu bee, aa Saulu ń a nɛ́ɔ gɛɔ bùa Bɛtɛsã bĩ́iwa, ɔ̃ aa tàò Yabɛsi, aa kàtɛu we.
Aa ń wáɔ sɛ̀lɛ aa vĩ̀ baali gbáu Yabɛsi, ɔ̃ aa lɛyè gɔɔ sopla.
Saulu gaa gbɛa Davidi sù ń Amalɛkiɔ kaalɛao, ɔ̃ à gɔ̃̀ Zikilaga gɔɔ pla.
A gɔɔ àaɔ̃de zĩ́ gɔ̃ɛe bɔ̀ Saulu bòou à mɔ̀. Aà pɔkasaɔ kɛ̃́kɛ̃a, mɛ́ bùsu ka aà miu. Kɛ́ à kà Davidi kĩ́i, à kùlɛɛ̀ à wùlɛ a gbɛɛu.
Davidi aà là à mɛ̀: N bɔ má ni? A wèwà à mɛ̀: Ma bɔ Isailiɔ bòouɛ.
Ɔ̃ Davidi aà là lɔ: À kɛ̀ kpelewa wei? Omɛɛ. Ɔ̃ a wèwà à mɛ̀: Isailiɔ bɔ̀ zĩlau aa bàalɛ̀. An daside kwɛ̀ aa gàga. Saulu ń a nɛ́ Yonatãao gà lɔ.
Ɔ̃ Davidi ɛ̀waaso pɔ́ lɛ́ baopi kpaɛ là à mɛ̀: Kpelewa ɔ̃ ń dɔ̃ Saulu ń a nɛ́ Yonatãao gài?
A wèwà à mɛ̀: À mɔ lè má kú Giliboa gbɛpɔlɛu weɛ, ɔ̃ ma Saulu è, àlɛ gbãa'e a sɔ̃nawa. Sɔ̃́godeɔ ń sɔ̃deɔ lɛ́ kãikũaànɔ.
À lìlɛ ma kĩ́i oi, à ma e, ɔ̃ à ma sisi. Ma mɛ̀: Má kɛ́!
Ɔ̃ à ma la, mámɛmaa déi? Ɔ̃ má wèwà Amalɛki buin ma ũ.
Ɔ̃ a òmɛɛ mà sɔ̃azi, mí a dɛ, asa gu lɛ́ liwaɛ, baa kɛ́ a wɛ́ gi kɛ̃a yɔɔ.
Ɔ̃ ma sɔ̃aàzi ma aà dɛ̀, asa má dɔ̃ a fɔ̃ ble a zɔ̃api gbɛa lɔo. Ɔ̃ ma aà kíafua pɔ́ a kpaa sɛ̀ ń zã pɔ́ a daao, ɔ̃ ma mɔonɛ kɛ ma dii.
Ɔ̃ Davidi a pɔkasaɔ gà a kɛ̃̀, ɔ̃ gbɛ̃́ pɔ́ kuaànɔɔ ń pɔ́ kɛ̃̀kɛ̃ sɔ̃.
Aa Saulu ń a nɛ́ Yonatãao gaa ɔ́ɔlɔ̀ ń Dii gbɛ̃́ Isailiɔ, asa zĩ ń bléɛ. Wɛ́'i bɔ̀má, ɔ̃ aa lɛyè e oosi.
Davidi ɛ̀waaso pɔ́ baopi kpàɛ là à mɛ̀: N bɛ ku má ni? Ɔ̃ a òɛ̀: Bɔ̀mɔ nɛ́n ma ũ, Amalɛki bui.
Ɔ̃ Davidi aà là à mɛ̀: Àkɛa kía pɔ́ Dii kpà dɛa vĩa i n kũo ni?
Ɔ̃ Davidi ɛ̀waasoe sìsi à mɛ̀: Ǹ aà lɛ ǹ aà dɛ sɔ̃. Ɔ̃ à aà lɛ̀ a dɛ̀.
Ɔ̃ Davidi mɛ̀: N nzĩa dɛ̀ɛ, asa nzĩa lɛ́ mɛ́ n dayãu, n mɛ̀ n kía pɔ́ Dii kpà dɛ̀.
Davidi wɛ̃nalɛɛ bee sì Saulu ń a nɛ́ Yonatãao gaa yã́ musu.
À mɛ̀ wà lɛpi dada Yudaɔnɛ. A ku Gbɛ̃ Maaɔ taalau.
Isaili gawideɔ gàga sĩ̀sĩpɔlɛu, nɛgɔ̃naɔ i'òɛ fá!
Ásu a baokpa Gata zɛauo, kɛ́ Filitɛ̃ nɔɛɔ su a pɔnakɛo yã́i. Ásu a kpàwakɛ Asekelonio, kɛ́ gyafɔɔde nɛnɔɛɔ su kúkuakɛo.
Fíi su kpa Giliboa gbɛwa lɔo, lou su ma bua pɔ́ kú weɔ lɔo. We wà ɔzɔ̃̀u nɛgɔ̃naɔ sɛ̀ngbaoɔi, nísidɔɔa Saulu sɛ̀ngbaowa lɛ́ kà!
Tó wàlɛ nɛgɔ̃naɔ au fã́ gua, wàlɛ ń gbɛɛ pui, kàzun pãsĩ Yonatãa lí kpɛkpao, fɛ̃ndade pãsĩ Saulu lí su giio.
Saulu ń Yonatãao, gbɛ̃́pii yeńziɛ, wìɔ kɛnɛ́ kɛ̀kɛ. Aai kɛ̃kɔ̃wa wɛ̃ni ge gaa guuo. An wãa dɛ kúula, an gbãa dɛ nɔ̀ɔmusuɔla.
Isaili nɔɛɔ, à wɛ́'ikau Saulu gaa yã́ musu. À á ká zwã̀a tɛ̃a yeawa ń namablebɔɔ, aà sabai a pɔkasa maaɔ dà ń vua nɔamblebɔɔ.
Nɛgɔ̃naɔ i'ò zĩlauɛ fá! Wà Yonatãa dɛ̀ ń fɛ̃ndao sĩ̀sĩpɔlɛu.
Ma gbɛ̃́ Yonatãa, ma gɔ̃ yeelɛa n yã́i, ń maamɛɛ wásawasaɛ. N yeamazi sáa vĩo, a dɛ nɔɛ yea gɔ̃ɛzia.
Nɛgɔ̃naɔ i'òɛ fá! An gɔ̃kɛbɔɔ kàalɛ.
Bee gbɛa Davidi Dii gbɛ̀a à mɛ̀: Mà gɛ́ Yuda wɛ̃́lɛe guua? Dii òɛ̀ aà gɛ́, ɔ̃ Davidi ɛ̀a aà là à mɛ̀: Mákĩi mà gɛ́ui? Dii wèwà à mɛ̀: Hɛblɔ̃ɛ.
Ɔ̃ Davidi gɛ̀ we ń a na gbɛ̃ɔn plaɔ, Yezɛlɛɛ gbɛ̃́ Ainɔaũ ń Nabali gyaa Abigaili, Kaamɛli gbɛ̃́o.
Davidi gɛ̀ ń gbɛ̃́ pɔ́ kuanɔɔ lɔ, baade ń a bɛdeɔ, ɔ̃ aa zɔ̃̀lɛ Hɛblɔ̃ ń a zɔ̃ɛwiaɔ.
Ɔ̃ Yudaɔ gbɛ̃zɔ̃ɔɔ mɔ̀ nísikà Davidi miwa we, aa aà kpà Yudaɔ kía ũ. Kɛ́ Davidi mà Yabɛsi Galadadeɔ mɛ́ Saulu vĩ̀,
à gbɛ̃́ɔ zĩ̀má, aa ònɛ́: Dii báaadaágu! A gbɛ̃kɛkɛ̀ Saulu á diiɛ, a aà vĩ̀.
Dii gbɛ̃kɛ ń náaiyão kɛɛ́, kɛ́ a yã́pi kɛ̀ yã́i.
À sɔ̃dilɛ à zɛ gbãa. Á dii Saulu gà, ɔ̃ Yudaɔ ma kpa ń kía ũ.
Nɛɛ nɛ́ Abinɛɛ, Saulu zĩgɔ̃ɔ dɔaana gɛ̀ ń Saulu nɛ́ Isibosɛo Maanaiũ.
Ɔ̃ à aà kpà kía ũ Galada bùsuu ń Asɛɛ buiɔ bùsuo ń Yezɛlɛɛo ń Ɛflaiũ buiɔ bùsuo ń Bɛ̃yãmɛɛ buiɔ bùsuo ń Isaili bùsu kĩniɔ píi.
Saulu nɛ́ Isibosɛ wɛ̃̀ blade guu à gɔ̃̀ Isailiɔ kía ũ. À kpalablè wɛ̃̀ plaɛ. Yudaɔ sɔ̃, Davidi ɔ̃ aa zɛ̀ò.
Davidi mɛ́ Yudaɔ kía ũ Hɛblɔ̃ e wɛ̃̀ sopla ń mɔ sooloo.
Nɛɛ nɛ́ Abinɛɛ ń Saulu nɛ́ Isibosɛ zĩgɔ̃ɔ bɔ̀ Maanaiũ aa gɛ̀ Gabaɔ̃ɔ.
Zeluia nɛ́ Yoabu ń Davidi zĩgɔ̃ɔ fɛ̀lɛ gɛ̀ daińlɛ Gabaɔ̃ɔ íkalɛkĩi saɛ. An gãli do ku í baala, an gãli do ku í baale.
Ɔ̃ Abinɛɛ ò Yoabuɛ: To ɛ̀waasoɔ fɛlɛ aa kɔ̃̀ɔ'owɛ̃ɛ. Ɔ̃ Yoabu mɛ̀: Aa gɛ́.
Ɔ̃ Bɛ̃yãmɛɛ zĩgɔ̃ɔ fɛ̀lɛ gbɛ̃ɔn kuɛpla Isibosɛ pɔ́ ũ, ɔ̃ Davidi zĩgɔ̃ɔ fɛ̀lɛ gbɛ̃ɔn kuɛpla sɔ̃.
Baade ɔkà a dɛ̃ɛkan dee mikpɛi, ɔ̃ aa kɔ̃ zɔ̃̀zɔ̃ kɔ̃ saalowa ń fɛ̃nao, aa kwɛ̀ sãnusãnu. Ɔ̃ wà tɔkpà Gabaɔ̃ɔ gupiɛ Fɛ̃nlɛnaɔbua.
Zĩ pɔ́ wa kà gɔɔ bee pãsĩ maamaaɛ, ɔ̃ Davidi zĩgɔ̃ɔ zĩblè Abinɛɛ ń Isailiɔwa.
Zeluia nɛgɔ̃ɛ gbɛ̃ɔn àaɔ̃ɔ ku we, Yoabu ń Abisaio ń Asaɛlio. Asaɛli sɔ̃, aà ba na lán tuewaɛ.
Ɔ̃ à pɛ̀lɛ Abinɛɛzi, i lilɛ ɔplaai ge zɛɛio.
Kɛ́ Abinɛɛ a kpɛ gwà, à aà è, ɔ̃ à mɛ̀: Asaɛli, ḿmɛnn wee? A wèwà à mɛ̀: Mámɛ.
Ɔ̃ Abinɛɛ òɛ̀: Lilɛ ɔplaai ge zɛɛi, ní ɛ̀waasoe kũ ǹ aà pɔ́ɔ siwà. Ãma Asaɛli i zɛɛ̀o.
Abinɛɛ ɛ̀a òɛ̀ lɔ à mɛ̀: Ńsu sɔ̃mazio. Ń ye mà n dɛ yã̀? Tó ma n dɛ, má we wá wɛ́ kɛ síiɔ̃ ń n vĩ̀i Yoabuo lɔe?
Ãma Asaɛli gì, i zɛɛ̀o, ɔ̃ Abinɛɛ aà zɔ̃̀ a gbɛɛu ń a sɔ̃mpao e à bɔ̀ kpɛ. We à lɛ̀lɛ à gàu, i go a tíao. Kɛ́ gbɛ̃́pii kà gu pɔ́ à lɛ̀lɛ à gàupiu, aa zɛ̀ wàlɛ gwa.
Ɔ̃ Yoabu ń Abisaio pɛ̀ Abinɛɛwa e ĩatɛ̃ gɛ̀ gɛ̃̀ kpɛ́u. Aa kà Ama sĩ̀sĩ pɔ́ bɔaa ń Giao musu Gabaɔ̃ɔ gbáa zɛ́ saɛ.
Bɛ̃yãmɛɛ buiɔ kã̀aa Abinɛɛzi gãli do, ɔ̃ aa gɛ̀ lɛ́ gí ń ńzĩao sĩ̀sĩ misonaa.
Ɔ̃ Abinɛɛ lɛzù Yoabuzi à mɛ̀: Wá zɛ kɔ̃ dɛdɛaɛo lé? Ń dɔ̃ kɛ́ yã́pi a midɛ ń pɔsiaoo lé? Ńyɔ̃ o n gbɛ̃́ɔnɛ aa zɛwɛ̃ɛ aa ɛa taoa?
Ɔ̃ Yoabu wèwà à mɛ̀: Lua ku! Tó ni lɛ́si yãao, ma gbɛ̃́ɔ zɛɛ́o e gu gɛ̀ dɔ̀ò.
Kɛ́ Yoabu kuupɛ̀, ɔ̃ aà gbɛ̃́ɔ kã́mabò, aai gɛ́ Isailiɔwa ń zĩo lɔo.
Gwãasĩna bee Abinɛɛ ń a gbɛ̃́ɔ bɛ sɛ̃u, aa bùa Yuudɛ̃wa, ɔ̃ aa pã̀ swadɔɔi e aa gɛ̀ kà Maanaiũ.
Kɛ́ Yoabu sù ń pɛa Abinɛɛwao, ɔ̃ à a zĩgɔ̃ɔ kã̀aa píi. Davidi gbɛ̃́ɔ guu gbɛ̃ɔn bao mɛ̀ndosai mɛ́ kuo, Asaɛli bàasi.
Aa Bɛ̃yãmɛɛ pɔ́ kú ń Abinɛɛoɔ dɛ̀dɛ gbɛ̃ɔn ɔ̀aa do ń baswaaɔ̃oɛ (360).
Aa Asaɛli gɛ sɛ̀ aa vĩ̀ aà mae miau Bɛtɛlɛũ. Ɔ̃ Yoabu ń a gbɛ̃́ɔ táa'ò gwãasĩna, gudɔlɛia ɔ̃ aa kà Hɛblɔ̃.
Zĩ pɔ́ Saulu bɛdeɔ kà ń Davidi bɛdeɔ gɛ̃̀gɛ̃. Davidi gbãa lɛ́ dɛdɛɛ, Saulu bɛdeɔ sɔ̃, an gbãa lɛ́ busaɛ.
Nɛgɔ̃ɛ pɔ́ Davidi ì Hɛblɔ̃ɔ tɔ́n kɛ: A sɛ̃́ia tɔ́n Aminɔ, aà da tɔ́n Ainɔaũ, Yezɛlɛɛ gbɛ̃́ɛ.
A plaade tɔ́n Kilabu, aà da tɔ́n Abigaili, Nabali gyaa, Kaamɛli gbɛ̃́ɛ. A àaɔ̃de tɔ́n Abisaloũ, aà da tɔ́n Maaka, Gesuu kía Talemai nɛ́ɛ.
A síiɔ̃de tɔ́n Adonia, aà da tɔ́n Agita. A sɔode tɔ́n Sefatia, aà da tɔ́n Abitali.
A soolode tɔ́n Iteaũ, aà da tɔ́n Egela. Davidi naɔ nɛ́piɔ ì Hɛblɔ̃ɛ.
Gɔɔ pɔ́ Saulu bɛdeɔ lɛ́ zĩka ń Davidi bɛdeɔ, Abinɛɛ lɛ́ gbãakũ Saulu bɛdeɔ guu.
Saulu nɔ pɔ́ i mɛ́sɛdilɛɛ̀o vĩ yãa, aà tɔ́n Lizipa, Aya nɛ́ɛ. Isibosɛ ò Abinɛɛɛ: Bɔ́yãi n wulɛ ń ma mae nɔoi?
Abinɛɛ pɔ pà maamaa Isibosɛ yã́pi yã́i à mɛ̀: Yudaɔ gbɛ̃ min ma ũa? Málɛ gbɛ̃kɛkɛ n mae Saulu bɛdeɔnɛ ń aà dãunaɔ ń aà gbɛ̃naɔ e ń a gbão. Mi n na Davidiɛ a ɔzĩo, ɔ̃ ńlɛ ma tàae e nɔɛpi yã́ musu saa?
Tó mi lɛ́ pɔ́ Dii gbɛ̃̀ Davidiɛ kɛɛ̀o, Lua yãpãsĩkɛmɛɛ bɛ̃̀ɛbɛ̃ɛ.
Á Saulu bɛdeɔ, má kpala síwáɛ, mí tó Davidi gɔ̃ Isailiɔ ń Yudaɔ kía ũ za Dã e à gɛ pɛò Bɛɛsɛbawa.
Isibosɛ i we yã́zãsì Abinɛɛwa lɔo, kɛ́ àlɛ vĩakɛɛ̀ yã́i.
Abinɛɛ gbɛ̃́ɔ zĩ̀ Davidiwa ń a tɔ́o a òɛ̀: Démɛ bùsu vĩi? Wà lɛdoũkɛ, mí dɔnlɛ, kɛ́ Isailiɔ e nama ḿpii.
Ɔ̃ Davidi mɛ̀: A maa, má lɛdoũkɛnnɔ, ãma yã́ mɛ̀ndo málɛ gbɛama. Tó ńlɛ mɔ́ ma gwai, tó ni mɔmɛɛ ń Saulu nɛnɔɛ Mikalioo, ńsu tó wá wɛ́ kɛ síiɔ̃o.
Davidi lɛ́kpãsãkɛ̀ Saulu nɛ́ Isibosɛɛ à mɛ̀: Ma na Mikali sɔaamɛɛ. Ma ã̀nsueblè ń Filitɛ̃ɔ gyafɔɔo mɛ̀n basɔoɛ.
Ɔ̃ Isibosɛ gbɛ̃́ɔ zĩ̀, aa nɔɛpi sì a zã Palɛtiɛ, Laisi nɛ́wa.
Ɔ̃ aà zã́pi lɛ́ gɛaànɔ, a tɛaàzi e Bauliũ, àlɛ ɔ́ɔlɔ. Ɔ̃ Abinɛɛ òɛ̀ aà ɛa tá, ɔ̃ à tà.
Abinɛɛ yã'ò ń Isaili gbɛ̃zɔ̃ɔɔ à mɛ̀: Za zi álɛ wɛɛlɛ Davidi àɔ dɛ á kía ũɛ.
À aà kpa sa, asa Dii lɛgbɛ̃̀ɛ̀ à mɛ̀ á a gbɛ̃́ Isailiɔ bɔ Filitɛ̃ɔ ń ń ibɛɛɔ píi ɔzĩ a zɔ̀blena Davidipi sabaiɛ.
Abinɛɛ yã́pi kã̀ Bɛ̃yãmɛɛ buiɔnɛ ń swã́wa lɔ. Ɔ̃ à gɛ̀ Hɛblɔ̃ yã́ pɔ́ kà Bɛ̃yãmɛɛ buiɔ ń Isailiɔgupi oi Davidiɛ.
Kɛ́ à kà Davidi kĩ́i Hɛblɔ̃ ń gbɛ̃ɔn bao pɔ́ kuanɔɔ, ɔ̃ Davidi blɛsakɛ̀nɛ́.
Ɔ̃ Abinɛɛ ò Davidiɛ: Ma dii kí, to mà fɛlɛ mà gɛ Isailiɔ kãaanɛ píi, aa lɛdoũkɛnnɔ, níɔ dɛ bùsu pɔ́ n pɔ gbàpi píi kía ũ. Ɔ̃ Davidi Abinɛɛ gbàɛ, àlɛ tá aafia.
Gɔɔbeezĩ Yoabu ń Davidi gbɛ̃́ɔ sù ń lɛ́lɛamáo. Aa pɔ́ɔ sì gbɛ̃́ɔwa maamaa aa sùò. Abinɛɛ kú ń Davidio we lɔo, asa à aà gbàɛ, àlɛ tá aafiaɛ.
Kɛ́ Yoabu ń zĩgɔ̃ pɔ́ kuaànɔɔ kà, wa òɛ̀ Nɛɛ nɛ́ Abinɛɛ mɔ̀ kía gwai, ɔ̃ à aà gbàɛ à tà aafia.
Ɔ̃ Yoabu gɛ̀ kía lè à mɛ̀: Bɔ́ yã́ ń kɛ̀ màai? Kɛ́ Abinɛɛ mɔ̀ n kĩ́i, bɔ́yãi ń tò à tài?
Ń Nɛɛ nɛ́ Abinɛɛ dɔ̃o lé? À mɔ̀ ɔ̃nɔkɛinɛ, kɛ́ à e àɔ n gugɛgɔɔ ń n sugɔɔo dɔ̃ɛ ń n yãkɛaɔ píi.
Kɛ́ Yoabu bɔ̀ Davidi kĩ́i, ɔ̃ à gbɛ̃́ɔ zĩ̀ aa pɛ̀lɛ Abinɛɛpizi. Aa aà lè Sila lɔ̀ɔ kĩ́i, ɔ̃ aalɛ suaànɔ, ãma Davidi a yã́ dɔ̃o.
Kɛ́ wà kà ń Abinɛɛo Hɛblɔ̃ wɛ̃́lɛ bɔlɛu, ɔ̃ Yoabu aà sìsi lándɔ̃ a ye bũnuboaànɔwa, ɔ̃ à aà zɔ̃̀ a gbɛɛu a dɛ̀. Aà dãuna dɛa tɔ ɔ̃ a sìwà.
Bee gbɛa kɛ́ Davidi mà, à mɛ̀: Mapi ń ma kíakɛo, máɔ tàae vĩ Diiɛ Nɛɛ nɛ́ Abinɛɛ dɛa yã́ musuo.
Yã́pi a wi Yoabu musuɛ ń aà de bɛdeɔ píi. Yoabu bɛdeɔ aaɔ ku kɛ̃nude ge kusude ge ɛɛ ge gbɛ̃́ pɔ́ zĩ aà blè ge nɔandɛna saio.
Yoabu ń Abisaio mɛ́ Abinɛɛ dɛ̀, kɛ́ aàpi mɛ́ ń dãuna Asaɛli dɛ̀ zĩlau Gabaɔ̃ɔ yã́i.
Ɔ̃ Davidi ò Yoabuɛ ń gbɛ̃́ pɔ́ kuaànɔɔ píi: À á pɔkasaɔ ga à kɛ̃́, í zwã̀nkasaɔ kákaála, íɔ tɛ Abinɛɛ gɛi ń ɔɔlɔo. Kí Davidi mɛ́ gɛpi kpán'aɛkɛ̀.
Ɔ̃ wà aà vĩ̀ Hɛblɔ̃. Kí ɔ́ɔlɔ̀, à búbuapɛ̀ Abinɛɛ miaa, ɔ̃ gbɛ̃́pii ɔ́ɔlɔ̀ sɔ̃.
Ɔ̃ kí wɛ̃nalɛɛ bee sì Abinɛɛ yã́ musu à mɛ̀: Abinɛɛ gaa lán mìsaidewaɛ maan wea?
Wi aà gã liɛ̀ a kpɛo, wi galakpaɛ̀o, ɔ̃ à gà lán gbɛ̃́ pɔ́ zù vãikɛnaɔ ɔuwa. Ɔ̃ gbɛ̃́pii ɛ̀a ɔ́ɔlɔ̀ lɔ.
Gbɛ̃́pii mɔ ò Davidiɛ aà pɔble e gu àɔ gɛ́ síi, ãma à lakpà azĩala à mɛ̀: Tó ma pɛ̃ɛ ge blɛe kã̀ ma lɛ́wa ĩatɛ̃gɛ̃kpɛu sai, Lua yãpãsĩkɛmɛɛ bɛ̃̀ɛbɛ̃ɛ.
Gbɛ̃́pii wɛtɛ̀ yã́pii, ɔ̃ à kɛ̀nɛ́ maa. Yã́ pɔ́ kípi lɛ́ kɛ píi ì kɛ gbɛ̃́ɔnɛ maaɛ.
Gɔɔ bee ɔ̃ Davidi gbɛ̃́ɔ ń Isailiɔ píi dɔ̃̀ sa kɛ́ kí lɛ́ kú Nɛɛ nɛ́ Abinɛɛ dɛa yã́uo.
Ɔ̃ a ò a gbɛ̃́piɔnɛ: Á dɔ̃ kɛ́ Isaili dɔaana zɔ̃ɔ gà gbão lé?
Mapi sɔ̃, baa kɛ́ Lua ma kpa kía ũ, ma busa gbã. Zeluia nɛ́piɔ yãkɛa pãsĩ dɛ ma pɔ́a. Dii mɛ́ a fĩabo vãikɛnaɛ.
Kɛ́ Saulu nɛ́ Isibosɛ mà Abinɛɛ gà Hɛblɔ̃, aà kã́ gà, mɛ́ Isailiɔ gɔ̃̀ bíli guu ḿpii.
Saulu nɛ́pi zĩgɔ̃ dɔaanaɔ vĩ gbɛ̃ɔn pla, ado tɔ́n Baana, ado sɔ̃ Lekabu. Beelo gbɛ̃́ Limɔ, Bɛ̃yãmɛɛ bui nɛ́ɔnɛ. Wà Beelo dìlɛ Bɛ̃yãmɛɛ pɔ́ ũ yãaɛ,
asa Beelodeɔ bàalɛ̀ tà Gitaiũɛ, aa ku we e ń a gbão.
Saulu nɛ́ Yonatãa sɔ̃ a nɛ́ vĩ ɛɛ ũ. Gɔɔ pɔ́ nɛ́pi kà wɛ̃̀ sɔo, ɔ̃ Saulu ń Yonatãao gaa Yezɛlɛɛ bao sù. Kɛ́ aà gwana aà sɛ̀, àlɛ bàalɛaànɔ, aà wãa guu ɔ̃ nɛ́pi pìliwà à lɛ̀lɛ. Bee mɛ́ tò à ɛɛ kũ̀. Aà tɔ́n Mɛfibosɛ.
Beelo gbɛ̃́ Limɔ nɛ́piɔ Lekabu ń Baanao fɛ̀lɛ, ĩatɛ̃ gbãa zã́ ɔ̃ aa kà Isibosɛ bɛ, gɔɔ pɔ́ àlɛ i fãanɛ o.
Ɔ̃ Lekabu ń a dãuna Baanao gɛ̃̀ kpɛ́u, aa kɛ̀ lándɔ̃ wàlɛ gɛ́ pɔ́wɛna dã́iwa.
Kɛ́ aa gɛ̃̀ kpɛ́u, Isibosɛ wúlɛa a liiwa, ɔ̃ aa gɛ̃̀aàzi kpɛa, aa aà zɔ̃̀ wa dɛ̀. Ɔ̃ aa aà mi zɔ̃̀ aa sɛ̀ wà tàò. Aa tɔ̃̀u Yuudɛ̃ sɛ̃u, ɔ̃ aa bɛu e gu gɛ̀ dɔ̀ò.
Aa mɔ̀ Davidi kĩ́i Hɛblɔ̃ ń Isibosɛ mio aa òɛ̀: Gwa, n ibɛɛ Saulu pɔ́ wɛ̀ɛlɛ à n dɛ nɛ́ Isibosɛ min kɛ. Wá dii kí, Dii tɔsìnɛ Saulu ń a buiɔwa gbã.
Davidi wèmá à mɛ̀: Dii ku! À ma bɔ ma taasikɛa guu píi.
Kɛ́ gbɛ̃e mɔ̀ ma kĩ́i Zikilaga yãa à mɛ̀ Saulu gà, àlɛ e baona álɛ kpá, ɔ̃ ma aà kũ̀ má dɛ̀. Aà bao àin we.
Azaiasa lá á gbɛ̃vãiɔ a tàaesaide dɛ̀ a liiwa a kpɛ́u, má aà dɛa tɔsiwá mà á wɛ̃ni bɔɛ.
Ɔ̃ Davidi yã'ò a ɛ̀waaso zĩ̀kanaɔnɛ, ɔ̃ aa ń dɛdɛ. Aa ń ɔla ń ń gbálao zɔ̃̀zɔ̃, ɔ̃ aa ń gɛɔ lòo Hɛblɔ̃ ítɔkĩi saɛ. Ɔ̃ wà Isibosɛ mi sɛ̀ wa vĩ̀ Abinɛɛ miau Hɛblɔ̃.
Isailiɔ mɔ̀ ń buiwa píi Davidi kĩ́i Hɛblɔ̃ aa mɛ̀: Wá au doũɛ.
Za zi gɔɔ pɔ́ Saulu dɛ wá kía ũ, ḿmɛ ni dɔaawɛ̃ɛ zĩlau, gɛa ń suao. Ɔ̃ Dii ònɛ ḿmɛ ńyɔ̃ɔ dɛ a gbɛ̃́ Isailiɔ dɔaana ũ, an kía ũ.
Kɛ́ Isaili gbɛ̃zɔ̃ɔɔ mɔ̀ kí Davidi kĩ́i Hɛblɔ̃ ḿpii, we à lɛdoũkɛ̀uńnɔ Dii aɛ, ɔ̃ aa nísikà aà miwa, aa aà kpà Isailiɔ kpalau.
Davidi wɛ̃̀ baakwide guu ɔ̃ à kpalablè, à kɛ̀ kpalapiu wɛ̃̀ blaɛ.
A dɛ Yudaɔ kía ũ Hɛblɔ̃ wɛ̃̀ sopla ń mɔ soolooɛ, ɔ̃ a dɛ Yudaɔ ń Isailiɔ píi kía ũ Yelusalɛũ wɛ̃̀ baakwi ń àaɔ̃o.
Kí ń a gbɛ̃́ɔ tɔ̃̀u Yelusalɛũ zĩkai ń Yebusi pɔ́ kú weɔ. Ɔ̃ aa ò Davidiɛ: Ńyɔ̃ gɛ̃ lao, baa vĩ̀aɔ ń ɛɛɔ aa n yaɛ. Aalɛ e Davidi a e gɛ̃ weo.
Ń beeo Davidi wɛ̃́lɛ bĩ́ide pɔ́ wì mɛ lɔ Siɔnapi sì, ɔ̃ à gɔ̃̀ aà wɛ̃́lɛ ũ.
Gɔɔ bee Davidi mɛ̀: Tó gbɛ̃́ ye Yebusiɔ dɛdɛ, sema aà gɛ̃ ízɛ pɔ́ wa sɔ̀ gbɛu guu, i ɛɛɔ ń vĩ̀apiɔ le. Davidi ibɛɛɔnɛ. A yã́i wì mɛ vĩ̀aɔ ń ɛɛɔ gɛ̃ kibɛo.
Ɔ̃ Davidi bɛkpà wɛ̃́lɛ bĩ́idepiu, à azĩa tɔ́ kpàɛ̀ Davidi Wɛ̃́lɛ. À kpɛ́ɔ dɔ̀dɔ a lìai za gu pɔ́ wà ɛ kàkau wì mɛ Milo e a ɛdau.
Davidi gbãa lɛ́ dɛdɛɛ, asa Dii Lua Zĩgɔ̃de kuaànɔɛ.
Tii kí Hilaũ gbɛ̃́ɔ zĩ̀ Davidiwa ń sɛdɛ líɔ ń li'ãnaɔ ń gbɛ̀'ãnaɔ, ɔ̃ aa kpɛdɔ̀ɛ̀.
Ɔ̃ Davidi dɔ̃̀ sa kɛ́ Dii a kpa Isailiɔ kía ũɛ, mɛ́ à a kpala kã̀fĩɛ, kɛ́ Isailiɔ dɛ Diipi gbɛ̃́ɔ ũ yã́i.
Davidi bɔa Hɛblɔ̃ gbɛa à ɛ̀a nɔeɔ sɛ̀ Yelusalɛũ lɔ ń nɔɛ pɔ́ i mɛ́sɛdilɛnɛ́oɔ, ɔ̃ à nɛgɔ̃ɛɔ ń nɛnɔɛɔ ìńnɔ.
Nɛgɔ̃ɛ pɔ́ à ń í Yelusalɛũpiɔ tɔ́n kɛ: Samua, Sobabu, Natã, Salomɔɔ,
Ibaa, Ɛlisua, Nɛfɛgi, Yafia,
Ɛlisama, Ɛliada, Ɛlifele.
Kɛ́ Filitɛ̃ɔ mà wà Davidi kpà Isailiɔ kía ũ, ɔ̃ aa gɛ̀ lɛ́ aà wɛ ḿpii. Kɛ́ à ń bao mà, ɔ̃ à gɛ̀ sɛ̃gbãu.
Filitɛ̃ɔ zĩ'ɔpòo Lefai guzulɛu,
ɔ̃ Davidi gbɛ̀a Diiwa à mɛ̀: Mà gɛ́ lɛ́lɛi Filitɛ̃ɔwa, ńyɔ̃ ń namɛɛ ma ɔzĩa? Ɔ̃ Dii wèwà à mɛ̀: Gɛ́, má ń nanɛ ń ɔzĩ.
Ɔ̃ Davidi gɛ̀ Baali Pelaziũ, à zĩblèmá we. Ɔ̃ à mɛ̀: Dii dɔ̀aamɛɛ, à bɔ̀ mɔ̀ ma ibɛɛɔwa ń gbãao, lá í ì gufɔ̃ bùiwa. Ɔ̃ à tɔkpà gupiɛ Baali Pelaziũ.
Filitɛ̃ɔ ń tã́aɔ tò we, ɔ̃ Davidi ń a gbɛ̃́ɔ sɛ̀lɛ aa tàò.
Filitɛ̃ɔ ɛ̀a mɔ̀ lɔ aa zĩ'ɔpòo Lefai guzulɛu.
Ɔ̃ Davidi ɛ̀a gbɛ̀a Diiwa lɔ. Ɔ̃ Dii wèwà à mɛ̀: Ńsu gɛ́má súsuo. Sɛ́lɛ ń kpɛ oi, ní lɛ́lɛmá bɔaa ń kpɛ̃̀ kpɛ́o.
Tó a táa'okĩi mà lípiɔ mia, à kɛ kpakpa, asa mámɛ ma bɔ ma dɔaaɛ́ we, kɛ́ mà zĩbleɛ́ Filitɛ̃ zĩgɔ̃ɔwa yã́i.
Davidi kɛ̀ màa lá Dii òɛwa, ɔ̃ à zĩblè Filitɛ̃ɔwa za Gabaɔ̃ɔ e à gɛ̀ pɛ̀ Gɛzɛɛwa.
Davidi ɛ̀a Isaili pɔ́ à ń sɛ́ɔ kã̀aa gbɛ̃ɔn ɔ̀aasɔsɔo lɛɛ baakwi (30.000).
Ɔ̃ à fɛ̀lɛ dàńnɔ zɛ́u, aa gɛ̀ Baala pɔ́ kú Yuda bùsuu, kɛ́ aa Lua kpagolo sɛ́ wà suò. Dii Zĩgɔ̃de ìɔ zɔ̃lɛa kible kpagolopi musu malaika gã̀sĩadeɔ zãnguo, ɔ̃ wì mɛ aà tɔ́ kuwà.
Aa kpagolopi dà zugo dafu guu Abinadabu bɛ sĩ̀sĩ musu, ɔ̃ aa dàò zɛ́u. Abinadabu nɛ́ɔ Uza ń Ahioo mɛ́ lɛ́ gɛ́ ń zugopio,
Lua kpagolo kú a guu. Ahio mɛ́ dɔaaa,
ɔ̃ Davidi ń Isailiɔ lɛ́ ɔ̃wã ḿpii Dii aɛ ń gbãa pua lɛ́u ń lɛsiao. Wàlɛ mɔɔnalɛ, wàlɛ kúulɛ, wàlɛ gã̀alɛ, wàlɛ faapa, wàlɛ sɛ̃́sɛ̃napa.
Kɛ́ aa kà Nakɔ̃ ésegbɛ̃kĩi, zuɔ gɛ̃nalɛ̀, ɔ̃ Uza ɔbɔ pɛ̀ Lua kpagolopiwa.
Ɔ̃ Dii pɔ pàaàzi, à aà lɛ̀ a dɛ̀ kpagolo saɛ we dàa pɔ́ a kɛ̀pi yã́i.
Davidi pɔ pà kɛ́ Dii pɔ fɛ̃̀ Uzazi yã́i, ɔ̃ wì mɛ gupiɛ Pɔfɛ̃a'uzazi e ń a gbão.
Gɔɔ bee ɔ̃ vĩa Davidi kũ̀ Dii yã́ musu à mɛ̀: Kpelewa má kɛ mà Dii kpagolo sɛ mà taòi?
Ɔ̃ i we sùò a wɛ̃́lɛu lɔo, à lìlɛ tàò Gata gbɛ̃́ Ɔbɛdɛdɔũ bɛɛ.
Dii kpagolo kú aà bɛ e mɔ àaɔ̃, ɔ̃ Dii ɛ̀fãaikɛ̀ɛ̀ ń aà bɛdeɔ píi.
Wa ò kí Davidiɛ wà mɛ̀: Dii ɛ̀fãaikɛ̀ Ɔbɛdɛdɔũ bɛdeɔnɛ ń pɔ́ pɔ́ a vĩɔ píi a kpagolo yã́i. Ɔ̃ Davidi gɛ̀ we, à Lua kpagolo sɛ̀ lɛ́ suò a wɛ̃́lɛ guu ń pɔnao.
Kɛ́ gbɛ̃́ pɔ́ Dii kpagolo sɛaɔ gbasɛ̀ gɛ̃n soolo, ɔ̃ Davidi sa'ò ń gáaeo ń zunɛbɔlɔ mɛkpaao.
Davidi bàabaa sa'o'ula daa, àlɛ ɔ̃wã Dii aɛ a gbãa pua lɛ́u.
Aàpi ń Isailiɔ píi aalɛ su ń Dii kpagoloo, aalɛ kúkuakɛ, aalɛ kuupɛ.
Kɛ́ Dii kpagolo lɛ́ gɛ̃ Davidi wɛ̃́lɛu, ɔ̃ Saulu nɛ́ Mikali lɛ́ zĩ́lɛ gwa fɛnɛntiu. Kɛ́ a è kí Davidi lɛ́ vĩvĩ, àlɛ ɔ̃wã Dii aɛ, à sakàaàgu a sɔ̃ guu.
Kɛ́ wà sù ń Dii kpagoloo, wa dìlɛ a gbɛu zwã̀akpɛ pɔ́ Davidi dɔ̀ɛ̀ guu. Ɔ̃ à sa pɔ́ wì a pɔ́ kátɛu à tɛ́kũ ò Dii aɛ ń sáaukpasao.
Kɛ́ à sa'ò a làa, à samaa'ò gbɛ̃́ɔnɛ ń Dii Zĩgɔ̃de tɔ́o.
Ɔ̃ à pɛ̃ɛ bìilɛ Isaili pɔ́ kãaaa weɔnɛ mɛ̀ndodo gɔ̃ɛɔ ń nɔɛɔ píi ń damina kàao mɛ̀ndodo ń vɛ̃ɛbɛ kàao mɛ̀ndodo.
Kɛ́ Davidi lɛ́ tá samaa'oi a bɛdeɔnɛ, ɔ̃ Saulu nɛ́ Mikali bɔ̀ gɛ̀ daiaàlɛ à mɛ̀: N Isailiɔ kía, n kɛ gbian we gbãa? N nzĩa mɛ mɔ̀ n ìwaɔ nɔɛ zĩkɛnaɔnɛ, lá wisaide ì azĩa mɛ mɔnɛ́wa.
Ɔ̃ Davidi ò Mikaliɛ: Dii ma ɔ̃wã̀ɛ̀. Dii mɛ́ ma sɛ n mae ń a bɛdeɔ gbɛu, à ma kpa a gbɛ̃́ Isailiɔ dɔaana ũ.
Má yãfũkũ dɛ beea, mí azĩa sɔaanɛ n ea guu, ãma nɔɛ zĩkɛna pɔ́ n ń yã'òpiɔ mɛ́ aa ma kpɛla.
Ɔ̃ Saulu nɛ́ Mikali i nɛ'io e à gɛ̀ gàò.
Kɛ́ kí zɔ̃̀lɛ a bɛ, Dii aà bɔ̀ ibɛɛ pɔ́ liaaaàziɔ ɔzĩ, à aà gbà ĩ́ampakĩi,
ɔ̃ kí ò ãnabi Natãɛ: Ée! Kpɛ́ pɔ́ wa dɔ̀ ń sɛdɛ lío ɔ̃ máɔ zɔ̃lɛu, Lua kpagolo iɔ dilɛa zwã̀akpɛua?
Natã wèwà à mɛ̀: Lá à n pɔ gbà ǹ kɛ, asa Dii kunnɔɛ.
Gwãasĩna bee Dii yã'ò Natãɛ à mɛ̀:
Gɛ ǹ o ma zɔ̀blena Davidiɛ ma mɛ̀, ɔ̃mɛ a kpɛ́ pɔ́ máɔ kuu dɔmɛɛo.
Za gɔɔ pɔ́ ma Isailiɔ bɔ̀lɛ Egipi e gbã mi bɛkpao. Miɔ sɔ̃kĩikpakpaɛ, zwã̀akpɛ mɛ́ ma kúkĩi ũ.
Gu pɔ́ ma sɔ̃kĩikpàu ń ma gbɛ̃́ Isailiɔ píi mi dɔaanaɔ dilɛ aa dɔaanɛ́ɛ, kási mi o ń gbɛ̃eɛ, bɔ́yãi i kpɛdɔmɛɛ ń sɛdɛ líoo nio.
Gɛ ǹ o ma zɔ̀blena Davidipiɛ, ma Dii Zĩgɔ̃de ma mɛ̀, ma aà sɛ̀ sãdãdãkĩi, kɛ́ aàɔ dɛ ma gbɛ̃́ Isailiɔ dɔaana ũɛ.
Má kuaànɔ gu pɔ́ à gɛ̀u píi, ɔ̃ ma aà ibɛɛɔ dɛ̀dɛɛ̀. Má tó aà tɔbɔ maamaa saɛ, iɔ dɛ dṹnia tɔdeɔ do ũ.
Má bùsu kpa ma gbɛ̃́ Isailiɔwa, mí ń kálɛu, aai zɔ̃lɛu ń pɔ́ ũ. Aa sɔ̃̀deedeekɛ lɔo. Gbɛ̃vãiɔ e ń wɛtã lá aa ń wɛtã̀ káau
gɔɔ pɔ́ ma dɔaanaɔ dìlɛnɛ́wa lɔo. Má aà bɔ a ibɛɛpiɔ ɔzĩ píiɛ. Ma Dii málɛ oɛ̀, mámɛ má bɛkpaɛ̀ aà buiɔ gbãa'ekĩi ũ.
Tó aà gɔɔ pà, à gà, má aà bui pɔ́ bɔ̀ aà plɛue sɛ lɛsĩ, mí aà kpa kpalau.
Aàpi mɛ́ a kpɛdɔ, ma tɔ́ iɔ kuwà, mí tó aàɔ zɔ̃lɛa kpalau e gɔɔpii.
Mámɛ máɔ dɛ aà mae ũ, aàpi iɔ dɛ ma nɛ́ ũ. Tó à tàaekɛ̀, má ĩadawà ń gooɛ, lá gbɛ̃nazĩna ì gbɛ̃́ gbɛ̃wa.
Kasi má gbɛ̃kɛ bɔaaaànɔ lá má bɔ̀aa ń Saulu pɔ́ má wò kpalau Davidi aɛwao.
Aà buiɔ aaɔ kpalable gɔɔpii. Aà kpalapi aɔ láaa vĩo.
Ɔ̃ Natã yã́pi dàu a sìu Davidiɛ lá Dii òɛwa píi.
Ɔ̃ kí Davidi gɛ̃̀ zɔ̃̀lɛ Dii aɛ à mɛ̀: Dii Lua, bɔ́n ma ũi? Deɔn ma bɛdeɔ ũ ɔ̃ n ma ka gweaɛ taawai?
Dii Lua, bee kɛ̀nɛ fɛ̃́nɛũ e tia, ɔ̃ n mapi n zɔ̀blena bui pɔ́ aaɔ ku ziaɔ yã'ò lɔa? Màa ńlɛ kɛmɛɛa, Dii Lua?
Dii Lua, má mɛnɛ kpelewa lɔɛ? Mapi n zɔ̀blena ń ma dɔ̃.
N yãzɔ̃ɔpi kɛ̀ lá ń yeiwa lɛ́ pɔ́ ń gbɛ̃̀ yã́i, ɔ̃ ń tò mapi n zɔ̀blena má dɔ̃.
Dii Lua, ń zɔ̃ɔ fá! Gbɛ̃e muaannɔo. N bàasio diie kuo, lá wá mà ń swã́owa.
Démɛ muaa ń n gbɛ̃́ Isailiɔi? Dṹnia buiɔ guu bui mɛ̀ndopi ɔ̃ ń bò n gbɛ̃́ɔ ũ. N nzĩa tɔbɔ̀, n yãzɔ̃ɔ bɔnsaɛɔ kɛ̀ n gbɛ̃́piɔnɛ, n buieɔ ń ń tã́aɔ yà n gbɛ̃́ pɔ́ n ń bó Egipiɔnɛ.
N Isailiɔ dìlɛ aaɔ dɛ n gbɛ̃́ɔ ũ e gɔɔpii. Dii, n gɔ̃ ń Lua ũ.
Dii Lua, lɛ́ pɔ́ ń gbɛ̃̀ mapi n zɔ̀blenaɛ ń ma buiɔ yã́ musu, ǹyɔ̃ zĩkɛwà gɔɔpii. Kɛ lá ń òwa,
ní tɔbɔ maamaa e gɔɔpii. Gbɛ̃́ɔ i mɛ Dii Zĩgɔ̃de mɛ́ Isailiɔ Lua ũ, mɛ́ mapi n zɔ̀blena Davidi, ńyɔ̃ ma buiɔ zĩ́napɛlɛ,
asa Dii Zĩgɔ̃de Isailiɔ Lua, ń òmɛɛ n mɛ̀ ńyɔ̃ ma bɛ kpamɛɛ ma buiɔ gbãa'ekĩi ũ. A yã́i tò mapi n zɔ̀blena ma sɔ̃dìlɛ, ma wabiɛ bee kɛ̀ma.
Dii Lua, ḿmɛnn Lua, n yã́ náai vĩ, ɔ̃ n yãmaapi ò mapi n zɔ̀blenaɛ.
Báaada mapi n zɔ̀blena buiɔgu sa, níɔ wɛ́tɛńzi gɔɔpii. Dii Lua, n yã'ò, n báaadà mapi n zɔ̀blena buiɔgu, aaɔ báaa vĩ e gɔɔpii.
Bee gbɛa Davidi zĩblè Filitɛ̃ɔwa à ń busa à ń mɛɛwia Gata sìmá.
À zĩblè Mɔabuɔwa, ɔ̃ a tò aa wùlɛ kɔ̃ saɛ tɔɔlɛ, à ba yɔ̃̀má. Tó à bà pla zãnguo dɛ̀dɛ, ì bà do zãnguo to bɛ̃́ɛ. Ɔ̃ Mɔabuɔ gɔ̃̀ Davidi zɔ̀blenaɔ ũ, ɔ̃ aaìɔ falubɔɛ̀.
Davidi zĩblè Leobɛ nɛ́ Adadɛzɛɛ, Zoba kíawa, gɔɔ pɔ́ kípi ɛ̀a lɛ́ gɛ́ ɔtɔ̃ɔlɛi Uflata swasaɛdeɔwa.
Ɔ̃ à aà sɔ̃́goɔ kũ̀kũ mɛ̀n ɔ̀aa sɔo (1.000) ń sɔ̃́godeɔ gbɛ̃ɔn ɔ̀aasɔsɔo lɛɛ bàaɔ̃kwi (70.000) ń kɛ̀sɛdeɔ gbɛ̃ɔn ɔ̀aasɔsɔo lɛɛ bao (20.000). Ɔ̃ à ń sɔ̃́ɔ kĩzã zɔ̃̀zɔ̃ píi, mɛ̀n basɔo mɛ́ è bɔ̀.
Sili pɔ́ kú Damasiɔ mɔ̀ dɔi Adadɛzɛɛlɛ, ɔ̃ Davidi ń gbɛ̃́ɔ dɛ̀dɛ ɔ̀aasɔsɔo lɛɛ bao ń plao (22.000).
À gudɔ̃anaɔ dìlɛdilɛ Sili bùsuu, ɔ̃ aa gɔ̃̀ aà zɔ̀blenaɔ ũ, aaìɔ falubɔɛ̀. Dii tò Davidi zĩblè gu pɔ́ à gɛ̀u píi.
Davidi Adadɛzɛɛ ìwaɔ vua sɛ̀ngbao sɛ̀lɛ à tàò Yelusalɛũ.
À mɔgotɛ̃ sɛ̀lɛ zɔ̃ɔzɔ̃ɔ Adadɛzɛɛ wɛ̃́lɛ pɔ́ wì mɛ Teba ń Belotaio guu.
Kɛ́ Amata kí Tou mà Davidi zĩblè Adadɛzɛɛ zĩgɔ̃ɔwa píi,
ɔ̃ à a nɛ́ Adolaũ zĩ̀ fɔkpaiwà. À aà sáaukpà zĩ pɔ́ a blè Adadɛzɛɛwa yã́i, asa Tou zĩkàaànɔ yãaɛ. Adolaũ mɔ̀ ń vua pɔ́ɔ ń ã́nusu pɔ́ɔ ń mɔgotɛ̃ pɔ́ɔ,
ɔ̃ kí Davidi kàlɛ Dii pɔ́ ũ, lá a kɛ̀ ń bui pɔ́ à gbãablèmáɔ ã́nusuɔ ń vuaɔwa píi,
Ɛdɔũɔ ń Mɔabuɔ ń Amɔniɔ ń Filitɛ̃ɔ ń Amalɛkiɔ. Màa a kɛ̀ ń pɔ́ pɔ́ a sì Zoba kí Adadɛzɛɛ, Leobɛ nɛ́wao.
Beewa ɔ̃ Davidi tɔbɔ̀. Kɛ́ à zĩblè Siliɔwa à sù, à Ɛdɔũɔ dɛ̀dɛ Guzulɛ Wisideu gbɛ̃ɔn ɔ̀aasɔsɔo lɛɛ bao plasai (18.000).
Ɔ̃ à gudɔ̃anaɔ dìlɛdilɛ Ɛdɔũ bùsuu lɔ, ɔ̃ Ɛdɔũpiɔ gɔ̃̀ aà zɔ̀blenaɔ ũ. Gu pɔ́ Davidi gɛ̀u píi Dii tò à zĩblèɛ.
Davidi mɛ́ Isaili bui píi kía ũ, à yãmaakɛ̀ a gbɛ̃́ɔnɛ a zɛ́wa.
Zeluia nɛ́ Yoabu mɛ́ aà zĩgɔ̃ɔ dɔaana ũ. Ailudi nɛ́ Yosafa mɛ́ aà kpàwakɛna ũ.
Aitubu nɛ́ Zadoki ń Abiataa nɛ́ Aimɛlɛkio mɛ́ sa'onkiaɔ ũ. Selaia mɛ́ aà lakɛ̃na ũ.
Yoiada nɛ́ Benaia mɛ́ aà dɔaiɔ gbɛ̃zɔ̃ɔ ũ. Davidipi zĩa nɛgɔ̃ɛɔ mɛ́ aà kwàasiɔ ũ.
Davidi gbɛ̃́ɔ là à mɛ̀: Saulu buie i gɔ̃o lé? Má ye gbɛ̃kɛkɛɛ̀ Yonatãa yã́i.
Saulu bɛ zĩkɛnae ku, aà tɔ́n Ziba, ɔ̃ wà aà sìsi kí Davidiɛ. À aà là à mɛ̀: Ḿmɛnn Zibaa? A wèwà à mɛ̀: Ao, n zɔ̀blenan ma ũ.
Ɔ̃ kípi aà là à mɛ̀: Saulu buie ku e tiaa? Má ye gbɛ̃kɛ pɔ́ Lua vĩ kɛɛ̀ɛ. Ɔ̃ Ziba wèwà à mɛ̀: Yonatãa nɛ́e ku e tia. Ɛɛɛ.
Ɔ̃ kí aà là à mɛ̀: A ku má ni? Ziba wèwà à mɛ̀: A ku Amiɛli nɛ́ Makii bɛ Lodebaa.
Kí Davidi gbɛ̃́ɔ zĩ̀, ɔ̃ wà mɔ̀aànɔ.
Kɛ́ Yonatãa nɛ́ Mɛfibosɛ, Saulu tɔũna kà Davidi kĩ́i, à kùlɛɛ̀ à wùlɛ a gbɛɛu. Ɔ̃ Davidi mɛ̀: Mɛfibosɛ! A wèwà à mɛ̀: N zɔ̀blenan ma ũ.
Ɔ̃ Davidi òɛ̀: Ńsu to vĩa n kũo, asa má gbɛ̃kɛkɛnɛ n mae Yonatãa yã́iɛ. Má n dezi Saulu buaɔ sɔaanɛ píi, níliɔ mɔ pɔbleimanɔ gɔɔpii.
Mɛfibosɛ kùlɛɛ̀ à mɛ̀: Bɔ́n mapi n zɔ̀blena ũ kɛ́ n ma wɛgwài? Má dɛ lán gbɛ̃ gɛwaɛ.
Ɔ̃ kí Saulu zĩkɛna Ziba sìsi, a òɛ̀: Pɔ́ pɔ́ dɛ Saulu pɔ́ ũ ń a bɛdeɔ pɔ́o píi, má kpà n dii tɔũnawaɛ.
Mpi ń n nɛ́ɔ ń n zĩkɛnaɔ, àli aà tɔɔlɛ zĩ kɛɛ̀, í a pɔ́ɔ kɛkɛ, kɛ́ aà e àɔ kũ̀sũa vĩ. N dii tɔũna Mɛfibosɛpi aliɔ pɔblemanɔ gɔɔpiiɛ. Ziba sɔ̃ a nɛgɔ̃ɛɔ vĩ gbɛ̃ɔn gɛ̃o ń zĩkɛnaɔ gbɛ̃ɔn bao.
Ɔ̃ Ziba ò kípiɛ: Yã́ pɔ́ ma dii kí ò mapi n zɔ̀blenaɛ, má kɛ píiɛ. Ɔ̃ Mɛfibosɛ ìɔ pɔble ń kípio, à gɔ̃̀ lán kíanɛɔ dowa.
Mɛfibosɛ nɛgɔ̃ɛna vĩ, aà tɔ́n Mika, mɛ́ Ziba bɛdeɔ mɛ́ aà zĩkɛnaɔ ũ ḿpii.
A ku Yelusalɛũ, asa ìɔ pɔble ń kío gɔɔpiiɛ. Aàpiá ɛɛɛ.
Bee gbɛa Amɔniɔ kía gà, ɔ̃ aà nɛ́ Anuni zɔ̃̀lɛ aà gbɛu.
Davidi mɛ̀: Má gbɛ̃kɛkɛ Naasa nɛ́ Anuniɛ lá aà mae gbɛ̃kɛkɛ̀mɛɛ yãawaɛ. Ɔ̃ Davidi a ìwaeɔ zĩ̀wà, aa gɛ Amɔni bùsuu aa aà nɔ̀sɛ níniɛ̀ aà mae gaa yã́ musu. Kɛ́ Davidi ìwapiɔ kà we,
Amɔniɔ kíaɔ ò ń dii Anuniɛ: Ńlɛ e Davidi gbɛ̃́ɔ zĩ̀ n mae gɛ̀ kpɛlaa yã́i aà ń nɔ̀sɛ níninɛ nɛe? À ń zĩ́ aa mɔ wá wɛ̃́lɛ asiigwaiɛ, aai ɛa mɔ a músikɛi.
Ɔ̃ Anuni Davidi ìwapiɔ kũ̀kũ à ń lɛkãna saaloɔ wàwa, à ń pɔkasaɔ zɔ̃̀ɛzɔ̃ɛ a guo ń pɔ̀ɔwa súsu, ɔ̃ à ń gbáɛ.
Kɛ́ wa ò Davidiɛ, ɔ̃ à gbɛ̃́ɔ zĩ̀ aa gɛ́ daińlɛ, asa wí ń kṹ maamaaɛ. Aa ònɛ́: Kí mɛ̀, à zɔ̃lɛ Yeliko e á lɛkãna kã́ bɔlɛ, í gbasa su.
Kɛ́ Amɔniɔ è Davidi ye ń gĩyãi lɔo, ɔ̃ aa fĩabò gbɛ̃́ɔnɛ aa zĩkanɛ́: Sili pɔ́ kú Leobɛ ń Zobaoɔ kɛ̀sɛdeɔ gbɛ̃ɔn ɔ̀aasɔsɔo lɛɛ bao (20.000) ń kí Maaka zĩgɔ̃ɔ gbɛ̃ɔn ɔ̀aa sɔo (1.000) ń Tobudeɔ gbɛ̃ɔn ɔ̀aasɔsɔo lɛɛ kuɛpla (12.000).
Kɛ́ Davidi a baomà, ɔ̃ à Yoabu gbàɛmá ń zĩgɔ̃ɔ píi.
Amɔniɔ bɔ̀ zĩ'ɔpòo ń wɛ̃́lɛ bĩ́ibɔlɛu, ɔ̃ Zoba ń Leobɛ Siliɔ ń Tobudeɔ ń Maaka gbɛ̃́ɔ ku sɛ̃u ńtɛ̃ɛ.
Kɛ́ Yoabu è wà zĩ'ɔpòo a aɛ ń a kpɛo, ɔ̃ à Isaili zĩgɔ̃ maaɔ plɛ̀ à ń gbáɛ aa gɛ́ lɛ́lɛi Siliɔwa.
Ɔ̃ à zĩgɔ̃ kĩniɔ nà a dãuna Abisaiɛ a ɔzĩ, ɔ̃ à ń gbáɛ aa gɛ́ lɛ́lɛi Amɔniɔwa.
À mɛ̀: Tó Siliɔ gbãa su lɛ́ ma fu, mɔ dɔmalɛ. Tó Amɔniɔ gbãa su lɛ́ n fuɛ sɔ̃, má mɔ́ dɔinlɛ.
Sɔ̃dilɛ, wà gɔ̃ɛkɛ kɛ wá gbɛ̃́ɔ ń wá Dii wɛ̃́lɛɔ yã́ musu. Dii a yã́ pɔ́ kɛ̀ɛ maa kɛ.
Ɔ̃ Yoabu ń zĩgɔ̃ pɔ́ kuanɔɔ gɛ̀ Siliɔwa ń zĩo, ɔ̃ Silipiɔ bàalɛ̀nɛ́.
Kɛ́ Amɔniɔ è Siliɔ bàalɛ̀, ɔ̃ aa bàalɛ̀ Abisaiɛ sɔ̃, aa sì wɛ̃́lɛ guu, ɔ̃ Yoabu ń tó we, à tà Yelusalɛũ.
Kɛ́ Siliɔ è Isailiɔ zĩblèmá, ɔ̃ aa ɛ̀a kɔ̃ kã̀aa.
Ɔ̃ Adadɛzɛɛ gbɛ̃́ɔ zĩ̀, aa sù ń Sili pɔ́ kú Uflata baaleɔ, ɔ̃ aa gɛ̀ Helaũ. Sobaki mɛ́ Adadɛzɛɛ zĩgɔ̃piɔ dɔaana ũ.
Kɛ́ Davidi a baomà, ɔ̃ à Isailiɔ kã̀aa píi, à bùańnɔ Yuudɛ̃wa à gɛ̀ Helaũ. Ɔ̃ Siliɔ zĩ'ɔpòoaàzi, ɔ̃ aa sìkɔ̃u.
Kɛ́ aalɛ bàalɛ Isailiɔnɛ, ɔ̃ Davidi ń dɛdɛ sɔ̃́godeɔ gbɛ̃ɔn ɔ̀aa àaɔ̃ ń basɔoo (700) ń kɛ̀sɛdeɔ gbɛ̃ɔn ɔ̀aasɔsɔo lɛɛ bla (40.000). We wà ń zĩgɔ̃ɔ dɔaana Sobaki dɛ̀u.
Kɛ́ kía pɔ́ aa dɛ Adadɛzɛɛ zɔ̀blenaɔ ũɔ è Isailiɔ zĩblèmá màa, ɔ̃ aa lɛdoũkɛ̀ ń Isailiɔ, aa gɔ̃̀ n zɔ̀blenaɔ ũ. Vĩa Siliɔ kũ̀, aai gɛ́ dɔi Amɔniɔlɛ lɔo.
Kɛ́ í bɔ̀ ɛu, gɔɔ pɔ́ kíaɔ ì gɛ́ zĩkai, ɔ̃ Davidi Yoabu zĩ̀ ń a ìwaɔ ń Isailiɔ píi. Aa Amɔniɔ ásookɛ̀, ɔ̃ aa koezɔ̃̀ Labazi. Davidi sɔ̃ a ku Yelusalɛũ.
Kɛ́ oosi kɛ̀, ɔ̃ Davidi fɛ̀lɛ a liiwa, àlɛ bɛbɛ a kpɛ́ musu. Za kpɛ́ musu we ɔ̃ à nɔɛe è, àlɛ zu'o. Nɔɛpiá nɔ kɛfɛnaɛ maamaa,
ɔ̃ à gbɛ̃́ zĩ̀ nɔɛpi yãgbɛai. Ɔ̃ wa òɛ̀: Ɛliaũ nɛ́ Basɛban we, Iti bui Uli naɛ.
Ɔ̃ Davidi gbɛ̃́ɔ zĩ̀ aà sísii. Kɛ́ à mɔ̀, ɔ̃ Davidi wùlɛaànɔ, ɔ̃ nɔɛpi tà bɛ. Aàpi sɔ̃ à ɔkũ gbãbɔ̀ dafuɛ.
Kɛ́ à nɔsì, ɔ̃ à lɛ́kpãsãkɛ̀ Davidiɛ à mɛ̀ a nɔsì.
Ɔ̃ Davidi gbɛ̃́ zĩ̀ Yoabuwa à mɛ̀: Iti bui Uli gbaɛmɛɛ. Ɔ̃ Yoabu aà gbàɛɛ̀.
Kɛ́ Ulipi mɔ̀, ɔ̃ Davidi Yoabu aafia gbɛ̀a ń zĩgɔ̃ɔ ń zĩ pɔ́ aalɛ kao.
Ɔ̃ Davidi òɛ̀: Ta bɛ zu'oi. Kɛ́ Uli bɔ̀ kibɛ, ɔ̃ kí gbɛ̃́ zĩ̀ɛ̀ ń blɛo.
Ãma Uli i ta a bɛo, kibɛ gɔ̃u ɔ̃ à ìu ń a zĩkɛnkĩniɔ.
Ɔ̃ wa ò Davidipiɛ wà mɛ̀: Uli i ta a bɛo. Ɔ̃ à Uli là à mɛ̀: Madɔ̃ n su ń wɛ̃́lɛo dafu ni? Àkɛa ni ta bɛo ni?
Uli wèwà à mɛ̀: Kpagolo ń Isailiɔ ń Yudaɔ ku zwã̀akpɛɔ guu. Ma dii Yoabu ń a gbɛ̃́ɔ ku sɛ̃u. Má fɔ̃ ta bɛ mà pɔble mà imi, mà wúlɛ ń ma naoo. Ń n kuao má yã́pi kɛo.
Ɔ̃ Davidi òɛ̀: Gɔ̃ la gbã lɔ, zia mí n gbaɛ. Ɔ̃ Uli gɔ̃̀ Yelusalɛũ zĩbeezĩ ń a gɔɔ sìao lɔ.
Davidi aà sìsi, à pɔblè à imìaànɔ, ɔ̃ Davidi ikàkaɛ̀. Kási kɛ́ à bɔ̀ oosi, à gɛ̀ ì ń a dii kía zĩkɛnaɔɛ, i ta a bɛo.
Kɛ́ gu dɔ̀, Davidi lakɛ̃ Yoabuɛ, ɔ̃ à Uli gbàɛò.
Lápi guu à mɛ̀: À Uli dɔaa gu pɔ́ zĩ pãsĩu, í pɔ̀ɔbɔzãkɛ aà kpɛ, kɛ́ wà e wà aà dɛ.
Gɔɔ pɔ́ Yoabu lɛ́ koezɔ̃ wɛ̃́lɛpizi, ɔ̃ à Uli dà gu pɔ́ a dɔ̃ nɛgɔ̃naɔ kuu.
Kɛ́ wɛ̃́lɛdeɔ bɔ̀lɛ lɛ́ zĩka ń Yoabuo, aa Davidi zĩgɔ̃eɔ dɛ̀dɛ. Iti bui Uli kú ń guu.
Ɔ̃ Yoabu gbɛ̃́ zĩ̀ Davidiwa aà zĩ̀ yã́ dau siuɛ̀ píi.
A ò zĩnapiɛ: Tó n zĩ̀ yã́ dàu ń sìu kíɛ píi ń làa,
tó aà nɔ̀sɛ fɛ̀lɛ à ń lá à mɛ̀: Bɔ́mɛ tò a sɔ̃ wɛ̃́lɛzi kãikãi ń zĩoi? Á dɔ̃ kɛ́ bĩ́imusudeɔ lí ka gbaɛmá zĩ́lɛo lé?
Démɛ Gedeɔ̃ɔ nɛ́ Abimɛlɛki dɛ̀i? Nɔɛ mɛ́ ɔzɔ̃̀ wísilɔgbɛi za bĩ́i musu, ɔ̃ à aà dɛ̀ Tebezio lò? Àkɛa a sɔ̃ bĩ́izi kãikãi màai? Tó a ònɛ màa, ní oɛ̀ aà zɔ̀blena Uli, Iti bui gà lɔ.
Ɔ̃ zĩnapi dàzɛu. Kɛ́ à kà Davidi kĩ́i, à yã́ pɔ́ Yoabu dàɛ òɛ̀ píi.
À mɛ̀: Gbɛ̃́ɔ bɔ̀lɛ wɛ̃́lɛu, aalɛ gbãamɔwɛ̃ɛ wɛ̃́nkpɛɛ, ɔ̃ wa ń yá e ń wɛ̃́lɛ bĩ́ibɔlɛu.
An kàzunaɔ ku za bĩ́i musuɛ, ɔ̃ aa ka fã̀ n gbɛ̃́ɔgu zĩ́lɛ, aa ń gbɛ̃eɔ dɛ̀dɛ. N zɔ̀blena Uli, Iti bui gà lɔ.
Ɔ̃ Davidi ò zĩnapiɛ: O Yoabuɛ asu to yã́pi kɛɛ ĩ́io. Wìliɔ gbɛ̃́ pɔ́ zĩ a ń bleɔ dɔ̃o. Aà zĩka ń wɛ̃́lɛpideɔ ń gbãao, i kwɛ́. Ǹ aà gba sɔ̃ màa.
Kɛ́ Uli na mà a zã́ gà, à ɔ́ɔlɔ̀.
Kɛ́ gɛ'ɔɔlɔgɔɔ làa, Davidi gbɛ̃́ɔ zĩ̀, aa sùaànɔ Davidipi bɛ, ɔ̃ à gɔ̃̀ aà na ũ. À nɛ'ìaànɔ gɔ̃ɛ ũ, ɔ̃ yã́ pɔ́ Davidi kɛ̀pi kɛ̀ Diiɛ ĩ́i.
Dii Natã zĩ̀ Davidiwa. Kɛ́ à kà, a òɛ̀: Gɔ̃ɛ gbɛ̃ɔn plaeɔ mɛ́ kú wɛ̃́lɛ doũ, gbɛ̃doá ɔdeɛ, gbɛ̃do sɔ̃ taasideɛ.
Ɔdepi sãɔ ń zuɔ vĩ dasidasi,
taasidepi sɔ̃ a pɔe vĩo, sãnununa mɛ̀ndoe a lù. Ɔ̃ à ɔlìai, à zɔ̃ɔkũ̀ ń aà nɛ́ɔ sãnu aà bɛ. Aaìɔ blɛ doũ ble, aaìɔ imi ta doũ, ì wúlɛ aà pɔlɛu, ɔ̃ àlɛ gwa lán azĩa nɛnɔɛnawa.
Kɛ́ nibɔ pìla ɔdepiwa, ɔ̃ i we sã ge zu kũ̀ a kpàsa guu à nibɔpi yàaekɛòo, taaside sãnununapi ɔ̃ a sìwà, à a nibɔpi yàaekɛ̀ò.
Ɔ̃ Davidi pɔ pà ɔdepi yã́ musu maamaa, a ò Natãɛ: Dii ku! À kũ̀ wà gbɛ̃́ pɔ́ yã́pi kɛ̀ dɛɛ.
Lá màa a kɛ̀, i aà wɛ̃nagwao, aà sãpi fĩabo lɛɛ síiɔ̃.
Ɔ̃ Natã ò Davidipiɛ: Ḿmɛ ń gbɛ̃́pi ũ. Dii Isailiɔ Lua mɛ́ yã́ɛ bee ò à mɛ̀: Ma n kpa Isailiɔ kía ũɛ, ma n bɔ Saulu ɔzĩ,
ɔ̃ ma n diipi bɛ kpàma, ma aà naɔ nànɛ n ɔzĩ. Ma Isailiɔ ń Yudaɔ kpàma n gbɛ̃́ɔ ũ. Tó bee kɛ̀nɛ fɛ̃́nɛũ, má a pãleɔ kã́fĩnɛ.
Bɔ́yãi n sakà ma yã́ui? N yã́ pɔ́ má yeio kɛ̀, n Iti bui Uli dɛ̀ ń fɛ̃ndao, n aà nɔsì ń sɛ̀. Ń tò Amɔniɔ aà dɛ̀ zĩ guu.
Za gbã yãpãsĩ a kɛ̃ n bɛwa bau lɔo, asa n sakàmaguɛ, n Iti bui Uli nɔ sì ń sɛ̀.
Ɔ̃ Dii ɛ̀a yã́ɛ bee ò à mɛ̀: Ma! Má tó nzĩa bɛdeɔ yã'inɛ. Má n naɔ sima, mí ń kpá n gbɛ̃́deewa n wáa, i wúlɛńnɔ gupuau.
N yãkɛ̀ asii guuɛ. Mapi sɔ̃ má yã́pi kɛnɛ gupuau Isaili píi wáaɛ.
Ɔ̃ Davidi ò Natãɛ: Ma duunakɛ̀ Diiɛ. Ɔ̃ Natã òɛ̀: Dii n duuna kɛ̃̀ma, ńyɔ̃ gao.
Ãma lá n dɔɛ Diiwa maamaa yã́pi kɛa musu, nɛgɔ̃ɛ pɔ́ nɔɛpi ìnnɔ a gaɛ.
Kɛ́ Natã tà bɛ, ɔ̃ Dii tò nɛ́ pɔ́ Uli na ì ń Davidiopi gyã kũ̀.
Ɔ̃ Davidi lɛ́ Lua sisi nɛ́pi yã́ musu ń lɛyeo, gwã́ ì wúlɛ bùsuuɛ.
Aà bɛ gbɛ̃zɔ̃ɔɔ ìɔ zɛaàla aà fɛlɛ bùsuu, ãma ìli weio, mɛ́ ìli pɔbleńnɔo.
A gɔɔ soplade zĩ́ ɔ̃ nɛ́pi gà. Vĩa Davidi ìwaɔ kũ̀, aai fɔ̃ òɛ̀ nɛ́pi gào. Aa mɛ̀: Gɔɔ pɔ́ nɛ́pi ku, wa yã'òɛ̀, i wá yãmao. Kpelewa wá oɛ̀ sa nɛ́pi gài? A yãvãikɛ.
Davidi è a ìwaɔ lɛ́ yã́kpãina'okɔ̃ɛ, ɔ̃ a dɔ̃̀ kɛ́ nɛ́pi gàɛ. À ń lá à mɛ̀: Nɛ́pi gà yã̀? Ɔ̃ aa wèwà aa mɛ̀: Ao! À gàɛ.
Davidi fɛ̀lɛ bùsuu, à zu'ò à nísidɔ̀ɔ à a pɔkasaɔ lìlɛ, ɔ̃ à gɛ̀ kùlɛ Diiɛ a kpɛ́u. Kɛ́ à ɛ̀a tà bɛ, à pɔblea gbɛ̀a, ɔ̃ wa kpàwà, a blè.
Aà ìwaɔ aà là à mɛ̀: Àkɛa ńlɛ yãkɛ màai? Gɔɔ pɔ́ nɛ́pi ku, n lɛyè n ɔ́ɔlɔ̀. Kɛ́ à gà sa, n fɛlɛ n pɔblè.
A wèmá à mɛ̀: Gɔɔ pɔ́ nɛ́pi ku, ma lɛyè ma ɔ́ɔlɔ̀, asa ma mɛ̀, tó Dii a ma wɛgwa à to nɛ́pi àɔ kun no, démɛ dɔ̃i?
Lá à gà sa, bɔ́yãi máɔ lɛyea lɔi? Má fɔ̃ mà aà vu yã̀? Má gɛ́ aà kĩ́i, ãma aàpi a e ɛa mɔ ma kĩ́io.
Davidi a na Basɛba nɔ̀sɛ nìniɛ̀, ɔ̃ à gɛ̀ wùlɛaànɔ. À nɛ'ì gɔ̃ɛ ũ, ɔ̃ à tɔkpàɛ̀ Salomɔɔ. Dii yeaàzi,
ɔ̃ à ãnabi Natã zĩ̀wà à tɔkpà nɛ́piɛ Yedidia Dii yeaaàzipi yã́i.
Yoabu zĩkà ń Amɔniɔ Laba, ɔ̃ à kibɛ sì.
Ɔ̃ à gbɛ̃́ɔ zĩ̀ Davidiwa à mɛ̀: Ma zĩkà ń Labadeɔ, ɔ̃ ma ń ítɔkĩi sì.
Zĩgɔ̃ kĩniɔ kãaa sa, ní mɔ koezɔ̃ wɛ̃́lɛpizi, ní sí. Tó màa no, má sí, wi ma tɔ́kpaɛ̀.
Ɔ̃ Davidi zĩgɔ̃ɔ kã̀aa píi, à gɛ̀ lɛ̀lɛ Labawa a sì.
Wà ń tã́a Mɔlɔku vua fùa gò aà miwa, wa kpà Davidiɛ. A gbia kà kiloo baakwi, mɛ́ gbɛ̀ bɛɛɛde kuwà. À wɛ̃́lɛpi pɔ́ɔ nàaa dúuduu,
ɔ̃ à gbɛ̃́ pɔ́ kú weɔ kũ̀kũ bɔ̀lɛńnɔ, à ń da síi zĩu ń dúuduusu zĩo ń mɔo zĩo, mɛ́ a tò aa bilikibɔ̀. Màa a kɛ̀ Amɔni wɛ̃́lɛɔnɛ píi, ɔ̃ à ɛ̀a tà Yelusalɛũ ń a zĩgɔ̃ɔ píi.
Bee gbɛa Davidi nɛ́ Abisaloũ dãe kɛfɛna vĩ, aà tɔ́n Tamaa, ɔ̃ Davidi nɛ́ Aminɔ yeaàzi.
Yã́pi lɛ́ ĩada Aminɔpiwa, à kà gyãkɛa a dãe Tamaapi yã́i, asa nɔɛ lɛ́soɛ, a fɔ̃ yãe kɛɛ̀o.
Aminɔpi gbɛ̃na vĩ, aà tɔ́n Yonadabu, Davidi vĩ̀i Simɛa nɛ́ɛ. Yonadabu ɔ̃nɔ gbãa,
ɔ̃ à Aminɔ là à mɛ̀: Àkɛa n kíanɛ'ia n kúsu ìɔ kwɛa lá gu lɛ́ dɔi? Ńyɔ̃ omɛɛo lé? Ɔ̃ Aminɔ wèwà à mɛ̀: Má ye ma dãuna Abisaloũ dãe Tamaaziɛ.
Ɔ̃ Yonadabu òɛ̀: Gɛ ǹ wúlɛ n liiwa lán gyãewa. Tó n mae mɔ̀ n gwai, ní oɛ̀ ń ye n dãe Tamaa mɔ blɛ kpamaɛ. Aà mɔ kɛkɛ n wáa kɛ́ ǹyɔ̃ e, i gbasa nanɛ n ɔzĩ.
Ɔ̃ Aminɔ wùlɛ lán gyãewa. Kɛ́ kí mɔ̀ aà gwai, ɔ̃ a òɛ̀: To ma dãe Tamaa mɔ kàa kɛmɛɛ ma wáa, i namɛɛ ma ɔzĩ.
Ɔ̃ Davidi gbɛ̃́ zĩ̀ Tamaawa a bɛ à mɛ̀: Gɛ́ n vĩ̀i Aminɔ kpɛ́u, ní blɛkɛɛ̀.
Kɛ́ Tamaa gɛ̃̀ aà kpɛ́u, à aà lè wúlɛa, ɔ̃ à pɔ́wɛnti dɛ̀ à kàa kɛ̀ò aà wáa, ɔ̃ a dìsa.
Ɔ̃ à ta sɛ̀ à kàapi kàuɛ̀. Aminɔ gì sói à mɛ̀: Gbɛ̃́ɔ ya aa bɔlɛ ḿpii. Kɛ́ gbɛ̃́ pɔ́ kuaànɔɔ bɔ̀lɛ píi,
ɔ̃ a ò Tamaaɛ: Mɔ́ ń blɛpio kpɛa la, ní namɛɛ ma ɔzĩ. Ɔ̃ Tamaa kàa pɔ́ á kɛ̀ sɛ̀ à gɛ̃̀ò a vĩ̀i Aminɔpi kĩ́i kpɛa.
Kɛ́ à sɔ̃̀aàzi, àlɛ kpawà à só, ɔ̃ à a dãepi kũ̀ à mɛ̀: To mà wúlɛnnɔ.
Ɔ̃ a ò a vĩ̀ipiɛ: Aawo! Ńsu gbãamɔmɛɛo. Asa wá Isailiɔ wìli yã́ bee taa kɛo. Ńsu yãdɔɔsai bee taa kɛmɛɛo.
Mapi, má má gɛ́u ń wí beeoi? Mpi sɔ̃, Isailiɔ n dilɛ gbɛ̃pã ũ. Suɛ! Ǹ a yã'o kíɛ, a gí ma kpáimao.
I we aà yãmào. À gbãamɔ̀ɛ̀, ɔ̃ à kùsiwà à wùlɛaànɔ.
Ɔ̃ Aminɔpi zàaàgu pãsĩpãsĩ. Aà zaaaàgu dɛ aà yeaaàzi yãala. Ɔ̃ a òɛ̀: Fɛlɛ bɔ.
Ɔ̃ nɔɛpi ò a vĩ̀ipiɛ: Aawo! Tó n ma ya n ma bɔ, a tàae aɔ zɔ̃ɔ dɛ pɔ́ pɔ́ ń kɛ̀mɛɛa. Ń beeo i we à aà yãmào.
Ɔ̃ Aminɔpi a zĩkɛnɛ̀waasona sìsi à mɛ̀: Nɔɛɛ bee ya bɔomɛɛ, ní gbata ǹ kilidau.
Ɔ̃ aà zĩkɛnapi aà sɛ̀ bɔ̀ò bàasi, à gbatà à kilidàu. Nɔɛpi ula gbã̀a daa, asa ula bee taa kía nɛnɔɛ lɛ́soɔ ìɔ daa.
Ɔ̃ Tamaa túfu gbɛ̃̀ a miwa, à a ula gbã̀a pɔ́ á daapi gà a kɛ̃̀, ɔ̃ àlɛ ɔ́ɔlɔ àlɛ tá, à ɔdì a musu.
Aà dãɔ dadoũde Abisaloũ òɛ̀: N dãɔ Aminɔ làanɛ yã̀? Ńsu o gbɛ̃e mao, asa n dãɔɛ. Ńsu ǹyɔ̃ yã́pi kũa n sɔ̃ guuo. Ɔ̃ Tamaa zɔ̃̀lɛ a dãɔ Abisaloũ bɛ yãkpaa.
Kɛ́ kí Davidi yã́pi mà, aà pɔ pà maamaa.
Abisaloũ i yãe o Aminɔɛo, yãvãi ge a maa, asa aà za fɛ̃̀ɛ̀, kɛ́ à kùsi a dãe Tamaawa yã́i.
Wɛ̃̀ pla gbɛa Abisaloũ ku Baali Azoo, Ɛflaiũ bùsu zɔ̃lɛu ń a sãkãkɛ̃ɛlɛnaɔ, ɔ̃ à kíanɛɔ sìsi blɛsawa ḿpii.
Ɔ̃ à gɛ̀ kí lè à mɛ̀: Kí, wàlɛ mapi n zɔ̀blena sãɔ kãkɛ̃ɛlɛ. Mpi ń n ìwaɔ á gɛmanɔ weo lé?
Ɔ̃ kí wè a nɛ́piwa à mɛ̀: Aawo! Wá fɔ̃ gɛ́ wápiio. Wá kɛnɛ aso ũɛ. À nàɛwà, ãma i gɛo, ɔ̃ à samaa'òɛ̀.
Ɔ̃ Abisaloũ mɛ̀: Tó ńlɛ gɛo, to ma vĩ̀i Aminɔ gɛ́wanɔ. Kí aà là à mɛ̀: Bɔ́yãi ń ye aà gɛnnɔi?
Abisaloũ nàɛwà, ɔ̃ kí tò Aminɔ gɛ̀aànɔ ń a nɛ́ kĩniɔ píi.
Abisaloũ yãdìlɛ a gbɛ̃́ɔnɛ à mɛ̀: À swã́kpa! Tó Aminɔ pɔ kɛ̀ vɛ̃ɛwa na, tó má òɛ́ à aà zɔ̃, à aà dɛ. Ásu to vĩa á kũo. Mámɛ ma á dáu! À sɔ̃dilɛ, í gɔ̃ɛkɛ kɛ.
Abisaloũ gbɛ̃́ɔ kɛ̀ lá a dìlɛnɛ́wa, ɔ̃ kíanɛ kĩniɔ fɛ̀lɛ dì ń sɔ̃baonaɔ kpɛ, aa bàalɛ̀.
Gɔɔ pɔ́ aa ku zɛ́u, Davidi a baomà wà mɛ̀: Abisaloũ kíanɛɔ dɛ̀dɛ píi, an kee i gɔ̃o.
Davidi fɛ̀lɛ à a pɔkasaɔ gà a kɛ̃̀, ɔ̃ à wùlɛ bùsuu. Aà ìwaɔ sĩaaàzi ń ń pɔkasaɔ kɛ̃́kɛ̃a.
Ɔ̃ Davidi vĩ̀i Simɛa nɛ́ Yonadabu mɛ̀: Baa, ńsu ǹyɔ̃ e wà n nɛ́ ɛ̀waasoɔ dɛ̀dɛ píi no, Aminɔ mɛ́ gà ado. Wà yã́pi dɔ̃̀ Abisaloũ wɛ́wa za gɔɔ pɔ́ Aminɔ kùsi a dãe Tamaawaɛ.
Ma dii kí, ńsu ǹyɔ̃ yã́pi kũa n sɔ̃uo. N nɛgɔ̃ɛɔ i gaga píio, sema Aminɔ ado.
Abisaloũ sɔ̃ à bàalɛ̀. Kɛ́ ɛ̀waaso gudɔ̃ana wɛzù, a è wa bɛ Olonaiũ zɛ́u sĩ̀sĩpɔlɛu dasidasi. À gɛ̀ a ò kíɛ: Ma gbɛ̃́ɔ è bɛ sĩ̀sĩpɔlɛu Olonaiũ oi.
Ɔ̃ Yonadabu ò kíɛ: Ń èa? N nɛ́ɔ mɛ́ lɛ́ su we lá má ònɛwa.
Kɛ́ à yã́pi ò a làa, ɔ̃ kíanɛpiɔ kà gɔ̃̀ɔ, aalɛ búbuapɛ. Kí ń a ìwaɔ ɔ́ɔlɔ̀ ḿpii maamaaɛ lɔ.
Abisaloũ bàalɛ̀ à tà Amihudu nɛ́ Talemai, Gesuu kía kĩ́i, ɔ̃ kí Davidi sɔ̃ ìɔ a nɛ́ gaa ɔ́ɔlɔ gɔɔpii.
Kɛ́ Abisaloũ bàalɛ̀ à tà Gesuu, a ku we e wɛ̃̀ àaɔ̃.
Kɛ́ kí Davidi nɔ̀sɛ nìni Aminɔ gaa yã́ musu, ɔ̃ àlɛ Abisaloũ bɛɛkɛ sa.
Zeluia nɛ́ Yoabu dɔ̃ kɛ́ kí pɔ dɔ Abisaloũwa,
ɔ̃ à gbɛ̃́ɔ zĩ̀ Tekoa, aa nɔɛ ɔ̃nɔna sɛ̀ aa sùò. Ɔ̃ a òɛ̀: Kɛ lá ńlɛ gɛwiipɛwa. Gyaa pɔkasaɔ da. Ńsu nísidɔɔo. Kɛ lán nɔɛ pɔ́ a gbɛ̃́ gà àlɛ a ɔ́ɔlɔ à gɛ̃̀gɛ̃wa.
Gɛ́ kí kĩ́i màa, ní yã́ɛ bee oɛ̀. Ɔ̃ Yoabu yã́ sòso kà nɔɛpiɛ a lɛ́u.
Kɛ́ Tekoa nɔɛpi gɛ̀ kí lè, à kùlɛɛ̀ à wùlɛ a gbɛɛu à mɛ̀: Kí, ma suaba!
Ɔ̃ kípi aà là à mɛ̀: Bɔ́ ń yeii? A wèwà à mɛ̀: Gyaan ma ũ, ma zã́ gàɛ.
Mapi n zɔ̀blena, má nɛgɔ̃ɛɔ vĩ gbɛ̃ɔn pla. Kɛ́ aalɛ sòlekɛ kɔ̃tɛ̃ɛ bua, gbɛ̃e ku à ń yoaao. Ɔ̃ an gbɛ̃do a gbɛ̃do lɛ dɛ̀.
Ɔ̃ ma bɛdeɔ fɛ̀lɛ ḿpii, aa ò mapi n zɔ̀blenaɛ aa mɛ̀ mà a nɛ́ pɔ́ a gbɛ̃do dɛ̀pi kpámá wà dɛ, kɛ́ à a gbɛ̃do dɛ̀ yã́i. Aa ye yàa miɔn tɛde pɔ́ gɔ̃̀mɛɛ túbiblena ũpi tɛdɛɛ, kɛ́ ma zã́ su àɔ tɔ́ ge bui vĩ dṹnia guu lɔo.
Ɔ̃ kí ò nɔɛpiɛ: Ta bɛ, má yãdilɛ n yã́pi musu.
Ɔ̃ Tekoa nɔɛpi mɛ̀: Ma dii kí, tàaepi wi ma musu ń ma de bɛdeɔ, mpi níɔ ku tàaesai ń n kíakɛo.
Ɔ̃ kí mɛ̀: Tó gbɛ̃e lɛkã̀ yã́piwa, mɔaànɔ ma kĩ́i la, a e ĩadama lɔo.
Ɔ̃ nɔɛpi mɛ̀: Kí, lɛgbɛ̃ ń Dii n Lua tɔ́o, kɛ́ tɔ̀sina su ma nɛ́ dɛ kɛmapla ma leo yã́i. Ɔ̃ kípi mɛ̀: Ń Diio n nɛ́pi mikãe a lɛ́lɛ zĩ́lɛo.
Ɔ̃ nɔɛpi mɛ̀: Ma dii kí, mapi n zɔ̀blena ma gba zɛ́ mà ɛa yã'onɛ. A wèwà à mɛ̀: O!
Ɔ̃ a òɛ̀: Bɔ́yãi n yã́ bee taa kpàaĩ ń Lua gbɛ̃́ɔi? Yã́ pɔ́ ń òmɛɛ mɛ́ n dayãu, asa ni gbɛ̃́ pɔ́ ń yà gbɛsi n suòo.
Wápii wá ga, wíɔ dɛ lán í pɔ́ kɔ̀lɛ tɔɔlɛ gbɛ̃e i e sɛ̀lɛ lɔowa. Lua lí gbɛ̃́ pɔ́ wa yà wɛ̃ni bɔo, ì zɛwɛɛlɛ ade ɛa suwaɛ.
Ma mɔ yã́pi oi ma dii kíɛɛ, asa gbɛ̃́ɔ tò vĩa ma kũɛ. Ɔ̃ mapi n zɔ̀blena ma mɛ̀ má yã'onɛ. Wìliɔ dɔ̃o tó ńyɔ̃ ma wabikɛama sí,
ní ma bɔ gbɛ̃́ pɔ́ ye mapi ń ma nɛ́o tɔɔlɛ pɔ́ Lua tòwɛ̃ɛ síwá ɔzĩ.
Ma dii kí, mapi n zɔ̀blena ma mɛ̀ n yã́ a to ma sɔ̃ dadoũ, asa ń dɛ lán Lua malaikaewaɛ, ni swã́sɛ yãmaa ń a vãiozi píiɛ. Dii n Lua aɔ kunnɔ.
Ɔ̃ kí òɛ̀: Ńsu gí yã́ pɔ́ málɛ n lai zã́ síiao. Ɔ̃ nɔɛpi mɛ̀: O ma dii kí!
Ɔ̃ kí aà là à mɛ̀: Yoabu lɛ́ kú yã́pi guu yã̀? Nɔɛpi wèwà à mɛ̀: Ma dii kí, ń n kuao yã́ pɔ́ ń òpi gɛa aɛ ń kpɛo vĩo. Ao, n zɔ̀blena Yoabu mɛ́ yã́pi sòso kàmɛɛ ma lɛ́u píi.
N zɔ̀blena Yoabu kɛ̀ màa, kɛ́ à e yã́ pɔ́ daa líwa tiaɛ bee kɛkɛ yã́iɛ. Ma dii, ń ɔ̃nɔ lán Lua malaikaewaɛ, ń yã́ pɔ́ kɛ̀ dṹniau dɔ̃ píi.
Ɔ̃ kí gɛ ò Yoabuɛ: Too, má yã́pi kɛ sa. Gɛ ǹ ɛ̀waaso Abisaloũ gbɛsi ǹ suò.
Ɔ̃ Yoabu kùlɛ kípiɛ, à wùlɛ a gbɛɛu à aà sáaukpà à mɛ̀: Ma dii kí, mapi n zɔ̀blena, má dɔ̃̀ gbã sa kɛ́ ma yã́ kàngu, asa n ma yãmà.
Ɔ̃ Yoabu fɛ̀lɛ gɛ̀ Abisaloũ gbɛ̀si Gesuu, à sùò Yelusalɛũ.
Ɔ̃ kí mɛ̀: Oɛ̀ aà gɛ zɔ̃lɛ azĩa bɛ, wá wɛ́ a kɛ síiɔ̃o. Ɔ̃ Abisaloũ gɛ̀ zɔ̃̀lɛ a bɛ, aai wɛsikɔ̃lɛ ń kíoo.
Gɔ̃ kɛfɛnae ku Isailiɔ guu lán Abisaloũwao. Wìɔ aà maabo maamaaɛ. Sɛa za aà gbá zĩ́lɛ e à gɛ̀ pɛ̀ aà minanguo sãae kuo.
Ìɔ a mi bo wɛ̃ ń wɛ̃oɛ. Ì a gbia ma. Tó a bò, ì yɔ̃ kiloowa, ìɔ dɛ kiloo plaa.
À nɛgɔ̃ɛɔ ì gbɛ̃ɔn àaɔ̃ ń nɛnɔɛo do. Nɛnɔɛpi tɔ́n Tamaa. Nɔ kɛfɛnaɛ.
Abisaloũ ku Yelusalɛũ e wɛ̃̀ pla wɛsia kílɛ sai.
Ɔ̃ à Yoabu sìsi aà gɛɛ kí kĩ́i, ãma Yoabu i we mɔ̀ aà kĩ́io. Ɔ̃ à ɛ̀a à aà sìsi lɔ, i we mɔ̀o.
Ɔ̃ a ò a ìwaɔnɛ: À Yoabu bua pɔ́ kú ma pɔ́ saɛ gwa, aà naa mà. À gɛ tɛsɔ̃wà. Ɔ̃ Abisaloũ ìwaɔ gɛ̀ tɛsɔ̃̀ Yoabu buapiwa.
Ɔ̃ Yoabu fɛ̀lɛ gɛ̀ Abisaloũ bɛ, à aà là à mɛ̀: Bɔ́yãi n ìwaɔ tɛsɔ̃̀i ma buawai?
Ɔ̃ Abisaloũ wèwà à mɛ̀: Gwa, ma gbɛ̃́ zĩ̀ma, ma mɛ̀ mɔ mà n zĩ kíwaɛ, kɛ́ ǹ aà la bɔ́mɛ tò à ma gbɛ̀si Gesuu à sùmanɔi? Kua we sã̀ɔmɛɛ dɛ laa! Má ye mà kɔ̃'e ń kío tia. Tó má tàae vĩɛ, aà ma dɛ.
Ɔ̃ Yoabu gɛ̀ yã́pi ò kíɛ. Ɔ̃ kípi Abisaloũ sìsi. Kɛ́ à mɔ̀, à kùlɛɛ̀ à wùlɛ a gbɛɛu. Ɔ̃ kí lɛpɛ̀wà.
Bee gbɛa Abisaloũ sɔ̃́go è ń sɔ̃́ɔ ń gɔ̃ɛ gbɛ̃ɔn blakwi pɔ́ aaɔ bàalɛ a aɛɔ.
Ì fɛlɛ kɔɔkɔɔ àɔ zɛa bĩ́ibɔlɛzɛ saɛ. Tó gbɛ̃́ yãvĩ ń a gbɛ̃́deeo, àlɛ gɛò kí kĩ́i aà kɛkɛɛ, Abisaloũ ì ade sísi ì oɛ̀: Wɛ̃́lɛ kpele n bɔui? Tó a wèwà à mɛ̀: Mapi n zɔ̀blena ma bɔ Isaili buiɛ beeuɛ,
ɔ̃ Abisaloũ ì oɛ̀: N yã́ naɛ, a zɛvĩ, ãma kí gbɛ̃e ku à swã́sɛ n yã́io.
Abisaloũ ì ɛa mɛ: Tó wà ma kɛ yã́kpalɛkɛna ũ wá bùsuu, gbɛ̃́ pɔ́ yãvĩ ge gbɛ̃́ pɔ́ lɛ́ gbɛ̃́ gbɛa yã́kpalɛu píi ali mɔ́ ma kĩ́i, máli aà yãkɛkɛɛ̀ a zɛ́waɛ.
Tó gbɛ̃́ mɔ̀ kùlɛ aà aɛ, ì ɔbɔ ade kũ à lɛ́pɛwà.
Màa ìɔ kɛ Isaili pɔ́ lɛ́ mɔ́ yã́kpalɛkɛi kí kĩ́iɔnɛ píi, ɔ̃ an sɔ̃ tàwà.
Wɛ̃̀ síiɔ̃ gbɛa a ò kíɛ: Ma gba zɛ́ mà gɛ́ lɛ́ pɔ́ má kɛ̀ Diiwa sa'oi Hɛblɔ̃.
Mapi n zɔ̀blena ma lɛ́gbã dɔ̀wà gɔɔ pɔ́ má kú Gesuu, Sili bùsuu ma mɛ̀: Tó Dii tò ma su Yelusalɛũ, má sa'owà Hɛblɔ̃ɛ.
Kí òɛ̀: Gɛ ǹ su aafia! Ɔ̃ à fɛ̀lɛ gɛ̀ Hɛblɔ̃.
À gbɛ̃́ɔ zĩ̀ Isaili buiɔwa píi à mɛ̀: Tó a kuu'ɔ mà dɔ, à o Abisaloũ mɛ́ kpalablè Hɛblɔ̃.
Gɔɔ pɔ́ àlɛ fɛlɛ Yelusalɛũ, à gbɛ̃́ɔ sìsi gbɛ̃ɔn ɔ̀aa do aa gɛ́ánɔ, ɔ̃ aa gɛ̀ ń nɔ̀sɛmɛndoo, aa yã́ asii dɔ̃o.
Gɔɔ pɔ́ àlɛ sa'o, à Gilo gbɛ̃́ Aitofɛli, Davidi lɛdamade sìsi za aà bɛ wɛ̃́lɛu, ɔ̃ lɛkpaaĩa Davidizi lɛ́ dɛdɛ. Gbɛ̃́ pɔ́ aa kú ń Abisaloũoɔ dasi lɛ́ kã́fĩɛ.
Baokpana mɔ ò Davidiɛ à mɛ̀: Isailiɔ ń sɔ̃ kpà Abisaloũwa.
Ɔ̃ Davidi ò a ìwa pɔ́ kuanɔ Yelusalɛũɔnɛ: À fɛlɛ wà bàasi. Tó wi kɛ màao, wá pili Abisaloũwao. Wà kɛ kpakpa. Tó wi kɛ kpakpao, a wá le la à wá ásookɛ, i wɛ̃́lɛdeɔ dɛdɛ ń fɛ̃ndao.
Kí ìwaɔ òɛ̀: Wá dii kí, yã́ pɔ́ n zɛò píi, wápiɔ n zɔ̀blenaɔ wá làaɛ.
Ɔ̃ kí dàzɛu. Aà bɛdeɔ bɔ̀ tɛaàzi ḿpii, ãma aà nɔ mɛ̀n kwi pɔ́ i mɛ́sɛdilɛnɛ́oɔ ɔ̃ à ń tó we aaɔ bɛgwa.
Kí dàzɛu ń a gbɛ̃́ɔ màa. Kɛ́ aa kà wɛ̃́nkpɛ, à lìlɛ zɛ̀
a ìwaɔnɛ píi ń aà dɔaiɔ ń Gatade gbɛ̃ɔn ɔ̀aa àaɔ̃ pɔ́ tɛaàzi za Gataɔ, aa gɛ̃̀ píi.
Ɔ̃ kí ò Gata gbɛ̃́ Itaiɛ: Bɔ́yãi ńlɛ gɛ́wanɔi? Ɛa tá, níɔ kú ń kí dafuo, asa bɔ̀mɔn n ũ, n bɔ n bùsuuɛ.
N kaa i gɔɔplakɛo, ɔ̃ ń ye ǹyɔ̃ liaaliaawanɔa? Má dɔ̃ gu pɔ́ málɛ gɛ́uo. Ǹ n gbɛ̃́ɔ kãaa ǹ táńnɔ. Dii gbɛ̃kɛ ń náaiyão kɛnɛ.
Ɔ̃ Itai wèwà à mɛ̀: Ma dii kí, ń Dii kuao ń n kuao, gu pɔ́ ń kúu píi, mapi n zɔ̀blena máɔ ku weɛ, má gan nò máɔ kun nò.
Ɔ̃ Davidi òɛ̀: Dɔaa wà gɛ́! Ɔ̃ Gata gbɛ̃́ Itai ɛ̀a dàzɛu ń a gbɛ̃́ɔ ń a daɛ pɔ́ kuanɔɔ píi.
Kɛ́ aalɛ gɛ̃zɛa ḿpii, ɔ̃ bùsudeɔ wii pã̀lɛ. Kɛ́ kí bùa Sedɔ̃wa, ɔ̃ ampii aa gbáa zɛ́ sɛ̀.
Zadoki ku we lɔ ń Levii buiɔ píi. Aa Luabaakuańnɔ kpagolo sɛa. Aa kpagolopi dìlɛ Abiataa saɛ e gbɛ̃́ɔ bɔ̀lɛ wɛ̃́lɛu aa làa píi.
Ɔ̃ kí ò Zadokiɛ: Lua kpagolo sɛ́ ǹ gɛ̃ò wɛ̃́lɛu. Tó Dii ma wɛgwà, a to mà su, mí wɛsiɛ ń a kúkĩio.
Tó asu mɛ ma yã́ i kaaguoɛ sɔ̃, má làa. Aà kɛmɛɛ lá à kɛ̀ɛ̀ maawa.
Ɔ̃ kí ɛ̀a ò sa'ona Zadokiɛ: Gu'enan n ũo lò? Ɛa ta wɛ̃́lɛ guu aafia ń n nɛ́ Aimaazao ń Abiataa nɛ́ Yonatãao. À tá ń á nɛ́ gbɛ̃ɔn plapiɔ.
Máɔ zɛa swabɔlɛu sɛ̃u e mà baomawáɛ.
Ɔ̃ Zadoki ń Abiataao Lua kpagolo sɛ̀ aa tàò Yelusalɛũ, ɔ̃ aa gɔ̃̀ we.
Davidi lɛ́ Kùkpɛ sĩ̀sĩ kṹ, àlɛ ɔ́ɔlɔ. À pɔkù a mia, a kyalekpaao. Gbɛ̃́ pɔ́ kuaànɔɔ pɔkù ń mia píi, aalɛ ɔ́ɔlɔ aalɛ gɛò.
Kɛ́ wa ò Davidiɛ Aitofɛli ku gbɛ̃́ pɔ́ zɛ̀ ń Abisaloũoɔ guuɛ, ɔ̃ Davidi wabikɛ̀ Diiwa à mɛ̀: To aà lɛdama àɔ dɛ yãfaasai ũ.
Kɛ́ Davidi kà sĩ̀sĩ misonaa, gu pɔ́ lousisikĩi kúu, Aaki gbɛ̃́ Usai mɔ̀ dàaàlɛ, aà ula kɛ̃a, mɛ́ bùsu kaa aà miu.
Davidi òɛ̀: Tó n gɛmanɔ, ńyɔ̃ɔ dɛmɛɛ aso ũɛ.
Tó n ɛa n ta wɛ̃́lɛu, mɛ́ ń ò Abisaloũɛ aà zɔ̀blenan n ũ sɔ̃, ńyɔ̃ Aitofɛli lɛdama bãdɛmɛɛɛ. Oɛ̀ aà mae zɔ̀blenan n ũ yãa, ãma tia n gɔ̃ aà zɔ̀blena ũɛ sa.
Sa'onaɔ Zadoki ń Abiataao aaɔ kunnɔ we. Yã́ pɔ́ ń mà kibɛ sɛ́lɛ siunɛ́ píi.
An nɛ́ gbɛ̃ɔn plaɔ kunnɔ we, Zadoki nɛ́ Aimaaza ń Abiataa nɛ́ Yonatãao. Tó n yãe mà, nɛ́piɔ zĩ aa mɔ omɛɛ.
Ɔ̃ Davidi gbɛ̃na Usaipi tà, à kà Yelusalɛũ gɔɔ pɔ́ Abisaloũ lɛ́ gɛ̃u.
Kɛ́ Davidi vĩ̀ sĩ̀sĩ misonaa yɔɔ, a è Mɛfibosɛ ziia Ziba káoyè zàa'ĩnaɔnɛ mɛ̀n pla, àlɛ mɔ́ daialɛ. Aa pɛ̃ɛ sɛa mɛ̀n ɔ̀aa do ń vɛ̃ɛbɛ kàao mɛ̀n basɔo ń kaadɔɛn kàao mɛ̀n basɔo ń vɛ̃ɛo tùu do.
Ɔ̃ Davidi Ziba là à mɛ̀: Bɔ́mɛ tò n mɔ ń beeoi? Ziba wèwà à mɛ̀: Kí, zàa'ĩnaɔá n bɛdeɔ pɔ́ɛ aa dikpɛ. Pɛ̃ɛ ń kàaɔá n gbɛ̃́ɔ pɔbleaɛ. Vɛ̃ɛ sɔ̃, gbɛ̃́ pɔ́ kpàsa guwaiwaiuɔ imiaɛ.
Kí aà là à mɛ̀: N dii pɔ́ ì kɛsai tɔũna ku má ni? Ziba wèwà à mɛ̀: À gɔ̃̀ Yelusalɛũ, asa àlɛ e Isailiɔ a kpa a dezi kpalau gbãɛ.
Ɔ̃ kí òɛ̀: Pɔ́ pɔ́ Mɛfibosɛ vĩ píi gɔ̃̀ n pɔ́ ũɛ. Ɔ̃ Ziba mɛ̀: Ma kulɛ kɛ! Ma dii kí, ǹyɔ̃ ma wɛgwa màa.
Kɛ́ kí Davidi sɔ̃̀ Bauliũzi, a è gɔ̃ɛe bɔ̀u. Aà tɔ́n Simɛi, Gela nɛ́ɛ. Aamɛ aa bui doũ ń Saulu bɛdeɔ. À bɔ̀ wɛ̃́lɛu, àlɛ Davidi ká.
Àlɛ kí Davidi ń aà gbɛ̃́ɔ kɛ̃kɛ̃ ń gbɛo, baa kɛ́ aà zĩgɔ̃ɔ ń aà dɔaiɔ ku aà ɔplaai ń ɔzɛɛio ḿpii.
Àlɛ aà sɔ̃sɔ̃ àlɛ mɛ: Gɛ́i! Gɛ́i! Gbɛ̃dɛna! Pɔ́ pãɛ!
Dii fĩabònɛ Saulu pɔ́ n kpalablè aà gbɛu bɛdeɔ dɛdɛa yã́ musu. Dii n bɔ kpalau, à n nɛ́ Abisaloũ kpàu. Ásoo kɛ̀maɛ sa, asa gbɛ̃dɛnan n ũ.
Ɔ̃ Zeluia nɛ́ Abisai ò kíɛ: Ma dii kí, a maa gbɛ̃ gɛɛ bee àɔ n sɔ̃sɔ̃o. To mà gɛ́ aà mi zɔ̃i.
Ɔ̃ kí mɛ̀: Zeluia nɛ́ɔ, bɔ́mɛ wá daaai? Tó Dii mɛ́ òɛ̀ aà ma sɔ̃́sɔ̃, ɔ̃ àlɛ ma sɔ̃sɔ̃, démɛ a fɔ̃ aà la, bɔ́yãi àlɛ kɛi màaii?
Ɔ̃ Davidi ò Abisaiɛ ń a ìwaɔ píi à mɛ̀: À gwa, mazĩa nɛ'ia mɛ́ lɛ́ wɛɛlɛ ma dɛ. Wa Bɛ̃yãmɛɛ buiɛ bee pɔ́ o lɔe? À aà to we. Tó Dii mɛ́ òɛ̀ aà ma sɔ̃́sɔ̃, a maaɛ.
Wìliɔ dɔ̃o tó Dii asu ma taasi e, i fĩabomɛɛ ń maao sɔ̃́sɔ̃a pɔ́ wàlɛ kɛmɛɛ gbã yã́i.
Kɛ́ Davidi bɛ zɛ́u ń a gbɛ̃́ɔ, Simɛi bɛ sĩ̀sĩpɔlɛu aà saɛ. Àlɛ aà sɔ̃sɔ̃, àlɛ aà kɛ̃kɛ̃ ń gbɛo, àlɛ bùsu fãaàgu.
Kɛ́ kí ń a gbɛ̃́ pɔ́ kuanɔɔ kà swai, aa kpàsa, ɔ̃ aa kã́mabò we.
Abisaloũ kà Yelusalɛũ ń Isailiɔ píi. Aitofɛli kuaànɔ.
Ɔ̃ Davidi gbɛ̃na Usai, Aaki gbɛ̃́ gɛ̀ Abisaloũ lè a òɛ̀: Lua n dɔ̃ ń aafiao Záai! Lua n dɔ̃ ń aafiao Záai!
Abisaloũ aà là à mɛ̀: Gbɛ̃kɛ pɔ́ ń vĩ ń n gbɛ̃naon wea? Bɔ́yãi ni gɛ́ ń n gbɛ̃naoo ni?
Usai wèwà à mɛ̀: Màa no! Má dɛ gbɛ̃́ pɔ́ Dii ń gbɛ̃́ɛ beeɔ sɛ̀ pɔ́ ũɛ. Ma zɛ ń kía pɔ́ Isailiɔ kpàpioɛ.
Bee gbɛa lɔ, démɛ maa mà zɔbleɛ̀i, n bàasio? Lá ma zɔblè n maeɛ yãa, a maa mà blenɛ sɔ̃ɛ.
Abisaloũ ò Aitofɛliɔnɛ: À lɛdaa. Bɔ́ wá kɛi?
Ɔ̃ Aitofɛli wèwà à mɛ̀: Gɛ́ wúlɛi ń n mae nɔ pɔ́ à ń tó la aalɛ bɛgwaɔ. Isaili píi a ma ń tò n mae ye n gĩyãio, gbɛ̃́ pɔ́ kunnɔɔ gbãa i kã́fĩ.
Ɔ̃ wà zwã̀akpɛ dɔ̀ Abisaloũɛ kpɛ́ musu, ɔ̃ à gɛ̀ wùlɛ ń a mae nɔpiɔ we Isailiɔ píi wáa.
Gɔɔ beeɔ lɛ́ pɔ́ Aitofɛli ì damá dɛ lán gbɛ̃́ pɔ́ yãgbɛ̀a Luawawaɛ. Màa Aitofɛli lɛdama dɛ Davidiɛ ń Abisaloũo píi.
Aitofɛli ò Abisaloũɛ: To mà zĩgɔ̃ɔ sɛ gbɛ̃ɔn ɔ̀aasɔsɔo lɛɛ kuɛpla (12.000), mí gɛ́ pɛ́lɛińnɔ Davidizi gwã́a.
Má lɛ́lɛwà gɔɔ pɔ́ à kpàsa, aà ɔ bùsaɛ, mí aà fu, aà gbɛ̃́ɔ i bàalɛ píi, mí aà dɛ ado,
mí sunɛ ń gbɛ̃́ɔ píi. Ampii sua yã́ dɛ gbɛ̃́ pɔ́ ńlɛ wɛ yã́ ũɛ. Tó à gà, ɔ̃ gbɛ̃́ɔ gɔ̃ yãkelesai ḿpii.
Yã́pi kà Abisaloũgu ń Isaili gbɛ̃zɔ̃ɔɔ píi.
Ɔ̃ Abisaloũ mɛ̀: Aaki gbɛ̃́ Usai sísi lɔ, wà ma lá a o sɔ̃.
Kɛ́ Usai kà, Abisaloũ òɛ̀: Lá Aitofɛli òn kɛ. Wà kɛ lá a òwa yã̀, ge wásu kɛ màao? Ń è kpelewai?
Usai wèwà à mɛ̀: Lɛ́ pɔ́ Aitofɛli dàwá gbã maao.
Ń n mae dɔ̃ ń aà gbɛ̃́ɔ. Zĩ̀kan maaɔn ń ũ, aa pãsĩ lán wài nɛade pɔ́ wà a nɛ́ɔ sìwàwaɛ. N maeá zĩgɔ̃ɛ, a we i gudoũ ń a gbɛ̃́ɔo.
Kɛ́ a ku tia, àɔ ulɛa gbɛ̀'ɛ guu ge gupãleiɛ. Tó à sù dɔ̀aa a lɛ̀lɛ wá gbɛ̃́ɔwaɛ, gbɛ̃́ pɔ́ a baomà a mɛ, wà zĩblè Abisaloũ zĩgɔ̃ɔwaɛ.
Baa nɛgɔ̃na pɔ́ wɔ́ɔ vĩ lán nɔ̀ɔmusuwaɔ sɔ̃ a kɛ̃́ńguɛ, asa Isailiɔ dɔ̃ píi kɛ́ n maeá zĩ̀kan maaɛ, mɛ́ nɛgɔ̃naɔ kuaànɔ.
Ayãmɛto lɛdama pɔ́ má vĩn kɛ: Isailiɔ kãaanzi píi za Dã e za Bɛɛsɛba, aaiɔ dasi lán ísialɛ ũfãawa, ní dɔaanɛ́ zĩlau.
Wá aà le gu pɔ́ a kuu píi, wí lɛ́lɛwà lán fíi kwɛa tɔɔlɛwawa. Aàpi ń gbɛ̃́ pɔ́ kuaànɔɔ píi, an gbɛ̃e a bɔo.
Tó à sù gɛ̃̀ wɛ̃́lɛeuɛ sɔ̃, Isaili baade píi ba sɛ gɛò we, aai pɔ́ pɔ́ wà wɛ̃́lɛpi kàlɛwàɔ gálɛ taò guzulɛu. Baa a gbɛ̀ kasonae, wasu e we lɔo.
Ɔ̃ Abisaloũ ń Isailiɔ píi mɛ̀: Usai lɛdama maa dɛ Aitofɛli pɔ́a. Dii mɛ́ zɛ̀ò à Aitofɛli lɛdama maapi bãdɛ, kɛ́ à e Abisaloũ ásookɛ yã́i.
Ɔ̃ Usai ò sa'ona Zadokiɛ ń sa'ona Abiataao à mɛ̀: Aitofɛli lɛdà Abisaloũwa ń Isaili gbɛ̃zɔ̃ɔɔ lá aa kɛ kɛ́wa, ɔ̃ mapi sɔ̃ ma lɛdàmá ma mɛ̀ lá á kɛn la.
À gbɛ̃́ɔ zĩ kpakpa aa gɛ o Davidiɛ asu i swabɔlɛuo, aà bua kpakpa, kɛ́ wasu aàpi ń gbɛ̃́ pɔ́ kuaànɔɔ míɔnzɔ̃o yã́i.
Yonatãa ń Aimaazao ku Logɛli nibɔnai, asa aa fɔ̃ bɔ gupuau Yelusalɛũo. Ɔ̃ nɔɛ zĩkɛna gɛ ònɛ́ aa gɛ baopi kpa kí Davidiɛ.
À mɔ lè ɛ̀waasoe ń é, ɔ̃ à gɛ̀ a ò Abisaloũɛ. Gbɛ̃ɔn plapiɔ dàzɛu gɔ̃̀ɔ, aa gɛ̀ gbɛ̃e bɛ Bauliũ. Lɔ̀ɔ ku ua we, ɔ̃ aa gɛ̃̀u.
Ɔ̃ nɔɛe lɔ̀ɔpi nɛ́ tàɛ à pɔ́wɛna fã̀lɛwà, gbɛ̃e a yã́ dɔ̃o.
Kɛ́ Abisaloũ gbɛ̃́ɔ mɔ̀ nɔɛpi bɛ aa mɛ̀: Aimaaza ń Yonatãao ku má ni? A wèmá à mɛ̀: Aa bùa swa'ɔnawa. Aa ń wɛɛlɛ, aai ń eo, ɔ̃ aa ɛ̀a tà Yelusalɛũ.
Kɛ́ aa tà, ɔ̃ gbɛ̃ɔn plapiɔ bɔ̀lɛ lɔ̀ɔpiu, aa gɛ̀ wa ò kí Davidiɛ aa mɛ̀: Bua swawa kpakpa, asa Aitofɛli lɛkpàaĩnziɛ.
Davidi dàzɛu ń gbɛ̃́ pɔ́ kuanɔɔ píi, aa bùa Yuudɛ̃wa. Kɛ́ gu dɔ̀, an gbɛ̃e i gɔ̃o, aa bùa ḿpiiɛ.
Kɛ́ Aitofɛli è wi zĩkɛ a lɛdamawao, à fɛ̀lɛ káoyè a zàa'ĩnaɛ, à tà a bɛ wɛ̃́lɛu. À a bɛ yãgɔ̃̀gɔ̃, ɔ̃ à azĩa lòo à gà, ɔ̃ wà aà vĩ̀ a mae mia'ɛu.
Davidi gɛ̀ Maanaiũ, ɔ̃ Abisaloũ bùa Yuudɛ̃wa ń Isailiɔ píi.
Abisaloũ Amasa dìlɛ zĩgɔ̃ɔ dɔaana ũ Yoabu gbɛu. Amasaá Isimaɛla bui Yɛtɛɛ nɛ́ɛ. Aà dan Yɛse nɛ́ Abigaili ũ, Yoabu da Zeluia dãunaɛ.
Isailiɔ ń Abisaloũo bòokpà Galada bùsuu.
Kɛ́ Davidi kà Maanaiũ, Naasa nɛ́ Sobi, Laba wɛ̃́lɛ pɔ́ kú Amɔni bùsuu gbɛ̃́ mɔ̀ ń Lodebaa gbɛ̃́ Amiɛli nɛ́ Makiio ń Logɛliũ pɔ́ kú Galada bùsuu gbɛ̃́ Baazilaio.
Aa mɔ̀ ń wúlɛbɔɔ ń taɔ ń ooɔ ń éseo ń naao ń pɛ̃ɛtio ń pɔ́wɛna kpasaao ń bláao ń dopɔɔ
ń zɔ́o ń vĩfãaio ń sã nɔ̀ɔo ń gàseo, aa kpà Davidiwa ń gbɛ̃́ pɔ́ kuaànɔɔ aa ble, asa aa mɛ̀: Nɔana ń imio gbɛ̃́piɔ dɛ̀ gbáau, aa kpàsaɛ.
Davidi gbɛ̃́ pɔ́ kuanɔɔ kã̀aa, ɔ̃ à dɔaanaɔ dìlɛdilɛ gbɛ̃ɔn ɔ̀aasɔsɔoɔnɛ ń gbɛ̃ɔn basɔobasɔoɔ.
Ɔ̃ à a zĩgɔ̃piɔ kpaalɛ̀ gãli àaɔ̃. À gãli do nà Zeluia nɛ́ Yoabuɛ a ɔzĩ, ado sɔ̃ Yoabupi dãuna Abisaiɛ a ɔzĩ, ado sɔ̃ Gata gbɛ̃́ Itaiɛ a ɔzĩ. Ɔ̃ kí ò a zĩgɔ̃ɔnɛ à mɛ̀: Mámɛ má dɔaaɛ́.
Ɔ̃ gbɛ̃́ɔ mɛ̀: Ńsu gɛo. Tó wa su wa bàalɛ̀, aa wá yãdao. Baa tó wá gbɛ̃́ kĩniɔ gàga, aa wá yãdao. Mpi aalɛ n gwa dɛ gbɛ̃ɔn ɔ̀aasɔsɔo lɛɛ kwia (10.000). N dɔawálɛ wɛ̃́lɛ guu mɛ́ maa.
Ɔ̃ kí ònɛ́: Lá à kɛ̀ɛ́ maa ɔ̃ má kɛ. Kí gɛ̀ zɛ̀ bĩ́ibɔlɛ saɛ, ɔ̃ zĩgɔ̃ɔ bɔ̀lɛ gã ń gão gbɛ̃ɔn basɔobasɔoɔ ń gbɛ̃ɔn ɔ̀aasɔsɔoɔ.
Ɔ̃ kí yãdìlɛ Yoabuɛ ń Abisaio ń Itaio à mɛ̀: Kɛ ɛ̀waaso Abisaloũɛ busɛbusɛ ma yã́i. Zĩgɔ̃ɔ yã́ pɔ́ kí dìlɛ dɔaanaɔnɛ Abisaloũ yã́ musu mà ḿpii.
Zĩgɔ̃ɔ bɔ̀lɛ gɛ̀ sɛ̃u zĩkai ń Isailiɔ, ɔ̃ aa sìkɔ̃u Ɛflaiũ lákpɛu.
Davidi zĩgɔ̃ɔ zĩblè Isailiɔwa. Gbɛ̃́ pɔ́ gàga gɔɔ beeɔ dasi, gbɛ̃ɔn ɔ̀aasɔsɔo lɛɛ baoɛ (20.000).
Zĩpi lì bùsupia píiɛ, ɔ̃ gɔɔ bee sɛ̃ gbɛ̃́ɔ blè dasi dɛ fɛ̃ndaa.
Kɛ́ Abisaloũ kpàaũ ń Davidi gbɛ̃́ɔ, a di sɔ̃baona kpɛ. Ɔ̃ sɔ̃baonapi gɛ̀ gbɛ̃́nɛli gbɛ̃̀nɛ gɔ̃n kelede gbáu, ɔ̃ aà waa pà ligɔ̃n taau gíũgiũ, ɔ̃ aà sɔ̃́pi gɛ̃̀zɛa, ɔ̃ à gɔ̃̀ looa gugbɔ̃u we.
Kɛ́ gbɛ̃e aà è, à gɛ̀ a ò Yoabuɛ à mɛ̀: Ma Abisaloũ è paa ligɔ̃n taau.
Ɔ̃ Yoabu ò gbɛ̃́ pɔ́ baopi kpàɛɛ̀: Bɔ́ɔɔ? N aà èa? Bɔ́yãi ni aà lɛ́ ń nɛ̀o ni? Dɔ̃ ma n gba yãa ã́nusu ɔwatɛ̃ kwi ń nɛgɔ̃n asanao.
Ɔ̃ gbɛ̃́pi wè Yoabuwa: Baa tó wà ã́nusu kà ma ɔu mɛ̀n ɔ̀aa sɔo, má fɔ̃ ɔkã kíanɛpiwao, asa kí yãdìlɛnɛ ń Abisaio ń Itaio wá swã́ mà, à mɛ̀ wà ɔlia ɛ̀waaso Abisaloũpizi.
Tó ma aà dɛ̀, ma ásookɛ̀ mazĩaɛɛ. A kee ulɛa kíɛo, mpi sɔ̃ ńyɔ̃ zɛmanɔo.
Yoabu mɛ̀: Má fɔ̃ màɔ n dã màao. Ɔ̃ à lí sɔ̃́nɛ sɛ̀ mɛ̀n àaɔ̃, à gɛ̀ Abisaloũ zɔ̃̀ò a sɔ̃u gɔɔ pɔ́ a paa ligɔ̃n taau bɛ̃́ɛ.
Ɔ̃ Yoabu zĩkabɔkũna gbɛ̃ɔn kwiɔ lìaaàzi aa aà dɛ̀.
Ɔ̃ Yoabu kuupɛ̀ à a zĩgɔ̃ɔ zùukɛ̀, ɔ̃ aa zɛ̀ pɛ́lɛa Isailiɔziɛ.
Aa Abisaloũ gɛ sɛ̀ wa zù ɛ̀ zɔ̃ɔ guu lákpɛu we, ɔ̃ aa gbɛ kã̀aawa, à gɔ̃̀ gbɛ̀zɛ zɔ̃ɔ ũ. Ɔ̃ Isailiɔ bàalɛ̀, baade tà a bɛ.
Gɔɔ pɔ́ Abisaloũ ku, à gbɛpɛ̀lɛ azĩaɛ Kía guzulɛu, asa à mɛ̀ á nɛgɔ̃ɛ vĩo, mɛ́ á ye a tɔ́ gao. À azĩa tɔ́ kpà gbɛ pɔ́ a pɛ̀lɛpiɛ, ɔ̃ wìɔ sísi Abisaloũ Dɔngubɔ e ń a gbão.
Zadoki nɛ́ Aimaaza mɛ̀: To mà bàalɛ mà gɛ́ baokpai kíɛ, lá Dii yãnakpàwà à aà bɔ̀ a ibɛɛɔ ɔzĩ.
Ɔ̃ Yoabu òɛ̀: Ńyɔ̃ e ǹ baokpa gbão, sema gɔɔ pãle zĩ́ɛ. Gbã pɔ́ɛ bee ńyɔ̃ kpao, kɛ́ kíanɛ gà yã́i.
Ɔ̃ Yoabu ò Etiopi buiɛ: Gɛ ǹ yã́ pɔ́ ń è o kíɛ. Ɔ̃ Etiopi buipi kùlɛ Yoabuɛ, à fɛ̀lɛ ń bao.
Zadoki nɛ́ Aimaaza ɛ̀a ò Yoabuɛ: Baa tó à kɛ̀ kpelewaɛ, to mà bàalɛ màɔ tɛ Etiopi buipi kpɛ. Ɔ̃ Yoabu òɛ̀: Nɛ́, bɔ́yãi ń ye bàalɛi? Baopi aɔ ài vĩnɛo.
Ɔ̃ Aimaaza mɛ̀: Baa tó à kɛ̀ kpelewa, má ye mà bàalɛɛ. Ɔ̃ Yoabu òɛ̀: Bàalɛ! Ɔ̃ à bàalɛ̀, à bɔ̀ ń swa saɛ zɛ́o, à Etiopi buipi kɛ̃̀.
Davidi zɔ̃lɛa wɛ̃́lɛ bĩ́ibɔlɛ gbà mɛ̀n plaɔ zãnguo. Gudɔ̃ana dɛ̀dɛ bĩ́iwa e bɔlɛpi musu. Kɛ́ à wɛzù, à gbɛ̃e è bɛ ado ń bao.
À lɛzù kízi, a òɛ̀. Ɔ̃ kí mɛ̀: Lá a bɛ adoɛ, àlɛ mɔ́ ń baonaoɛ. Ɔ̃ àlɛ mɔ́, à kãikũ̀.
Ɔ̃ gudɔ̃anapi gbɛ̃pãle è lɔ, àlɛ bàalɛ. À lɛzù bĩ́ibɔlɛdɔ̃anazi à mɛ̀: Gbɛ̃pãle bɛ aà kpɛ ń bao, àlɛ mɔ́ kee lɔ. Ɔ̃ kí mɛ̀: Àlɛ mɔ́ ń baonao sɔ̃ɛ.
Ɔ̃ gudɔ̃anapi mɛ̀: Má è gbɛ̃́ sɛ̃́ia bàalɛa dɛ lán Zadoki nɛ́ Aimaaza bàalɛawaɛ. Ɔ̃ kí mɛ̀: Gbɛ̃maaɛ, baona ɔ̃ àlɛ suò.
Aimaaza lɛzù kízi à mɛ̀: Aafia ku! Ɔ̃ à kùlɛ kíɛ, à mipɛ̀lɛ tɔɔlɛ à mɛ̀: Wà Dii n Lua sáaukpa, à gbɛ̃́ pɔ́ kuabìimaɔ kpàma, ma dii kí.
Ɔ̃ kí aà là à mɛ̀: Ɛ̀waaso Abisaloũ ku aafiaa? Aimaaza wèwà à mɛ̀: Kɛ́ Yoabu lɛ́ n zɔ̀blena zĩ ń mapi n zɔ̀blenao, má mà zɔa fɛ̀lɛ maamaa, ãma má dɔ̃ bɔ́mɛ kɛ̀o.
Kí mɛ̀: Zɛ la gĩa. Ɔ̃ à zɛ̀ we.
Kɛ́ Etiopi buipi kà à mɛ̀: Ma dii kí, ma mɔnɛ ń baonaoɛ. Dii yãnakpàma gbã, à n bɔ gbɛ̃́ pɔ́ bɔ̀ n kpɛɔ ɔzĩ.
Ɔ̃ kí aà là à mɛ̀: Ɛ̀waaso Abisaloũ ku aafiaa? Etiopi buipi wèwà à mɛ̀: Ma dii kí, Lua to n ibɛɛɔ ń gbɛ̃́ pɔ́ aa fɛ̀lɛ aalɛ ĩadamaɔ gɔ̃ lán ɛ̀waasopiwa.
Sɔ̃ kɛ̃̀ kígu, à dɛ̀dɛ gɛ̃̀ kpɛ́ pɔ́ kú bɔlɛpi musuu, ɔ̃ à ɔ́ɔlɔ̀ we. Gɔɔ pɔ́ àlɛ dɛdɛ we à mɛ̀: Ma nɛ́ Abisaloũ! Ma nɛ́ Abisaloũ! Ma gaa n gɛ̃ɛ ũ sã̀ɔ yãa! Abisaloũ ma nɛ́! Ma nɛ́!
Wa ò Yoabuɛ: Kí lɛ́ ɔ́ɔlɔ àlɛ wɛ̃nakɛ Abisaloũ yã́ musu.
Gɔɔ bee zĩgɔ̃ɔ zĩblepɔnakɛa lì wɛ̃nakɛa ũ, asa aa mà wà mɛ̀, kí nɔ̀sɛ ɔ̃̀ɔkpà a nɛ́ yã́ musuɛ.
Gɔɔ bee zĩgɔ̃ɔ gɛ̃̀ wɛ̃́lɛu sɔɔsɔɔ lán gbɛ̃́ pɔ́ bàalɛ̀ zĩlau, wí ń kṹɔwaɛ.
Kí pɔkù a oaa, àlɛ búbuapɛ, àlɛ mɛ: Ma nɛ́ Abisaloũ! Abisaloũ ma nɛ́! Ma nɛ́!
Ɔ̃ Yoabu gɛ̀ kí lè kpɛ́u à mɛ̀: N widà n gbɛ̃́ɔwa gbã. Aa n bɔ gbã ń n nɛgɔ̃ɛɔ ń n nɛnɔɛɔ ń n naɔ ń n nɔ pɔ́ ni mɛ́sɛdilɛnɛ́oɔ.
N zangudeɔ ɔ̃ ń yeńzi, ɔ̃ ń za n yenzideɔgu. Ń ɔ̀lɔwɛ̃ɛ gbã, wápiɔ n zĩgɔ̃ dɔaanaɔ ń wá gbɛ̃́ɔ wá dɛnɛ pɔe ũo. Má è sa, tó Abisaloũ ku gbã, mɛ́ wápiɔ wa gaga píi, bee mɛ́ a kɛnɛ na.
Fɛlɛ bɔ sa. Gɛ ǹ n gbɛ̃́ɔ gba sɔ̃. Má sìnɛ ń Diio, tó ni gɛo, an gbɛ̃e a innɔ la gwã́ao. Bee a kɛnɛ vãi, aɔ dɛ vãi pɔ́ n le za n ɛ̀waasogɔɔ e gbãa.
Ɔ̃ kí fɛ̀lɛ gɛ̀ zɔ̃̀lɛ bĩ́ibɔlɛu. Kɛ́ wa ò gbɛ̃́ɔnɛ kí zɔ̃lɛa bɔlɛu, ɔ̃ aa mɔ̀ sĩ̀ aà aɛ ḿpii. Isailiɔ bàalɛ̀, baade tà a bɛ.
Isaili buiɔ guu píi gbɛ̃́ɔ lɛ́ lɛkpaakɛ kɔ̃tɛ̃ɛ aa mɛ̀: Kí wá sí wá ibɛɛɔwa, à wá bɔ́ Filitɛ̃ɔ ɔzĩ, ɔ̃ à bàalɛ̀ bɔ̀ wá bùsuu Abisaloũ yã́i.
Wa Abisaloũ kpà kpalau, ɔ̃ à gà zĩlau. Bɔ́ álɛ dã́ ń kía gbɛsiaoi?
Kí Davidi gbɛ̃́ɔ zĩ̀ sa'ona Zadoki ń sa'ona Abiataaowa à mɛ̀: Yã́ pɔ́ Isailiɔ lɛ́ o píi gɛ̃̀ ma swã́u za ma kúkĩi la. Yã́ɛ bee gbɛa Yuda gbɛ̃zɔ̃ɔɔwa ǹ mɛ: Bɔ́yãi a gbɛzãkpà ń ma gbɛsia yã́oi?
Ma gbɛ̃́ɔ, ma daɛɔn á ũ, wá au doũɛ. Bɔ́yãi a gbɛzãkpà ń ma gbɛsiaoi?
O Amasaɛ ma daɛn aà ũ, wá au doũɛ. Tó mi to à gɔ̃̀ ma zĩgɔ̃ɔ dɔaana ũ Yoabu gbɛu za gbão, Lua yãpãsĩkɛmɛɛ bɛ̃̀ɛbɛ̃ɛ.
Aà yã́ Yudaɔ sɔ̃ blè, an lɛ́ kɛ̀ doũ, ɔ̃ aa lɛ́kpãsãkɛ̀ɛ̀ aa mɛ̀: Su ń n gbɛ̃́ɔ píi.
Kí lɛ́ su, à kà Yuudɛ̃i, ɔ̃ Yudaɔ gɛ̀ daiaàlɛ Giligali aa buaaànɔ swapiwa.
Gela nɛ́ Simɛi, Bɛ̃yãmɛɛ bui pɔ́ kú Bauliũ wã̀ à gɛ̀ dai kí Davidilɛ ń Yudaɔ.
Bɛ̃yãmɛɛ buiɔ kuaànɔ gbɛ̃ɔn ɔ̀aa sɔo. Saulu bɛ ziia Ziba gɛ̀ lɔ ń a nɛgɔ̃ɛ gbɛ̃ɔn gɛ̃oɔ ń a zĩkɛna gbɛ̃ɔn baoɔ. Aa sì Yuudɛ̃u kí ãa,
kɛ́ wa e wà bua ń kípi bɛdeɔ, wi e yã́ pɔ́ a ka kígu kɛ yã́i. Ɔ̃ Gela nɛ́ Simɛi wùlɛ kí aɛ e àɔ gɛ́ buai Yuudɛ̃wa.
A òɛ̀: Ma dii, ńsu ǹ ma tàae yãdao. Ńsu to yãvãi pɔ́ mapi n zɔ̀blena má kɛ̀nɛ gɔɔ pɔ́ n bɔ Yelusalɛũ dɔnguo. Ma dii kía, ńsu ǹyɔ̃ yã́pi kũa n sɔ̃ guuo.
Mapi n zɔ̀blena, má dɔ̃ kɛ́ ma duunakɛ̀. Yosɛfu buiɔ guu píi, mámɛ ma dɔaa ma mɔ dainlɛ gbã ma dii kí.
Ɔ̃ Zeluia nɛ́ Abisai mɛ̀: Simɛi kía pɔ́ Dii kpà kàɛ. I ka wà aà dɛo lé?
Ɔ̃ Davidi mɛ̀: Zeluia nɛ́ɔ, bɔ́mɛ wá daaai? Á ye zɛzɔ̃mɛɛ gbã yã̀? Wá gbɛ̃e dɛ Isaili bùsuu gbão, asa má dɔ̃ gbã kɛ́ má dɛ Isailiɔ kía ũ.
Ɔ̃ kí ò Simɛiɛ: Ńyɔ̃ gao. Ɔ̃ kí lɛgbɛ̃̀ɛ̀.
Saulu tɔũna Mɛfibosɛ gɛ̀ dai kílɛ. Za gɔɔ pɔ́ kí bɔ̀ wɛ̃́lɛu e gɔɔ pɔ́ à sù aafia, Mɛfibosɛ i a gbá pípio, i a lɛkãna kɛkɛo, i a pɔ́ɔpio.
Kɛ́ à bɔ̀ Yelusalɛũ à mɔ̀ dà kílɛ màa, ɔ̃ kí aà là à mɛ̀: Mɛfibosɛ, bɔ́yãi ni gɛmanɔo ni?
A wèwà à mɛ̀: Ma dii kí, ma zĩkɛna mɛ́ ɔ̃nɔkɛ̀mɛɛ. Má òɛ̀ aà káoyemɛɛ ma zàa'ĩnaɛ mà dikpɛ mà gɛnnɔ, asa ɛɛn ma ũ.
Ma dii kí, ɔ̃ à gɛ̀ mapi n zɔ̀blena ɔ̃̀ɔkpà n kĩ́i. Ma dii kí dɛ lán Lua malaikaewaɛ. Kɛ lá à kɛ̀nɛ maawa.
Ma dii kí, a dɛ yãa ǹ ma de bɛdeɔ dɛdɛ ḿpiiɛ, ɔ̃ n mapi n zɔ̀blena baa dàa ń n blɛblenaɔ. Má zɛvĩ mà wiilɛnzi lɔo.
Ɔ̃ kí òɛ̀: Yã́ kpele ńyɔ̃ o lɔi? Má dìlɛ mpi ń Zibao, à tɔɔlɛ kpaalɛkɔ̃ɛɛ.
Ɔ̃ Mɛfibosɛ ò kíɛ: Ma dii kí, lá n su bɛ aafia, aà sɛ píi.
Galada bùsu gbɛ̃́ Baazilai bɔ̀ Logɛliũ à gɛ̀ zɛi kíɛ e Yuudɛ̃ baale.
Baazilai zikũ̀ maamaaɛ, à kà wɛ̃̀ basiiɔ̃. À kí yàaekɛ̀ gɔɔ pɔ́ a ku Maanaiũ, asa ɔde sà gbãngbooɛ.
Ɔ̃ kí òɛ̀: Buamanɔ, mí n gwa ma bɛ Yelusalɛũ.
Baazilai wèwà à mɛ̀: Ma wɛ̃ni i gɔ̃ bíla kɛ́ mà tannɔ Yelusalɛũo.
Ma ka wɛ̃̀ basiiɔ̃ kɔ̀. Má pɔmaa ń pɔvãio dɔ̃kɔ̃ɛ lɔe? Mapi n zɔ̀blena mi blɛ pɔ́ má ble ge í pɔ́ má mi na mae? Má gɔ̃ɛ ge nɔɛ lɛ̀sinaɔ lɔɔ ma lɔe? Ma dii kí, má aso kã́fĩnɛɛ.
Mapi n zɔ̀blena má buannɔ Yuudɛ̃wa, mí zɛnɛ kãinnɔ we. Àkɛa ń ye ǹ fĩabomɛɛ màai?
Mapi n zɔ̀blena, to mà ɛa ta ma bɛ wɛ̃́lɛu, kɛ́ másu ga ma de ń ma da miao zã̀o yã́i. Ma nɛ n zɔ̀blena Kimaũ gwa kɛ. Ma dii kí, to aà buannɔ. Kɛɛ̀ lá à kɛ̀nɛ maawa.
Ɔ̃ kí mɛ̀: Kimaũ a buamanɔɛ. Má yã́ pɔ́ kɛ̀nɛ maa kɛɛ̀, mɛ́ yã́ pɔ́ ń gbɛ̀aa píi má kɛnɛ.
Gbɛ̃́pii bùa Yuudɛ̃wa, ɔ̃ kí bùa. Kí lɛpɛ̀ Baazilaiwa à samaa'òɛ̀, ɔ̃ Baazilai ɛ̀a tà bɛ.
Kɛ́ kí bùa à gɛ̀ Giligali, Kimaũ bùaaànɔ. Yuda zĩgɔ̃ɔ píi ń Isaili zĩgɔ̃ kĩniɔ bùa ń kípio.
Ɔ̃ Isaili bui píi mɔ̀ kí lè, aa òɛ̀: Àkɛa wá gbɛ̃́ Yudaɔ bùaánɔ kpã́i, mpi ń n bɛdeɔ ń n gbɛ̃́ɔ píii?
Ɔ̃ Yudaɔ a zãsìmá aa mɛ̀: Kɛ́ kí dɛ wá daɛ ũ yã́iɛ. Bɔ́yãi yã́ bee kɛ̀ɛ́ ĩ́ii? Wi kí kũ̀sũa bleo, wi aà pɔe si wá pɔ́ ũo.
Ɔ̃ Isailiɔ ò Yudaɔnɛ: Lá wá bui lɛɛ kwiɛ, wá ɔ kú ń kí Davidio dɛ á pɔ́a. Bɔ́yãi a wá dílɛ yãfũnnɔi? Wámɛ wa kí gbɛsia yã'ò káauo lò? Ãma Yudaɔ yã́zãsia Isailiɔwa dɛ ń pɔ́a.
À mɔ lè gbɛ̃pãe ku we, aà tɔ́n Sɛba, Bikili nɛ́ɛ, Bɛ̃yãmɛɛ buiɛ. Ɔ̃ à kuupɛ̀ à mɛ̀: Wá baa daaa ń Davidioo, wá bàa kú ń Yɛse nɛ́oo, á Isailiɔ, á baade tá a bɛ.
Ɔ̃ Isailiɔ kɛ̃̀ Davidiwa píi, aa gɛ̀ nà Bikili nɛ́ Sɛbawa, ãma Yudaɔ zɛ̀ ń ń kío bɔa za Yuudɛ̃i e Yelusalɛũ.
Kɛ́ Davidi sù a bɛ Yelusalɛũ, à a nɔ pɔ́ i mɛ́sɛdilɛnɛ́oɔ gbɛ̃ɔn kwi pɔ́ á tò aalɛ bɛgwaɔ sɛ̀ à ń kálɛ gudɔ̃ana bɛ. Davidi ń gwá, ãma i wúlɛńnɔ lɔo. Wà ń kaka kpɛ́u gyaaɔ ũɛ e aa gɛ̀ gàgaò.
Ɔ̃ kí ò Amasaɛ: Yuda zĩgɔ̃ɔ sísi ǹ ń kãaamɛɛ e gɔɔ àaɔ̃ àɔ pa, níɔ ku la.
Amasa gɛ̀ Yudaɔ sìsi, ãma à gɛ̃̀gɛ̃ dɛ gɔɔ pɔ́ kí dìlɛɛla.
Ɔ̃ Davidi ò Abisaiɛ: Bikili nɛ́ Sɛba a ĩadawá tia dɛ yã́ pɔ́ Abisaloũ kɛ̀la. Ma gbɛ̃́ɔ sɛ́lɛ à pɛ́lɛaàzi, kɛ́ asu si wɛ̃́lɛ bĩ́ideu à bèebeetɛ̃ kɛwɛ̃ɛo yã́i.
Ɔ̃ Yoabu gbɛ̃́ɔ ń kí dɔaiɔ ń zĩgɔ̃ɔ píi bɔ̀lɛ Yelusalɛũ, aa pɛ̀lɛ Bikili nɛ́ Sɛbazi.
Gɔɔ pɔ́ aa ku gbɛ̀ gbɛ̃̀nɛ pɔ́ kú Gabaɔ̃ɔ saɛ, ɔ̃ Amasa mɔ̀ daińlɛ. Yoabu zĩka'ula daa, mɛ́ aà fɛ̃na dɔa aà pi. Kɛ́ à sɔ̃̀ Amasazi, à fɛ̃napi wò,
a òɛ̀: Ma gbɛ̃́, ń aafiaa? Ɔ̃ à Amasa kũ̀ a lɛkãnawa ń a ɔplaao, lá a ye lɛ́pɛwàwa.
Amasa fɛ̃na pɔ́ kú Yoabu ɔu fãn vĩo, ɔ̃ Yoabu aà zɔ̃̀ò a gbɛɛu, aà nɔnaɔ bɔ̀lɛ kàlɛ zĩ́lɛ. Yoabu i a gɛ̃n plaade kɛ lɔo, asa à gà kɔ̀ɛ. Ɔ̃ Yoabu ń a dãuna Abisaio pɛ̀lɛ Bikili nɛ́ Sɛbazi.
Yoabu ìwaɔ do gɔ̃̀ zɛa Amasala à mɛ̀: Gbɛ̃́ pɔ́ zɛ̀ ń Yoabuo ń Davidio, aà tɛ Yoabuzi.
Au daa Amasa gɛa zɛdau, ɔ̃ zĩgɔ̃ pɔ́ lɛ́ mɔ́ɔ zɛ̀ lɛ́ gwa píi. Kɛ́ Yoabu ìwapi è gbɛ̃́ pɔ́ lɛ́ mɔ́ weɔ píi zɛ̀ lɛ́ gwa, ɔ̃ à Amasa gɛ gàlɛ gòò zɛ́u a dìlɛ sɛ̃u, ɔ̃ à ula kùaàla.
Kɛ́ a gàlɛ gòò zɛ́u, gbɛ̃́pii bɔ̀ tɛ Yoabuzi, ɔ̃ aa pɛ̀lɛ Bikili nɛ́ Sɛbazi.
Sɛba Isaili bùsu baa vĩ̀ e Abɛli Bɛmaaka, ɔ̃ Beli buiɔ mɔ̀ kã̀aaaàzi we.
Yoabuɔ mɔ̀ koezɔ̃̀aàzi Abɛli Bɛmaaka. Wà bùsu kàlɛkalɛ wɛ̃́lɛ bĩ́i saɛ, ɔ̃ aalɛ wɛɛlɛ wà bĩ́ipi gboo.
Ɔ̃ nɔɛ ɔ̃nɔdee lɛzù za wɛ̃́lɛ guu à mɛ̀: À swã́kpa! À swã́kpa! O Yoabuɛ aà mɔ la mà yã'oɛ̀.
Kɛ́ Yoabu sɔ̃̀ nɔɛpizi, ɔ̃ à aà là à mɛ̀: Ḿmɛ ń Yoabua? A wèwà à mɛ̀: Mámɛ! Ɔ̃ a òɛ̀: Swã́kpa mapi n zɔ̀blena yã́i. À mɛ̀: Ma swã́ wɛ̃̀.
Ɔ̃ nɔɛpi mɛ̀: Wì mɛ yãa, yãgbɛa Abɛlideɔwa, yã́ i midɛ.
Wá kú yãkelesai Isaili gbɛ̃́ náaideɔ ũ, ɔ̃ ńlɛ wɛɛlɛ ǹ Isaili wɛ̃́lɛdadeɛ beeɔ dɛdɛa? Bɔ́yãi ń ye ǹ Dii wɛ̃́lɛ dɛi?
Yoabu wèwà à mɛ̀: Gyaũ! Aawo! Má ye mà á dɛdɛo. Má ye mà á wɛ̃́lɛ dɛo.
Màa no! Gbɛ̃́ pɔ́ wì mɛ Bikili nɛ́ Sɛba, Ɛflaiũ buiɔ bùsu sĩ̀sĩde gbɛ̃́ mɛ́ fɛ̀lɛ ń kí Davidio. À gbɛ̃́ mɛ̀ndopi kpaa, mí go á wɛ̃́lɛa. Ɔ̃ nɔɛpi òɛ̀: Ma! Wa aà mi zunɛ bĩ́ia.
Nɔɛpi gɛ̀ a gbɛ̃́ɔ lè ń a ɔ̃nɔo, ɔ̃ wà Bikili nɛ́ Sɛba mi zɔ̃̀ wa zù Yoabuɛ bĩ́ia. Yoabu kuupɛ̀, ɔ̃ wà fã̀aa wà wɛ̃́lɛpi tò we. Baade tà a bɛ, ɔ̃ Yoabupi tà kí kĩ́i Yelusalɛũ.
Yoabu mɛ́ Isaili zĩgɔ̃ɔ píi dɔaana ũ. Yoiada nɛ́ Benaia mɛ́ dɔaiɔ gbɛ̃zɔ̃ɔ ũ.
Adonilaũ mɛ́ zɔɔ gbɛ̃zɔ̃ɔ ũ. Ailudi nɛ́ Yosafa mɛ́ kpàwakɛna ũ.
Seva mɛ́ lakɛ̃na ũ. Zadoki ń Abiataao mɛ́ sa'onkiaɔ ũ.
Yaii gbɛ̃́ Ila mɛ́ Davidi kwàasi ũ.
Imina ku Davidi gɔɔ, à gɛ̃̀gɛ̃ e wɛ̃̀ àaɔ̃. Davidi Dii aɛyà, ɔ̃ Dii mɛ̀: Saulu yã́iɛ. Gbɛ̃dɛyã wì aà bɛdeɔ musu kɛ́ à Gabaɔ̃ɔdeɔ dɛ̀dɛ yã́i.
Ɔ̃ kí Gabaɔ̃ɔdeɔ sìsi à yã'ònɛ́. Gabaɔ̃ɔdeɔ dɛ Isailiɔ ũo, Amɔle bui kɔ̃naɔnɛ. Isailiɔ lɛgbɛ̃̀nɛ́ yãa aa mɛ̀ wa ń dɛdɛo, ɔ̃ Saulu wɛ̀ɛlɛ à ń bãdɛ a ãiakɛa Isailiɔnɛ ń Yudaɔ guu.
Ɔ̃ Davidi Gabaɔ̃ɔdeɔ là à mɛ̀: Bɔ́ á ye mà kɛɛ́i? Kpelewa má awakpaɛ́, kɛ́ à e Dii gbɛ̃́ɔ sáaukpai?
Aa wèwà aa mɛ̀: Wá zɛvĩ wà ã́nusu ge vua gbɛa Saulu ge a bɛdeɔwao, mɛ́ wá zɛvĩ wà Isaili gbɛ̃e dɛo. Ɔ̃ Davidi ń lá à mɛ̀: Álɛ o kpelewa ni? Bɔ́ má kɛɛ́i?
Aa wèwà aa mɛ̀: Gbɛ̃́ pɔ́ wá dɛdɛ, à lɛkpàaĩwázi à wá midɛɛ, kɛ́ à e wá buibɔ Isailiɔ guu yã́i,
to wà aà bui gɔ̃ɛ soplaɔ kpáwá, wí ń loo líwa Dii aɛ Gibɛa, kí Saulu pɔ́ Dii kpàpi bɛ wɛ̃́lɛu. Ɔ̃ kí mɛ̀: Má ń kpáwáɛ.
Kí i Yonatãa nɛ́ Mɛfibosɛ, Saulu tɔũna kpámáo, lɛ́ pɔ́ aa kɛ̀ Diiwa sãnu ń Yonatãao yã́i.
À nɛgɔ̃ɛ gbɛ̃ɔn pla pɔ́ Aya nɛnɔɛ Lizipa ì ń Sauluo sɛ̀. An tɔ́n kɛ: Aamɔni ń Mɛfibosɛo. À nɛgɔ̃ɛ gbɛ̃ɔn sɔo pɔ́ Saulu nɛnɔɛ Mɛlabu ì ń Mɛɔla gbɛ̃́ Baazilai nɛ́ Adiɛlioɔ sɛ̀ lɔ.
À ń ná Gabaɔ̃ɔdeɔnɛ ń ɔzĩ, ɔ̃ aa ń loo líwa sĩ̀sĩ musu Dii aɛ. Gbɛ̃ɔn soplapiɔ gà sãnuɛ, wà ń dɛdɛ pɔkɛkɛ daalɛgɔɔɛ.
Aya nɛ́ Lizipa zwã̀nkasaɔ sɛ kpàlɛ azĩaɛ gbɛwa we. Za pɔkɛkɛ daalɛgɔɔ e lou gɛ̀ gɛpiɔ gbɛ̃̀, ìɔ gi bãɔnɛ aa pɛ́má fãanɛ, ìɔ gi sɛ̃̀anɔbɔɔnɛ aa sɔ̃ńzi gwã́.
Wà yã́ pɔ́ Saulu nɔ pɔ́ i mɛ́sɛdilɛɛ̀opi kɛ̀ ò Davidiɛ,
ɔ̃ à gɛ̀ Saulu ń aà nɛ́ Yonatãao wáɔ bìlɛ Yabɛsi Galadadeɔ kĩ́i. À mɔ lè wà ń gɛ sɛ̀ yãa kpã́i Bɛtɛsã gãaɛ, gu pɔ́ Filitɛ̃ɔ ń loo bĩ́iwa Saulu dɛa Giliboa gbɛaɛ.
Davidi tò wà ń gɛwapiɔ sɛ̀lɛ wà tàò, wa kã̀aa ń gbɛ̃́ pɔ́ wà ń loopiɔ gɛwaɔ,
ɔ̃ wa vĩ̀ Saulu mae Kisi miau Zɛla, Bɛ̃yãmɛɛ buiɔ bùsuu. Wà yã́ pɔ́ kía dìlɛ kɛ̀ píi, ɔ̃ Lua wabi pɔ́ wa kɛ̀ bùsupi yã́ musu sìńnɔ.
Filitɛ̃ɔ ɛ̀a zĩkà ń Isailiɔ lɔ. Davidi ń a gbɛ̃́ɔ gɛ̀ zĩkàńnɔ. Kɛ́ Davidi yɛ̃̀ɛɛ làa,
ɔ̃ gbɛ̃́ gbã̀aɔ bui Isibenɔbi mɛ̀ á Davidi dɛɛ. Aà mɔgotɛ̃ sɔ̃na gbia dɛ kiloo àaɔ̃a, mɛ́ a fɛ̃nda dafu looa.
Ɔ̃ Zeluia nɛ́ Abisai dɔ̀aàlɛ, à Filitɛ̃pi dɛ̀. Ɔ̃ Davidi gbɛ̃́ɔ lɛgbɛ̃̀ɛ̀ aa mɛ̀: Ńyɔ̃ gɛ́wanɔ zĩlau lɔo, kɛ́ wá Isailiɔ filia su gao yã́i.
Bee gbɛa aalɛ zĩka ń Filitɛ̃ɔ Gobu, ɔ̃ Usa gbɛ̃́ Sibekai gbɛ̃́ gbã̀a bui pɔ́ wì mɛ Safa dɛ̀.
Zĩ ɛ̀a fɛ̀lɛ ń Filitɛ̃ɔ Gobu lɔ, ɔ̃ Bɛtɛlɛũ gbɛ̃́ Yaii nɛ́ Ɛlana Gata gbɛ̃́ Goliati dãuna Lami dɛ̀. Lami sɔ̃mpa dɛ lán zwã̀atãna àsaliwaɛ.
Kɛ́ aalɛ zĩkańnɔ Gata lɔ, gbɛ̃́ tìisie ku we, aà ɔnɛɔ ń aà gbánɛɔ soolosooloɛ, à kɛ̀ píi baasɔo mɛ̀ndosai. Gbɛ̃́ gbã̀aɔ buiɛ lɔ.
À kuabìi Isailiɔwa, ɔ̃ Davidi vĩ̀i Simɛa nɛ́ Yonatãa aà dɛ̀.
Gbɛ̃ɔn síiɔ̃piɔá Gata gbɛ̃́ gbã̀aɔ buiɔnɛ. Davidi ń a gbɛ̃́ɔ mɛ́ ń dɛdɛ.
Kɛ́ Dii kí Davidi bɔ̀ Saulu ń a ibɛɛ kĩniɔ ɔzĩ, à lɛdà ń Diio
à mɛ̀: Dii mɛ́ ma gbɛsi ũ ń ma zɛgikĩio, ì ma misi.
Ma Lua mɛ́ ma gbɛsi ũ, mi naaàzi. Ɔ̃mɛ ma sɛ̀ngbao ũ ma Suaban gbãa ń ma gulɛsĩo ũ, ma ulɛkĩi ń ma bɔkĩio ũ, ì ma si gbɛ̃́ pãsĩɔwa.
Dii kà wà aà sáaukpa. Mi lɛzuaàzi, ì ma bɔ ma ibɛɛɔ ɔzĩ.
Gó kpàlɛmanɔ, kaalɛ swa lɛ́ ma ble.
Mia baɔ galakpàmɛɛ, ga baikpà ma aɛ.
Ma yeelɛa guu ma Dii sìsi, ma lɛzù ma Luazi, ɔ̃ à ma yãmà za a bɛ, ma wii kàwà, à gɛ̃̀ aà swã́u.
Tɔɔlɛ lùalua à zĩ̀azĩa, gbɛ̀sĩsĩɔ dèedee ń zĩ́nau. Aa lùalua kɛ́ aà pɔ pà yã́i.
Súɛlɛ bɔ̀ aà níu, tɛ́ pɔkaalɛna bɔ̀ aà lɛ́u, a yɔ̃ɔ lɛ́ pipi aà aɛ.
À gu kɛ̃̀aa musu à pìla, lou sìsi aà gbá zíɛ.
Àlɛ vua dia malaika gã̀sĩade kpɛ, àlɛ yàakpa ń ĩ́anao.
À gusia kù azĩala, à luabɛsiana kɛ̀ a kúkĩ́i ũ.
Za aà gawi pílɛau lou lɛ́ pílɛ pãsĩpãsĩ.
Dii pàla za musu, Lua Musude lɔɔ dɔ louvĩa ũ.
À ka fã̀ ma ibɛɛɔgu à ń fãaa, Lua sùmá à ń yá.
Kɛ́ Dii pàlamá, ísia tɔɔlɛ bɔ̀ gupuau, kɛ́ à pɔbɔ̀ a níu, dṹnia zĩ́na bɔ̀ puizi.
À ɔbɔ̀ za musu à ma kũ, à ma bɔ ísiu.
À ma si ma ibɛɛ gbãawa ń ma wɛ̀lɛ pɔ́ an gbãa dɛmalaɔ.
Aa ã̀naa ma wɛ̃nakɛgɔɔ, ɔ̃ Dii zɛ̀manɔ.
À ma bɔ à ma gba dɛ̀ɛpookĩi, à ma mìsi kɛ́ a yemazi yã́i.
Dii yãkɛ̀mɛɛ ma nɔ̀sɛmaa lɛ́uɛ, à fĩabòmɛɛ ma gbãsĩsai lɛ́u.
Asa má Dii yã́ kũa, mi vãikɛ ma a Lua tò weo.
Aà ikoyã ìɔ dɔaaamɛɛ píi, mi bɔ yã́ pɔ́ a dìlɛɔ kpɛo.
Ma kua tàae vĩ Diiɛo, má azĩa kũa duunasai.
Dii fĩabòmɛɛ ma maakɛ lɛ́uɛ, asa a è má kú gbãsĩsai.
Ń náai vĩ náaideɔnɛ, tàaesaiden n ũ tàaesaideɔnɛ.
Ń wásawasa gbɛ̃́ wásawasaɔnɛ, ãma ni kɔ̃nikɛ gbɛ̃́ dɔ̀ɔsaiɔnɛ.
Ni zĩabusanaɔ suaba, ni gbɛ̃́ pɔ́ aaì ńzĩa sɛ lɛsĩɔ busa.
Mpi Dii, ḿmɛ ń ma filia ũ, Dii, ni ma gusia lilɛ gupua ũ.
Ń n gbãao má fɔ̃ kuadi kaawa, ń ma Lua dɔnlɛo má fɔ̃ vĩ gĩa.
Luapi sɔ̃, aà yãkɛaɔ bɔ̀lɛi, Dii yã́ sãa vĩo. A dɛ sɛ̀ngbao ũ gbɛ̃́ pɔ́ nàaziɔnɛ.
Dii bàasio, démɛ Lua ũi? Wá Lua bàasio, démɛ ulɛkĩi ũi?
Lua mɛ́ ì ma gba gbãa, ɔ̃mɛ ì zɛpoomɛɛ súsu.
Ì to ma wá nakũ lán tuewa, ì to màɔ bɛ bùsu gulɛsĩɔ musu.
Ì zĩkaa dadamɛɛ, e ma gã̀sĩ a fɔ̃ mɔgotɛ̃ sá gá.
Ni n zĩblesɛ̀ngbao kpaa, ni naalɛ ǹ ma tɔbɔ.
Ni ma zɛ́ yàasa kũmɛɛ, ɔ̃ ma gbá lí gbãlɛo.
Ma pɛlɛ ma wɛ̀lɛɔzi ma ń bãdɛ̀, mi kpɛkpao e ma gɛ ma ń dɛdɛò.
Ma ń wiwi míɔmiɔɛ, aai e fɛ̀lɛo, aa kwɛ̀ gɔ̃̀ kálɛa ma gbá zíɛ.
N ma gba gbãa ma zĩkàò, ń tò ma ibɛɛɔ mikpàa.
Ń tò ma wɛ̀lɛɔ kpɛkpà, ɔ̃ ma a zangudepiɔ kàalɛ.
Aa wiilɛ̀, gbɛ̃e i ń suabao, aa lɛzù Diizi, i yãmamáo.
Ma ń kɛ́ búɛbuɛ lán bùsutiwa, ma táa'òmá lán zɛ́ guu pɛ̀lɛawa.
N ma bɔ ma gbɛ̃́ pɔ fɛ̀lɛmanɔɔ ɔzĩ, n ma kɛ buiɔ mide ũ. Gbɛ̃́ pɔ́ má ń dɔ̃oɔ ì zɔblemɛɛ,
bui zĩ̀loɔ ì vlãnaumɛɛ. Tó aa ma yã'o mà, aaì misiilɛmɛɛ.
Buipãleɔ kúsu ì kwɛ́, aaì bɔ ń zɛgikĩiɔu ń lualuao.
Dii ku! Báaaden ma gbɛsi ũ! Wà Lua ma gbɛsi ma Suabana tɔbɔ!
Lua mɛ́ ì tɔsimɛɛ, ì buiɔ totomɛɛ,
ì to mà pili ma ibɛɛɔwa. N ma gba gbãa dɛ ma wɛ̀lɛɔla, n ma bɔ gbɛ̃́ pãsĩɔ ɔzĩ.
A yã́i tò má ń sáaukpa buiɔnɛ, má n táasilɛ Dii.
Ì zĩ̀ zɔ̃ɔ ble kí pɔ́ á sɛ̀ɛ, ì gbɛ̃kɛkɛ kía pɔ́ a kpàpiɛ, ma Davidi ń ma buiɔ e gɔɔpii.
Yã́ gbɛzã pɔ́ Davidi òn kɛ: Yɛse nɛ́ Davidi yã́n kɛ, gbɛ̃́ pɔ́ Lua aà gbà gbãa yã'oaɛ. Yakɔbu Lua aà kpà kía ũ, ɔ̃mɛ Isailiɔ lɛ̀dan maa ũ.
Dii Nisĩna yãdàmɛɛ, aà yã́ dɔ ma lɛ́u.
Isailiɔ Lua yã'ò, Isailiɔ gbɛsi òmɛɛ: Tó kí yãgɔ̃̀gɔ̃ gbɛ̃́ɔnɛ a zɛ́wa, mɛ́ à kía blè vĩakɛa Luaɛ guu,
ìɔ dɛ lán ĩatɛ̃ bilɛa gupuawaɛ, lán gudɔa guduuduusaiwa, lán lou pɔ́ ì to sɛ̃ bɔlɛwa.
Ma bɛdeɔ na ń Luaoo lé? Aà bàa aɔ kumanɔ e gɔɔpiiɛ. À a yã́ dɔ̀dɔ píi, a sea vĩo. A bɔ ń ma suabaaoo lé? A pɔ́ pɔ́ má a ni vĩ kpaa píio lé?
Gbɛ̃pãɔ dɛ lán lɛwaɛ, wì ń vũaaɛ, wìli kṹ kyàuo.
Gbɛ̃́ pɔ́ ye kã́má, sema aàɔ gɔ̃kɛbɔ ge go kũa, i tɛsɔ̃má ń kúkĩi.
Davidi nɛgɔ̃naɔ tɔ́n kɛ: Akemɔ gbɛ̃́ Yasɔbaũá nɛgɔ̃n tɔde gbɛ̃ɔn àaɔ̃ɔ dɔaanaɛ. Ɔ̃mɛ sɔ̃na sɛ̀ gbɛ̃ɔn ɔ̀aa síiɔ̃ɔzi, à ń zɔ̃zɔ̃ò píi gɔɔdoũzĩ.
Gbɛ̃́ bee gbɛa Dodai nɛ́ Ɛleazaa, Ahoa gbɛ̃́ kú nɛgɔ̃n gbɛ̃ɔn àaɔ̃piɔ guu lɔ. A kú ń Davidio gɔɔ pɔ́ Isailiɔ kã̀aa aa zĩkà ń Filitɛ̃ɔ Pasadamiũ. Isailiɔ pɔ̀ɔbɔzãkɛ̀,
ɔ̃ aàpi fɛ̀lɛ à Filitɛ̃ɔ dɛ̀dɛ e aà ɔ wã̀, à gɔ̃̀ fɛ̃nda pá kũa. Dii tò à zĩblè maamaa gɔɔ bee. Zĩgɔ̃ kĩniɔ ɛ̀a sù aa aà lè, ãma pɔ́ɔ woloa gɛɔwa yã́iɛ.
Gbɛ̃́ bee gbɛa Age nɛ́ Sãma gusĩsĩde gbɛ̃́ kú. Kɛ́ Filitɛ̃ɔ gãli kã̀aa gu pɔ́ bláa bú kúu, Isailiɔ bàalɛ̀nɛ́,
aàpi mɛ́ zɛ̀ gì búpi guoguo. À búpi sìmá, à Filitɛ̃ɔ dɛ̀dɛ. Dii tò à zĩblè maamaa.
Pɔkɛkɛgɔɔ nɛgɔ̃n gbɛ̃ɔn baakwiɔ guu, gbɛ̃ɔn àaɔ̃ɔ bɔ̀ gɛ̀ Davidi kĩ́i Adulaũ gbɛ̀'ɛu. Filitɛ̃ɔ gãli bòo kálɛ Lefai guzulɛu.
Gɔɔ bee Davidi ku sɛ̃gbãu, Filitɛ̃ gudɔ̃anaɔ ku Bɛtɛlɛũ.
Davidi lɛ́ a bɛ í nidɛ à mɛ̀: Démɛ a gɛ́ Bɛtɛlɛũ bɔlɛ lɔ̀ɔ'i tɔ́imɛɛi?
Nɛgɔ̃n gbɛ̃ɔn àaɔ̃piɔ mɛ́ gɛ̀ gɛ̃̀ Filitɛ̃ɔ bòou, aa Bɛtɛlɛũ bɔlɛ lɔ̀ɔ'i tɔ̀ aa sùò Davidiɛ. Ɔ̃ i we mìo, a tɔ̃̀lɛ Diiɛ sa'o'i ũɛ.
À mɛ̀: Kai Dii, má fɔ̃ íɛ bee mio. Gbɛ̃́ pɔ́ aa gì ń wɛ̃niiɔ auɛ. I we mìo. Nɛgɔ̃n gbɛ̃ɔn àaɔ̃piɔ yãkɛan we.
Zeluia nɛ́ Abisai, Yoabu dãuna mɛ́ nɛgɔ̃n gbɛ̃ɔn baakwiɔ dɔaana ũ. Ɔ̃mɛ sɔ̃na sɛ̀ gbɛ̃ɔn ɔ̀aa do ń basɔooɔzi à ń dɛdɛ, ɔ̃ à tɔbɔ̀ gbɛ̃ɔn baakwipiɔ guu.
À tɔbɔ̀ dɛ nɛgɔ̃n gbɛ̃ɔn àaɔ̃piɔla, ɔ̃ à gɔ̃̀ ń dɔaana ũ, kási a ku nɛgɔ̃n tɔde gbɛ̃ɔn àaɔ̃piɔ guuo.
Yoiada nɛ́ Benaia, Kabazee gbɛ̃́á zĩ̀kan wɔ́ɔdeɛ. Aà yãkɛaɔ dasi. À Mɔabu nɛgɔ̃n tɔdeɔ dɛ̀ gbɛ̃ɔn pla. À gɛ̃̀ ɛ guu gɔɔ pɔ́ lougbɛ kwɛ̀, à nɔ̀ɔmusu dɛ̀u.
À Egipi gɔ̃sa tìisi pɔ́ sɔ̃na kũa dɛ̀. À sɔ̃̀aàzi ń goo, à aà sɔ̃na sìwà à aà dɛ̀ò.
Yoiada nɛ́ Benaia mɛ́ yã́piɔ kɛ̀, ɔ̃ à tɔbɔ̀ nɛgɔ̃n gbɛ̃ɔn baakwipiɔ guu.
À tɔbɔ̀ dɛ nɛgɔ̃n gbɛ̃ɔn baakwipiɔla, kási a ku nɛgɔ̃n tɔde gbɛ̃ɔn àaɔ̃piɔ guuo. Ɔ̃ Davidi aà dìlɛ a dɔaiɔ gbɛ̃zɔ̃ɔ ũ.
Gbɛ̃́ɔ baakwipiɔ tɔ́n kɛ: Yoabu dãuna Asaɛli, Dodo nɛ́ Ɛlana Bɛtɛlɛũ gbɛ̃́,
Alodi gbɛ̃́ɔ Sãma ń Ɛlikao,
Paleti gbɛ̃́ Ɛlɛzi, Tekoa gbɛ̃́ Ikesi nɛ́ Ila,
Anato gbɛ̃́ Abiɛzɛɛ, Usa gbɛ̃́ Mɛbuni,
Ahoa gbɛ̃́ Salamɔ, Nɛtofa gbɛ̃́ Malai,
Nɛtofa gbɛ̃́ Baana nɛ́ Ɛlɛbu, Gibɛa pɔ́ kú Bɛ̃yãmɛɛ bùsuu gbɛ̃́ Libai nɛ́ Itai,
Pilatɔ̃ gbɛ̃́ Benaia, Gaasi guzulɛ gbɛ̃́ Idai,
Alaba gbɛ̃́ Abialebɔ̃, Bauliũ gbɛ̃́ Azemavɛ,
Saaleboni gbɛ̃́ Ɛliaba, Yasɛ̃ nɛ́ɔ,
gusĩsĩde gbɛ̃́ Sãma nɛ́ Yonatãa, gusĩsĩde gbɛ̃́ Salaa nɛ́ Ahiaũ,
Maaka gbɛ̃́ Aasebai nɛ́ Ɛlifele, Gilo gbɛ̃́ Aitofɛli nɛ́ Ɛliaũ,
Kaamɛli gbɛ̃́ Ɛzɛlo, Laalubu bui Paalai,
Zoba gbɛ̃́ Natã nɛ́ Igali, Gada bui Bani,
Amɔni bui Zɛlɛki, Beelo gbɛ̃́ Naalai, Zeluia nɛ́ Yoabu zĩkabɔkũna,
Yɛtɛɛ buiɔ Ila ń Galebuo
ń Iti bui Ulio. Ampii aa gbɛ̃ɔn bla àaɔ̃saiɛ.
Dii pɔ ɛ̀a pà Isailiɔzi, ɔ̃ à Davidi swãfɛ̃̀nɛ́ à mɛ̀: Gɛ́ Isailiɔ ń Yudaɔ naoi.
Ɔ̃ kí ò Yoabuɛ ń zĩgɔ̃ dɔaana pɔ́ kuaànɔɔ à mɛ̀: À Isaili buiɔ bùsu kɛɛlɛ píi za Dã e à gɛ pɛò Bɛɛsɛbawa, í ń nao, kɛ́ mà e mà ń dasilɛ dɔ̃.
Ɔ̃ Yoabu ò kíɛ: Ma dii kí, Dii n Lua n gbɛ̃́ɔ kɔ̃nɛ lɛɛ basɔo, ní wɛsiɛ, ãma ma dii kí, àkɛa ń ye ǹ kɛ màai?
Ń beeo kí yã́ Yoabu ń zĩgɔ̃ dɔaanaɔ blè, ɔ̃ aa bɔ̀lɛ kí kĩ́i, aa gɛ̀ Isailiɔ naoi.
Aa bùa Yuudɛ̃wa, aa bòokpà Aloee saɛ. Wɛ̃́lɛpi ku guzulɛuɛ. Ɔ̃ aa Gada bùsu kɛ̀ɛlɛ e Yazɛɛ.
Aa Galada bùsu kɛ̀ɛlɛ aa gɛ̀ Kadɛsi, Iti bùsuu e Dãyaani, ɔ̃ aa gɛ̀ Sidɔ̃ oi.
Aa gɛ̀ Tii wɛ̃́lɛ bĩ́ideu ń Iviɔ ń Kanaaɔ wɛ̃́lɛɔ guu píi, ɔ̃ aa gɛ̀ Yuda bùsu gɛɔmidɔkĩi oi e Bɛɛsɛba.
Aa bùsupi kɛ̀ɛlɛ píi. Mɔ kɛ̃okwi ń gɔɔ baoo gbɛa aa ɛ̀a sù Yelusalɛũ.
Ɔ̃ Yoabu gbɛ̃́ pɔ́ à ń naoɔ lɛ́ ò kíɛ. Isaili gɔ̃ɛ pɔ́ aa fɛ̃nda dɔ̃ɔ gbɛ̃ɔn ɔ̀aasɔsɔo lɛɛ ɔ̀aa síiɔ̃ɛ (800.000). Yudaɔ sɔ̃ gbɛ̃ɔn ɔ̀aasɔsɔo lɛɛ ɔ̀aa pla ń basɔoo (500.000).
Gbɛ̃́piɔ naoa gbɛa Davidi ku déndɔ̃mɛɛ guu, ɔ̃ a ò Diiɛ: Ma duunakɛ̀ yã́pi kɛa guu maamaaɛ. Dii, mapi n zɔ̀blena, ma tàae kɛ̃a sa, asa ma sɔũyã kɛ̀ɛ.
Kɛ́ Davidi fɛ̀lɛ kɔɔ, Dii yã'ò ãnabi Gada, Davidi gu'enaɛ à mɛ̀:
Gɛ ǹ o Davidiɛ ma mɛ̀, má yã́ mɛ̀n àaɔ̃ kpálɛ aà gɛ̃zĩ, aà yã́piɔ do gwa à sɛ́, mí kɛɛ̀.
Ɔ̃ Gada gɛ̀ Davidi lè, a òɛ̀ à mɛ̀: Imina kaa ń bùsuu wɛ̃̀ sopla ge n ibɛɛɔ pɛ́lɛanzi n bàalɛanɛ́ mɔ àaɔ̃ ge gagyãkaa n bùsuu gɔɔ àaɔ̃, a kpele ń sɛ̀i? Làasookɛwà ǹ gwa, mí gɛ o Lua pɔ́ ma zĩɛ.
Ɔ̃ Davidi ò Gadaɛ: Má kú yeelɛa zɔ̃ɔ guuɛ. Má sì wà lɛ́lɛ wà da Dii ɔzĩ, asa a sósobi vĩ maamaaɛ. Asu to mà lɛ́lɛ da gbɛ̃nazĩna ɔzĩo.
Ɔ̃ Dii gagyãkà Isailiɔgu za kɔɔ bee e gɔɔ pɔ́ à zɛ̀ò. Sɛa za Dã e à gɛ̀ pɛ̀ò Bɛɛsɛbawa Isailiɔ gàga gbɛ̃ɔn ɔ̀aasɔsɔo lɛɛ bàaɔ̃kwi (70.000).
Kɛ́ Dii Malaika ɔbɔ̀ àlɛ yã́yia Yelusalɛũdeɔwa, Dii a nɔ̀sɛ suumpà yã́pi musu, ɔ̃ a ò malaikapiɛ: Zɛ màa! Ǹ n ɔ sɔaa sa. Yebusi bui Alauna pɔ́wɛngbɛ̃zɛ ɔ̃ Dii malaikapi kuu.
Gɔɔ pɔ́ Davidi malaikapi è, àlɛ ń dɛdɛ, a ò Diiɛ: Mámɛ ma duunapi kɛ̀ ma tàaekɛ̀. Gbɛ̃́piɔá ma kpàsa sãɔnɛ, aai yãe kɛo. To n ɔ su mapi ń ma de bɛdeɔwa.
Gɔɔbeezĩ Gada gɛ̀ Davidi lè a òɛ̀: Gɛ́ Dii gbagbakĩi boi Yebusi bui Alauna pɔ́wɛngbɛ̃zɛu.
Ɔ̃ Davidi gɛ̀ lá Dii a yã'ò Gadaɛwa.
Kɛ́ Alauna wɛzù, a è kí ń a gbɛ̃́ɔ lɛ́ mɔ́ a kĩ́i, ɔ̃ à gɛ̀ kùlɛɛ̀ à wùlɛ a gbɛɛu
à mɛ̀: Ma dii kí, àkɛa ńlɛ mɔ́ mapi n zɔ̀blena kĩ́ii? Davidi wèwà à mɛ̀: Ma mɔ n pɔ́wɛngbɛ̃zɛ lúima, mà Dii gbagbakĩi bouɛ, kɛ́ gagyãpi e go gbɛ̃́ɔwa yã́i.
Ɔ̃ Alauna ò Davidiɛ: Ma dii kí, pɔ́ pɔ́ kɛ̀nɛ maa sɛ ǹ sa'oò. Zuɔ gwa sa'obɔ ũ. Pɔ́wɛngbɛ̃goɔ ń zuuɔ sɛ́lɛ yàa ũ.
Kí, ma n gba píiɛ. Alauna ɛ̀a ò lɔ: Dii n Lua sinnɔ.
Ɔ̃ kí òɛ̀: Aawo! Má lúmaɛ, mí a fĩabonɛ. Má sa'o Dii ma Luawa pã fĩabosaio. Ɔ̃ à pɔ́wɛngbɛ̃zɛpi ń zuɔ lùwà ã́nusu ɔwatɛ̃ blakwi.
Ɔ̃ à Dii gbagbakĩi bò we, à sa pɔ́ wì a pɔ́ kátɛu à tɛ́kũ òwà ń sáaukpasaɔ. Dii sìaànɔ aà bùsu yã́ musu, ɔ̃ gagyãpi zɛ̀.
Kí Davidi zikũ̀ táotao. Baa tó wà zwãa kùaàla, ĩ́ana ì gi àɔ aà dɛɛ.
Ɔ̃ aà ìwaɔ òɛ̀: Wá dii kí, to wà wɛ̃́ndia wɛɛlɛnɛ, aàɔ zĩkɛnɛ, iɔ n gwa, iɔ wúlɛ n saɛ, kɛ́ ĩ́ana su n dɛ lɔo yã́i.
Ɔ̃ wà gɛ̀ kpálɛkɛ̀ wɛ̃́ndia kɛfɛnai Isaili bùsuu píi, ɔ̃ wà bɔ̀ Sunɛũ nɔɛ Abisagawa, wa sɛ̀ sùò kíɛ.
Wɛ̃́ndiapiá nɔanaɛ. Ìɔ kí gwa àɔ zĩkɛɛ̀, ãma kí i aà dɔ̃ nɔɛ ũo.
Agita nɛ́ Adonia azĩa dìlɛ a ka, à mɛ̀ ámɛ á kpalable tia. Ɔ̃ à sɔ̃́goɔ sɛ̀ ń sɔ̃deɔ ń gɔ̃ɛ gbɛ̃ɔn blakwi pɔ́ aaɔ bàalɛ aaɔ dɔaaɛɔ.
Zaa a ku, aà mae i aà lele à mɛ bɔ́yãi ńlɛ kɛ màaio. Aàpi sɔ̃ gɔ̃ kɛfɛnaɛ. Abisaloũ mɛ́ yɔ̃́ mì a kpàwà.
Ɔ̃ à lɛkpàaĩ ń Zeluia nɛ́ Yoabuo ń sa'ona Abiataao, ɔ̃ aa zɛ̀aànɔ.
Kási sa'ona Zadoki ń Yoiada nɛ́ Benaiao ń ãnabi Natão ń Simɛio ń Davidi gbɛ̃naɔ ń aà dɔai nɛgɔ̃naɔ aai zɛaànɔo.
Adonia sa'ò ń sãɔ ń zuɔ ń zunɛ mɛkpaaɔ Gbɛ̀mlɛ̃ pɔ́ kú Logɛli nibɔna saɛwa. À a dãuna kíanɛɔ sìsi píi ń Yuda pɔ́ dɛ kía ìwa ũɔ píi.
I ãnabi Natã sísio ge Benaia ge Davidi dɔai nɛgɔ̃naɔ ge azĩa dãuna Salomɔɔ.
Ɔ̃ Natã gɛ̀ Salomɔɔ da Basɛba là à mɛ̀: Ni ma Agita nɛ́ Adonia kpalablè wá dii kí Davidi dɔ̃a saio lé?
To mà lɛdama, lá ńyɔ̃ kɛ, ǹ nzĩa misi ń n nɛ́ Salomɔɔ pɔ́o.
Fɛlɛ gɛ́ kí Davidi kĩ́i, ní oɛ̀, kɛ́ à lɛgbɛ̃̀nɛ yãa sɔ̃ à mɛ̀ n nɛ́ Salomɔɔ mɛ́ a kpalable a gbɛu a gɛ̃ɛ ũ sɔ̃ bɛ? Àkɛa Adonia mɛ́ kpalablèi?
Gɔɔ pɔ́ ńlɛ yã́pi oɛ̀ ɔ̃ má mɔ́ sɔ̃, mí yã́'idia.
Ɔ̃ Basɛba gɛ̀ kí lè aà kpɛa, asa kí zikũ̀ɛ. Sunɛũ nɔɛ Abisaga kuaànɔ we.
Basɛba kùlɛ mipɛ̀lɛɛ̀, ɔ̃ kí aà là à mɛ̀: Bɔ́ ń yeii?
A wèwà à mɛ̀: Baa, ḿmɛ n lɛgbɛ̃̀ mapi n zɔ̀blenaɛ ń Dii n Lua tɔ́o n mɛ̀ ma nɛ́ Salomɔɔ mɛ́ a kpalable, iɔ dɛ kía ũ n gɛ̃ɛ ũo lò?
Gwa ma dii kí, Adonia mɛ́ kpalablè tia, mɛ́ ń a yã́ dɔ̃o.
À sa'ò ń zuɔ ń zunɛ mɛkpaaɔ ń sãɔ dasidasi, à n nɛ́ɔ sìsi píi ń sa'ona Abiataao ń zĩgɔ̃ɔ dɔaana Yoabuo, ɔ̃ i n zɔ̀blena Salomɔɔ sísio.
Ma dii kí, ḿmɛ Isailiɔ sɔ̃́anzi ḿpii, wà e ma gbɛ̃́ pɔ́ a gɔ̃ kía ũ n gbɛu.
Ma dii kí, tó n ta n deziɔ guu, mapi ń ma nɛ́ Salomɔɔo, waɔ wá gwa tàaedeɔ ũɛ.
Kɛ́ àlɛ yã'o ń kío màa, ɔ̃ ãnabi Natã kà.
Wa ò kíɛ wà mɛ̀, ãnabi Natã kɛ́. Ɔ̃ Natãpi mɔ̀ kùlɛ kíɛ, à wùlɛ a gbɛɛu
à mɛ̀: Ma dii kí, ḿmɛ n mɛ̀ Adonia kpalable, iɔ dɛ kía ũ n gɛ̃ɛ ũa?
Asa à gɛ̀ sa'ò gbã ń zuɔ ń zunɛ mɛkpaaɔ ń sãɔ dasidasi. À n nɛ́ɔ sìsi píi ń n zĩgɔ̃ɔ dɔaanao ń sa'ona Abiataao. Aalɛ pɔble, aalɛ imiaànɔ tia, aalɛ mɛ: Lua kí Adonia dɔ̃ ń aafiao!
Ãma i mapi n zɔ̀blena sísio ge sa'ona Zadoki ge Yoiada nɛ́ Benaia ge n zɔ̀blena Salomɔɔ.
Ma dii kí, asi ḿmɛ n yã́pi kɛ̀, ɔ̃ n gi gbɛ̃́ pɔ́ a zɔ̃lɛ kpalau n gɛ̃ɛ ũ oi wápiɔ n zɔ̀blenaɔnɛa?
Ɔ̃ kí Davidi mɛ̀: À Basɛba sísimɛɛ. Kɛ́ Basɛba mɔ̀ gɛ̃̀, à mɔ̀ zɛ̀ kí aɛ.
Ɔ̃ kí lɛgbɛ̃̀ɛ̀ à mɛ̀: Dii ku! À ma bɔ taasi píi guu.
Lɛ́ pɔ́ má gbɛ̃̀nɛ ń Dii Isailiɔ Lua tɔ́o, ma mɛ̀ n nɛ́ Salomɔɔ mɛ́ a kpalable ma gbɛu, iɔ dɛ kía ũ ma gɛ̃ɛ ũ, má kɛ gbã kã́ukãu.
Ɔ̃ Basɛba kùlɛ mipɛ̀lɛ tɔɔlɛ kíɛ à mɛ̀: Ma dii kí Davidi, Lua n dɔ̃ ń aafiao gɔɔpii!
Ɔ̃ kí Davidi mɛ̀: À sa'ona Zadoki sísimɛɛ ń ãnabi Natão ń Yoiada nɛ́ Benaiao. Kɛ́ aa kà kí kĩ́i,
a ònɛ́: À ma ìwaɔ naaa à gɛ́ ma nɛ́ Salomɔɔ dii ma sɔ̃baona kpɛ, í gɛaànɔ Giɔ̃.
Wekĩi sa'ona Zadoki ń ãnabi Natão aa nísikauwà, aai aà dilɛ Isailiɔ kía ũ, í kuupɛ à wiilɛ à mɛ: Lua kí Salomɔɔ dɔ̃ ń aafiao!
Bee kpɛ í suaànɔ, i zɔ̃lɛ kpalau, iɔ dɛ kía ũ ma gbɛu. Aàpi má dìlɛ Isailiɔ ń Yudaɔ dɔaana ũ.
Ɔ̃ Yoiada nɛ́ Benaia ò kíɛ: A kɛ màa! Dii n Lua n lɛ́si, ma dii kí!
Lá Dii kunnɔ ma dii kí, aàɔ kú ń Salomɔɔo màa sɔ̃, i aà kíakɛ kã́fĩ dɛ n pɔ́a.
Ɔ̃ sa'ona Zadoki ń ãnabi Natão ń Yoiada nɛ́ Benaiao ń dɔaiɔ gɛ̀ Salomɔɔ dì kí Davidi sɔ̃baona kpɛ, aa gɛ̀aànɔ Giɔ̃.
Ɔ̃ sa'ona Zadoki nísi tùu sɛ̀ Dii zwã̀akpɛu, à nísipi kà Salomɔɔwa. Kɛ́ wà kuupɛ̀, ɔ̃ gbɛ̃́pii wiilɛ̀ aa mɛ̀: Lua kí Salomɔɔ dɔ̃ ń aafiao!
Ɔ̃ gbɛ̃́pii bɔ̀ tɛaàzi, aalɛ su, aalɛ kulɛpɛ, aalɛ pɔnakɛ maamaa, ɔ̃ tɔɔlɛ lùa kɔ̃fĩ pɔ́ aalɛ kɛpi yã́i.
Kɛ́ Adonia ń gbɛ̃́ pɔ́ à ń sisiɔ pɔblè aa làa, aalɛ fɛlɛ, aa kɔ̃fĩpi mà. Kɛ́ Yoabu kuu'ɔpi mà, ɔ̃ à mɛ̀: Bɔ́ zɔa mɛ́ dɔ wɛ̃́lɛ guu màai?
I yã́pi o a làao, ɔ̃ sa'ona Abiataa nɛ́ Yonatãa kàò gɔ̃̀ɔ. Ɔ̃ Adonia mɛ̀: Mɔ ǹ gɛ̃. Bɛɛɛden n ũ, baona n mɔò.
Ɔ̃ Yonatãa ò Adoniaɛ: Aawo! Wá dii kí Davidi mɛ́ Salomɔɔ kpà kpalau.
À sa'ona Zadoki ń ãnabi Natão ń Yoiada nɛ́ Benaiao ń a dɔaiɔ gbàɛ aa gɛaànɔ, ɔ̃ aa gɛ̀ aà dì kí sɔ̃baona kpɛ.
Ɔ̃ sa'ona Zadoki ń ãnabi Natão nísikàwà, aa aà kpà kía ũ Giɔ̃. Bɔa we aa sù ń pɔnakɛao, ɔ̃ wɛ̃́lɛ lòo. Kɔ̃fĩ pɔ́ á màn we.
Salomɔɔ zɔ̃lɛa kpalau kɔ̀.
Ɔ̃ wá dii kí Davidi ìwaɔ mɔ̀ fɔkpàwà sɔ̃, aa mɛ̀ Lua Salomɔɔ tɔbɔ dɛ aà pɔ́a! Lua aà kíakɛ gba gbãa dɛ aà pɔ́a! Ɔ̃ Davidi misìilɛ Diiɛ a liiwa,
à mɛ̀: Wà gbãakpa Dii Isailiɔ Luazi! Asa a tò ma wɛsì ma gɛ̃ɛ kpaa ma kpalaulɛ gbã.
Kɛ́ vĩa gbɛ̃́ pɔ́ Adonia ń sisiɔ kũ̀, ɔ̃ aa tilɛ̀, baade a taa kɛ̀.
Kɛ́ Adonia lɛ́ vĩakɛ Salomɔɔɛ, à fɛ̀lɛ gɛ̀ nà Dii gbagbakĩizi, à a kɔ́ba kũ̀.
Ɔ̃ wa ò Salomɔɔɛ wà mɛ̀: Gwa, Adonia lɛ́ vĩakɛnɛɛ, à gɛ̀ nà Dii gbagbakĩizi a a kɔ́ba kũa, àlɛ mɛ ǹ lɛgbɛ̃ n zɔ̀blenaɛ gbã, kɛ́ ńyɔ̃ a dɛo.
Ɔ̃ Salomɔɔ mɛ̀: Tó a azĩa kũa dɔ̃ gbɛ̃́ bɛɛɛde ũ, baa aà mikãe a lɛ́lɛ zĩ́lɛo. Tó wà sù vãie èwà sɔ̃, à gàɛ.
Ɔ̃ kí Salomɔɔ gbɛ̃́ɔ zĩ̀ aa Adonia gò Dii gbagbakĩiwa. Kɛ́ Adoniapi mɔ̀ kùlɛɛ̀, ɔ̃ Salomɔɔ òɛ̀: Ta n bɛ.
Kɛ́ Davidi gagɔɔ kãikũ̀, à lɛdìlɛ a nɛ́ Salomɔɔɛ à mɛ̀:
Málɛ gɛ́ gɛ́kĩi. Sɔ̃dilɛ, níɔ dɛ gbɛ̃́ kàsaa ũ!
Nìliɔ Dii ń Lua yãdilɛnɛɔ kũa, níɔ táa'o lá a yeiwa, níɔ aà ɔtondɔkĩi gwa, níɔ aà yãdilɛaɔ kũa ń aà ikoyãɔ ń aà yã'onɛɔ, lá a ku Mɔizi ikoyã láuwa, yã́ pɔ́ ńlɛ kɛ píi iɔ bɔ maa, n tá píi iɔ na.
Màa Dii a yã́ pɔ́ a òmɛɛ papa à mɛ̀, tó ma nɛ́ɔ ńzĩa kũa dɔ̃, mɛ́ aalɛ táa'o lá á yeiwa sĩana, mɛ́ an sɔ̃ kuwa, ma buiɔ aaɔ kpaa Isailiɔ kpalau gɔɔpiiɛ.
Ń yã́ pɔ́ Zeluia nɛ́ Yoabu kɛ̀mɛɛ dɔ̃, lá à Isaili zĩgɔ̃ɔ dɔaana gbɛ̃ɔn plaɔ dɛ̀dɛ, Nɛɛ nɛ́ Abinɛɛ ń Yɛtɛɛ nɛ́ Amasao. À gbɛ̃́piɔ dɛ̀dɛ, an au fã̀ aà asana ń aà kyaleɔwa. I kɛ sɔ̃ zĩ guu no.
Yã́ kɛɛ̀ n ɔ̃nɔ lɛ́u. Ńsu to aà mikã dadau, i gbasa ta bɛdau niɛ guuo.
Gbɛ̃kɛkɛ Galada gbɛ̃́ Baazilai nɛgɔ̃ɛɔnɛ. Ǹ ń dilɛ gbɛ̃́ pɔ́ áɔ pɔble sãnuɔ guu, asa aamɛ aa zɛ̀manɔ gɔɔ pɔ́ málɛ bàalɛ n vĩ̀i Abisaloũɛ.
Bɛ̃yãmɛɛ bui Gela nɛ́ Simɛi, Bauliũ gbɛ̃́ kunnɔ lɔ. À ma ka pãsĩpãsĩ gɔɔ pɔ́ málɛ gɛ́ Maanaiũ. Kɛ́ à mɔ̀ dàmalɛ Yuudɛ̃i, ma lɛgbɛ̃̀ɛ̀ ma mɛ̀ ń Diio má aà dɛo.
Ń beeo ńsu ǹ aà to we swã́gagasaio. Ń ɔ̃nɔ, lá ńyɔ̃ kɛ ǹ tɔsiwà aà ta bɛdau, ń dɔ̃.
Ɔ̃ Davidi gà. Yelusalɛũ fã́ani pɔ́ wà aà vĩ̀u ɔ̃ wì mɛ Davidi wɛ̃́lɛ.
A dɛ Isailiɔ kía ũ wɛ̃̀ blaɛ, Hɛblɔ̃ wɛ̃̀ sopla, Yelusalɛũ wɛ̃̀ baakwi ń àaɔ̃o.
Salomɔɔ mɛ́ gɔ̃̀ kía ũ a mae gbɛu, a ku kpalau gíũgiũ.
Agita nɛ́ Adonia gɛ̀ Salomɔɔ da Basɛba lè, ɔ̃ Basɛba aà là à mɛ̀: Aafia n mɔa? A wèwà à mɛ̀: Aafiaɛ!
Adonia ɛ̀a mɛ̀: Má yãvĩ mà onɛ. Basɛba mɛ̀: O!
Ɔ̃ Adonia mɛ̀: Ń dɔ̃ kɛ́ kpala dɛ ma pɔ́ ũ yãaɛ. Isailiɔ wɛ́ dɔmazi ḿpii mà gɔ̃ kía ũ, ɔ̃ yã́ lìlɛ, ma dãuna mɛ́ kpalablè, asa Dii mɛ́ aà kpàu.
Tiasa yã́ mɛ̀ndo málɛ gbɛama, ńsu gí kɛimɛɛo. Basɛba mɛ̀: O!
Ɔ̃ à mɛ̀: Gbɛamɛɛ kí Salomɔɔwa aà Sunɛũ nɔɛ Abisaga kpaa nɔ ũ, asa a ginɛo.
Basɛba òɛ̀: Tɔ̀ɔ, má oɛ̀nɛ.
Kɛ́ Basɛba gɛ̀ kí Salomɔɔ lei Adonia yã́pi musu, ɔ̃ kípi fɛ̀lɛ gɛ̀ dàaàlɛ à kùlɛɛ̀, ɔ̃ à ɛ̀a mɔ̀ zɔ̃̀lɛ a gĩ́naa. Ɔ̃ wà mɔ̀ Basɛbaɛ ń kìlao, ɔ̃ à zɔ̃̀lɛ kí ɔplaai.
Basɛbapi mɛ̀: Yã́ yɔɔnae má vĩ mà gbɛama, ńsu gí kɛimɛɛo. Ɔ̃ kí mɛ̀: Gbɛa Naa, má gio.
Ɔ̃ Basɛba mɛ̀: To wà Sunɛũ nɔɛ Abisaga kpa n vĩ̀i Adoniawa nɔ ũ.
Ɔ̃ kí Salomɔɔ a da là à mɛ̀: Bɔ́yãi ńlɛ Sunɛũ nɔɛ Abisaga gbɛa Adoniaɛi? Kpala ńlɛ gbɛaɛ̀ we mɛ̀, asa ma vĩ̀iɛ. Ńlɛ kpala gbɛaɛ̀ ń sa'ona Abiataao ń Zeluia nɛ́ Yoabuoɛ.
Ɔ̃ kí Salomɔɔpi lɛgbɛ̃̀ à mɛ̀: Má sì ń Diio, tó Adonia i ga yã́ pɔ́ a gbɛ̀api yã́io, Lua yãpãsĩkɛmɛɛ bɛ̃̀ɛbɛ̃ɛ.
Lá Dii ma kpa kpalau, à ma dilɛ ma mae Davidi gɛ̃ɛ ũ, à ma bui zɛ̀dɔ lá à a lɛgbɛ̃̀wa, má sì ń Diipio Adonia gà gbãɛ.
Ɔ̃ kí Salomɔɔpi Yoiada nɛ́ Benaia zĩ̀, à gɛ̀ ɔtɔ̃̀ Adoniawa, ɔ̃ à gà.
Kí ò sa'ona Abiataaɛ: Ɛa ta n bualoũ Anato. À kũ̀ ǹ gaɛ, ãma má n dɛ gbão, asa ḿmɛ n Dii Lua kpagolo sɛ̀ n dɔaa ma mae Davidiɛ, mɛ́ n zɛaànɔ aà wɛtãa píi guu.
Màa Salomɔɔ Abiataa ya bɔ̀ Dii gbagbazĩu, kɛ́ yã́ pɔ́ Dii ò Ɛli bɛdeɔ musu Silo e pa yã́i.
Kɛ́ Yoabu a feena mà, ɔ̃ à bàalɛ̀ gɛ̃̀ Dii zwã̀akpɛ ua, à nà Dii gbagbakĩizi à a kɔ́ba kũ̀. Yoabupi zɛ̀ ń Adoniao yãaɛ, ãma i zɛ ń Abisaloũoo.
Kɛ́ wa ò kí Salomɔɔɛ, Yoabu bàalɛ̀ gɛ̃̀ Dii zwã̀akpɛ ua, a ku sa'okĩipi saɛ, ɔ̃ Salomɔɔ ò Yoiada nɛ́ Benaiaɛ aà gɛ ɔtɔ̃wà we.
Kɛ́ Benaia gɛ̃̀ Dii zwã̀akpɛ ua, a òɛ̀: Kí mɛ̀, mɔ ǹ bɔ! Ɔ̃ Yoabu mɛ̀: Aawo! Lakĩi má gau. Ɔ̃ Benaia gbɛ̃́ɔ zĩ̀ kíwa à mɛ̀: Lá Yoabu yã́zãsìan kɛ.
Ɔ̃ kí òɛ̀: Kɛɛ̀ lá a òwa. Ǹ aà dɛ, ní aà vĩ, kɛ́ aà gbɛ̃dɛa pã yã́ su wi mapi ń ma de bɛdeɔ musuo yã́i.
Dii a to aà gbɛ̃dɛa yã́ wí aà musuɛ, asa à ɔtɔ̃̀ yãesaide gbɛ̃ɔn pla pɔ́ an maa dɛalaɔwaɛ. À Nɛɛ nɛ́ Abinɛɛ, Isaili zĩgɔ̃ɔ dɔaana ń Yɛtɛɛ nɛ́ Amasa, Yuda zĩgɔ̃ɔ dɔaanao dɛ̀ ma mae lɛ́ saiɛ.
An dɛa yã́ aɔ wi Yoabu ń a buiɔ musu gɔɔpiiɛ, kási Dii aɔ Davidi ń a buiɔ ń a uao ń a kpalao gba aafia gɔɔpiiɛ.
Ɔ̃ Yoiada nɛ́ Benaia gɛ̀ ɔtɔ̃̀ Yoabuwa, ɔ̃ wà aà vĩ̀ a bɛ gbáau.
Ɔ̃ kí Yoiada nɛ́ Benaia dìlɛ zĩgɔ̃ɔ dɔaana ũ aà gbɛu, sa'ona Zadoki sɔ̃ Abiataa gbɛu.
Kí gbɛ̃́ɔ zĩ̀ aa Simɛi sìsi, ɔ̃ a òɛ̀: Bɛkpa Yelusalɛũ la, níɔ ku a guu. Ńsu bɔ wɛ̃́lɛu la ǹ gɛ́ gueio.
Ǹyɔ̃ dɔ̃ sã́asã kɛ́ gɔɔ pɔ́ n bua Sedɔ̃wa, n gan we. Kási n nzĩa dɛ̀ɛ.
Ɔ̃ Simɛi ò kíɛ: Yãmaaɛ, ma dii kí. Mapi n zɔ̀blena má kɛ lá ń òwaɛ. Ɔ̃ à gɔ̃̀ Yelusalɛũ màa gĩa gɔɔpla.
Wɛ̃̀ àaɔ̃ gbɛa Simɛi zɔ̀ gbɛ̃ɔn plaɔ bàalɛ̀ aa tà Maaka nɛ́ Akisi, Gata kía kĩ́i, ɔ̃ wa ò Simɛiɛ: N zɔɔ ku Gata.
Ɔ̃ Simɛi fɛ̀lɛ káoyè a zàa'ĩnaɛ, à gɛ̀ Akisi kĩ́i Gata a zɔpiɔ wɛɛlɛi. Kɛ́ à ń é, ɔ̃ à ń sɛ́lɛ Gata à sùńnɔ.
Ɔ̃ wa ò Salomɔɔɛ, Simɛi bɔ̀ Yelusalɛũ, à gɛ̀ Gata à ɛ̀a sù.
Ɔ̃ kí gbɛ̃́ɔ zĩ̀ aa Simɛi sìsiɛ, ɔ̃ a òɛ̀: Má tò ń lɛgbɛ̃̀ n mɛ̀ ń sì ń Diio, ɔ̃ ma lɛzàma ma mɛ̀, zĩ́ pɔ́ n bɔ la n gɛ guei, ǹyɔ̃ dɔ̃ kɛ́ n gan we. Ɔ̃ ń òmɛɛ, yãmaaɛ, ń mà.
Bɔ́yãi n bɔ lɛ́ pɔ́ ń gbɛ̃̀ n mɛ̀ ń sì ń Diio n yã́ pɔ́ má dìlɛnɛo kpɛi?
Ɔ̃ kí ɛ̀a òɛ̀ lɔ: Vãi pɔ́ ń kɛ̀ ma mae Davidiɛ dɔngu píi. Dii mɛ́ a to vãipi wi n musu sa,
kási a báaadamaguɛ, i Davidi kpala zĩ́napɛlɛ gíũgiũ, aɔ láaa vĩo.
Kí yã'ò Yoiada nɛ́ Benaiaɛ, ɔ̃ à gɛ̀ ɔtɔ̃̀ Simɛiwa. Màa Salomɔɔ kpala zĩ́napɛ̀lɛ.
Salomɔɔ lɛdoũkɛ̀ ń Egipiɔ kí Falaɔ̃ɔo, à aà nɛnɔɛ sɛ̀ nɔ ũ, à sùò Davidi wɛ̃́lɛu e àɔ gɛ́ a kpɛ́ ń Dii kpɛ́o ń Yelusalɛũ bĩ́io midɛi.
Gɔɔ bee wi kpɛdɔ Diiɛ gĩao, ɔ̃ wìɔ sa'o gulɛsĩ pɔ́ wa bòɔwa.
Salomɔɔ ye Diizi, a a mae Davidi yãdilɛnɛɔ kũa, kási sɔ̃ ì sa'o gulɛsĩpiɔwaɛ, ɔ̃ ìɔ tulaletikatɛa we.
Ɔ̃ à gɛ̀ Gabaɔ̃ɔ sa'oi, asa gulɛsĩ bee mɛ́ dɛńla. À sa pɔ́ wì a pɔ́ kátɛu à tɛ́kũ ò we ń sa'obɔɔ mɛ̀n ɔ̀aa sɔo.
Ɔ̃ Dii bɔ̀ mɔ̀wà nana guu we gwãasĩna à mɛ̀: Pɔ́ pɔ́ ń yei gbɛaa.
Ɔ̃ Salomɔɔ mɛ̀: N gbɛ̃kɛkɛ̀ n zɔ̀blena ma mae Davidiɛ maamaaɛ, kɛ́ a dɛnɛ gbɛ̃maa náaide nɔ̀sɛpuade ũ yã́i. N gbɛ̃kɛ zɔ̃ɔ kɛ̀ɛ̀, ń tò mapi aà nɛ́ lɛ́ kible aà gɛ̃ɛ ũ e ń a gbão.
Tia kɛ́wa Dii ma Lua, n mapi n zɔ̀blena kpà kía ũ ma mae Davidi gbɛu. Ɛ̀waasonan ma ũ, má dɔaanakɛ dɔ̃o.
Mapi n zɔ̀blena, má kú ń n gbɛ̃́ pɔ́ ń sɛ̀ɔ, gbɛ̃́ dasi pɔ́ wa fɔ̃ ń nao wà ń lɛ́ dɔ̃oɔ.
To mapi n zɔ̀blena màɔ laai vĩ, to màli yã́gɔ̃gɔ̃ n gbɛ̃́ɔnɛ mà maa dɔ̃kɔ̃ɛ ń vãio. Tó màa no, kpelewa má kɛ mà yã́gɔ̃gɔ̃ n gbɛ̃́ dasipiɔnɛi?
Yã́ pɔ́ Salomɔɔ gbɛ̀api kà Diigu,
ɔ̃ a òɛ̀: Lá yã́ pɔ́ ń gbɛ̀aan we, ni wɛ̃ni gbã̀a gbɛao ge àizɛɛ ge n ibɛɛɔ gaa, sema yã́gɔ̃gɔ̃a a zɛ́wa dɔ̃a ɔ̃ ń gbɛ̀a,
má kɛ lá ń gbɛ̀awa, má n gba ɔ̃nɔ ń laaio. Gbɛ̃́ pɔ́ kú n ãae ge gbɛ̃́ pɔ́ aɔ ku n gbɛae ɔ̃nɔ a kanwao.
Má pɔ́ pɔ́ ni gbɛao kpama lɔ, má n gba àizɛɛ ń gawio píi, kíae a kanwao e ǹ gɛ ǹ gaò.
Tó ńlɛ táa'o lá má yeiwa, mɛ́ ń ma yã'onɛɔ ń ma yãdilɛaɔ kũa, lá n mae Davidi kũa yãawa, má n wɛ̃ni dɔnɛ ń mɔgalao.
Ɔ̃ Salomɔɔ vù, asa nana àlɛ o. Ɔ̃ à tà Yelusalɛũ à gɛ̀ zɛ̀ Dii bàa kua ń Isailiɔ kpagolo aɛ, à sa pɔ́ wì a pɔ́ kátɛu à tɛ́kũ ń sáaukpasao ò we, ɔ̃ à blɛsakɛ̀ a ìwaɔnɛ.
Zĩewa káalua gbɛ̃ɔn plaɔ mɔ̀ Salomɔɔ kĩ́i, aa sĩ̀ aà aɛ.
An gbɛ̃do mɛ̀: Gáafaakɛmɛɛ Baa. Mapi ń nɔɛɛ beeo wá kú kpɛ́ doũɛ. Ɔ̃ ma nɛ'ì, wámɛwawa pla kpɛ́piu.
A gɔɔ àaɔ̃de zĩ́ ɔ̃ nɔɛpi nɛ'ì sɔ̃. Wámɛwawa pla kpɛ́pi guu, gbɛ̃e kúwanɔ weo.
Kɛ́ nɔɛpi wùlɛ a nɛgɔ̃ɛpiwa gwãasĩna, à gà.
Ɔ̃ à fɛ̀lɛ gwãasĩn wɛɛdo, à ma nɛgɔ̃ɛ sɛ̀ ma saɛ gɔɔ pɔ́ mapi n zɔ̀blena málɛ i'o, a wùlɛ a kùɛ, ɔ̃ à nɛ́ pɔ́ gàpi sɛ̀, a wùlɛmɛɛ ma kùɛ.
Kɛ́ ma vu kɔɔ mà yɔ̃́ kpá ma nɛ́wa, ɔ̃ má è gɛ̀. Kɛ́ má gwàgwa, mi e ma nɛ'ia ũo.
Ɔ̃ nɔɛpi gbɛ̃do mɛ̀: Ɛgɛɛ! Ma nɛ́ mɛ́ bɛ̃́ɛ, n nɛ́ mɛ́ gà. Ɔ̃ nɔɛ sɛ̃́ia mɛ̀: Ɛgɛɛ! N nɛ́ mɛ́ gà, ma nɛ́ mɛ́ bɛ̃́ɛ. Ɔ̃ aalɛ lɛkpaakɛ kí aɛ.
Ɔ̃ kí mɛ̀: Gbɛ̃́ɛ bee mɛ̀ a nɛ́ mɛ́ bɛ̃́ɛ, n nɛ́ mɛ́ gà, mɛ́ gbɛ̃́ kee mɛ̀, ɛgɛɛ, n nɛ́ mɛ́ gà, a nɛ́ mɛ́ bɛ̃́ɛ.
Ɔ̃ à ɛ̀a mɛ̀: À mɔmɛɛ ń fɛ̃ndao. Ɔ̃ wà mɔ̀oɛ̀.
Kí mɛ̀: À nɛ́ pɔ́ bɛ̃́ɛ zɔ̃ɛ pla, í a kpɛdo kpa gbɛ̃dowa, í a kpɛdo kpa gbɛ̃dowa.
Ɔ̃ nɔɛ pɔ́ a nɛ́ mɛ́ bɛ̃́ɛ, nɛ́pi kɛ̀ɛ̀ wɛ̃naũ, a ò kíɛ: Baa, nɛ́ pɔ́ bɛ̃́ɛpi kpawà, ńsu ǹ aà dɛo. Ɔ̃ aà gbɛ̃do mɛ̀: Aɔ dɛ ma pɔ́ ũo, aɔ dɛ n pɔ́ ũ sɔ̃o, wà aà zɔ̃ɛ pla.
Ɔ̃ kí yãgɔ̃̀gɔ̃ à mɛ̀: Wà nɛ́ pɔ́ bɛ̃́ɛpi kpa nɔɛ sɛ̃́iawa. Ásu à aà dɛo, aà dan we.
Kɛ́ Isailiɔ yã́kpalɛ pɔ́ kí kɛ̀pi mà, aa aà yãdà gbia, asa aa è Lua aà gbà ɔ̃nɔ aà yã́gɔ̃gɔ̃nɛ́ a zɛ́wa.
Kí Salomɔɔ mɛ́ Isaili bui píi kía ũ.
Aà bùsu dɔaanaɔ tɔ́n kɛ: Zadoki nɛ́ Azalia mɛ́ sa'ona ũ.
Sisa nɛ́ɔ Ɛliolɛfu ń Ahiao mɛ́ aà lakɛ̃naɔ ũ. Ailudi nɛ́ Yosafa mɛ́ aà kpàwakɛna ũ.
Yoiada nɛ́ Benaia mɛ́ aà zĩgɔ̃ɔ dɔaana ũ. Zadoki ń Abiataao mɛ́ sa'onaɔ ũ.
Natã nɛ́ Azalia mɛ́ aà bùsu dɔaanaɔ gbɛ̃zɔ̃ɔ ũ. Sa'ona Zabudu, Natã nɛ́ mɛ́ aà kwàasi ũ.
Ahisaa mɛ́ aà bɛ ziia ũ. Abeda nɛ́ Adonilaũ mɛ́ zɔzĩ gbɛ̃zɔ̃ɔ ũ.
Kí Salomɔɔ Isaili bùsu gbɛ̃zɔ̃ɔɔ dìlɛdilɛ gbɛ̃ɔn kuɛpla. Wɛ̃ ń wɛ̃o an baade ì kípi ń a uadeɔ gwa ń blɛo mɔ dodo.
An tɔ́n kɛ: Hulu nɛ́ mɛ́ Ɛflaiũ buiɔ bùsu sĩ̀sĩde vĩ.
Dɛkɛɛ nɛ́ mɛ́ Makaza ń Saalebiũo ń Bɛsɛmɛsio ń Elonio ń Bɛkanao vĩ.
Hɛsɛ nɛ́ mɛ́ Alubo vĩ. Soko ń Efɛɛ bùsu bṹuoá aà pɔ́ɛ lɔ.
Abinadabu nɛ́ mɛ́ Doo gusĩsĩde vĩ. Salomɔɔ nɛnɔɛ Tafa mɛ́ aà nɔ ũ.
Ailudi nɛ́ Baana mɛ́ Taanaki ń Mɛgidoo ń Bɛtɛsã bùsu pɔ́ kú Zalɛtã saɛ ń Yezɛlɛɛ zĩ́lɛo vĩ píi sɛa za Bɛtɛsã e Abɛli Mɛɔla e Yɔkemaũ kpɛle.
Gɛbɛɛ nɛ́ mɛ́ Lamɔtu Galada vĩ. Manase nɛ́ Yaii mɛ́ zɔ̃ɛwia pɔ́ kú Galada bùsuuɔ vĩ ń Aagobu bùsu pɔ́ kú Basanao ń a mɛɛwia bĩ́ideɔ mɛ̀n bàaɔ̃. Wà ń bɔlɛ gbã́aɔ kɛ̀ ń mɔgotɛ̃oɛ.
Ido nɛ́ Ainadabu mɛ́ Maanaiũ vĩ.
Aimaaza mɛ́ Nɛfatali bùsu vĩ. Ɔ̃mɛ Salomɔɔ nɛnɔɛ Basɛma sɛ̀ nɔ ũ.
Usai nɛ́ Baana mɛ́ Asɛɛ buiɔ bùsu vĩ ń Alotio.
Palua nɛ́ Yosafa mɛ́ Isakaa buiɔ bùsu vĩ.
Ɛla nɛ́ Simɛi mɛ́ Bɛ̃yãmɛɛ buiɔ bùsu vĩ.
Uli nɛ́ Gɛbɛɛ mɛ́ Galada bùsu vĩ. Amɔleɔ kí Siɔ̃ ń Basana kí Oguo mɛ́ kú we yãa. Gɛbɛɛpi mɛ́ bùsupi dɔaana ũ ado.
Yudaɔ ń Isailiɔ dasi lán ísialɛ ũfãawaɛ. Aaìɔ pɔble, aaìɔ imi, aaìɔ pɔnakɛ.
Sɛa za Uflatai e Filitɛ̃ bùsuu ń Egipi bùsu lɛ́o, Salomɔɔ mɛ́ bùsupiɔ kía ũ píiɛ. Bùsupiɔ gbɛ̃́ɔ ìɔ falubɔɛ̀ e aà wɛ̃ni lɛ́uɛ.
Salomɔɔ ua gɔɔ do blɛn kɛ: Pɛ̃ɛti koko ɔ̀aa do ń basɔoo, pɔ́wɛnti koko ɔ̀aa àaɔ̃.
Zu pɔ́ wa gwà bɛ à mɛ̀kpa mɛ̀n kwi, kpàsa zu bao, sã basɔo ń banaɔ ń tueɔ ń buaɔ ń ko maaɔ lɔ.
Asa ɔ̃mɛ bùsu pɔ́ kú Uflata bɛ'aɛɔ píi kía ũ za Tifasa e Gaza, mɛ́ yãkele ku gueio.
Salomɔɔ gɔɔ Yudaɔ ń Isaili pɔ́ kú za Dã e Bɛɛsɛbaɔ kálɛa ń bùsuu dɔdɔaɛ, baade ń a vɛ̃ɛliɔ ń a kaadɔɛnliɔ.
Salomɔɔ sɔ̃́ pɔ́ aaì gó gálɛɔ kɛ̃́ɛ ɔ̀aasɔsɔo lɛɛ síiɔ̃ɛ (4.000), a pɔ́ pɔ́ wì dikpɛɔ sɔ̃ ɔ̀aasɔsɔo lɛɛ kuɛpla (12.000).
Bùsu gbɛ̃zɔ̃ɔ pɔ́ à ń dílɛdilɛpiɔ sɔ̃, an baade ìɔ mɔɛ̀ ń blɛo mɔ pɔ́ wa dìlɛɛwa, kí Salomɔɔ ń gbɛ̃́ pɔ́ aaì mɔ́ pɔbleiaànɔɔ pɔ́ ũ. Pɔe lí kɛ̃́sãmáo.
Aaìɔ mɔ sɔ̃́piɔnɛ ń éseo ń tàaao lɔ gu pɔ́ aa kuu, lá wa dìlɛ ń baadeɛwa.
Lua Salomɔɔ gbà ɔ̃nɔ ń wɛzɛ̃o maamaa à kɛ̀ zài. Wa fɔ̃ aà dɔ̃a lɛ́ dɔ̃o, lá wa fɔ̃ ísialɛ ũfãa lɛ́ dɔ̃owa.
Salomɔɔ ɔ̃nɔ dɛ gukpɛdeɔ ń Egipiɔ pɔ́a píi.
Aà ɔ̃nɔ dɛ gbɛ̃́piia. A dɛ Ɛzala bui Etanila ń Maɔli nɛ́ɔ Emani ń Kalolio ń Daadao. À tɔbɔ̀ bùsu pɔ́ liaaaàziɔ guu píi.
À yáasikɛ̀ ɔ̀aasɔsɔo lɛɛ àaɔ̃ɛ (3.000), mɛ́ lɛ pɔ́ a dàɔ kà ɔ̀aa sɔo ń sɔoo (1.005).
À líɔ ń láɔ yã́ bɔɔlɛkɛ̀, sɛa za sɛdɛ lí pɔ́ kú Libã bùsuu e à gɛ̀ pɛ̀ lá pɔ́ ì bɔlɛ bĩ́iwaɔwa. À nɔ̀bɔɔ yãdànɛ́ lɔ ń bãɔ ń pɔ́taa'onkuawaɔ ń kpɔɔ.
Kía pɔ́ kú dṹnia guuɔ aà ɔ̃nɔ bao mà ḿpii. Bùsu ń bùsuo píi aa ń gbɛ̃́ɔ zĩ̀, aa gɛ̀ aà ɔ̃nɔ mà.
Kɛ́ Tii kí Hilaũ mà wà Salomɔɔ kpà kía ũ a mae gbɛu, à a ìwaeɔ zĩ̀wà, asa Davidi gbɛ̃naɛ yãa.
Ɔ̃ Salomɔɔ gbɛ̃́ɔ zĩ̀ Hilaũpiwa à mɛ̀:
Ń dɔ̃ kɛ́ ma mae Davidi i e kpɛdɔ̀ Dii a Luaɛo, kɛ́ bui pɔ́ liaaaàziɔ lɛ́ zĩkaaànɔ yã́i, e Dii gɛ̀ ń kɛɛ̀ gbadibɔ ũ.
Tia kɛ́wa sɔ̃ Dii ma Lua tò ma ĩ́ampakĩi è. Íbɛlɛ kú gueio, músi kuo.
A yã́i tò má ye kpɛdɔ Dii ma Luaɛ, lá Dii ò ma mae Davidiɛwa à mɛ̀, aà nɛ́ pɔ́ á kpá kpalau aà gɛ̃ɛ ũ mɛ́ a kpɛdɔɛ.
Yãdilɛ gbɛ̃́ɔnɛ aa Libã sɛdɛ líɔ zɔ̃zɔ̃mɛɛ. Ma zĩkɛnaɔ zĩpi kɛ ń n zĩkɛnaɔ sãnuɛ, mí n zĩkɛnapiɔ fĩabonɛ lá ń òwa píi. Ń dɔ̃ kɛ́ wá gbɛ̃e vĩ à lizɔ̃ dɔ̃ lá á Sidɔ̃deɔwao.
Kɛ́ Hilaũ Salomɔɔ yã́pi mà, aà pɔ kɛ̀na maamaa à mɛ̀: Wà gbãakpa Diizi gbã, asa à Davidi gbà nɛ́ ɔ̃nɔna, àlɛ dɔaa a gbɛ̃́ dasipiɔnɛ.
Ɔ̃ Hilaũ gbɛ̃́ɔ zĩ̀ Salomɔɔwa à mɛ̀: Ma lɛ́kpãsã pɔ́ ń kɛ̀mɛɛ mà. Má kɛ lá ń yeiwa sɛdɛ líɔ ń pɛ̃liɔ yã́ musu.
Ma zĩkɛnaɔ lípiɔ sɛ za Libã sĩ̀sĩɔ musu, aa pilaò ísialɛ, mí yeye mà gbɛ̃́ɔ zĩonɛ ísiaa. Gu pɔ́ ń òmɛɛ, we má tó wà kálɛunɛ, ní taò. Mpi sɔ̃, yã́ pɔ́ má ye ǹ kɛmɛɛ mɛ́ blɛkpaa ma uadeɔwa ũ.
Màa Hilaũ ìɔ sɛdɛ líɔ ń pɛ̃liɔ kpa Salomɔɔwa lá a yeiwa.
Salomɔɔ sɔ̃ ìɔ pɔ́wɛna kpawà wɛ̃ ń wɛ̃o koko ɔ̀aasɔsɔo lɛɛ ɔ̀aa do (200.000) ń nísio koko ɔ̀aasɔsɔo lɛɛ bao (20.000).
Dii Salomɔɔ gbà ɔ̃nɔ lá à a lɛgbɛ̃̀ɛ̀wa. Hilaũ ń Salomɔɔo na ń kɔ̃o, ɔ̃ aa lɛdoũkɛ̀.
Kí Salomɔɔ gbɛ̃́ɔ sɛ̀sɛ Isaili buiɔ guu píi, à ń dá zĩpiu gbɛ̃ɔn ɔ̀aasɔsɔo lɛɛ baakwi (30.000).
Ìɔ ń zĩ Libã mɔ ń mɔo gbɛ̃ɔn ɔ̀aasɔsɔo lɛɛ kwi (10.000). Gbɛ̃́piɔ ì kɛ Libã mɔ do, ɔ̃ aaì su aa kɛ bɛ mɔ plapla. Adonilaũ mɛ́ zɔzĩpi gbɛ̃zɔ̃ɔ ũ.
Salomɔɔ gbɛ̀'ãnaɔ vĩ gusĩsĩdeu gbɛ̃ɔn ɔ̀aasɔsɔo lɛɛ basiiɔ̃ (80.000), a sɛ̀sɛnaɔ sɔ̃ gbɛ̃ɔn ɔ̀aasɔsɔo lɛɛ bàaɔ̃kwi (70.000).
Gbɛ̃́piɔ bàasi, Salomɔɔ gbɛ̃́ɔ dìlɛdilɛ gbɛ̃ɔn ɔ̀aasɔsɔo lɛɛ àaɔ̃ ń ɔ̀aa àaɔ̃o (3.600), aaɔ wɛ́tɛ zĩpizi.
Kí yãdìlɛ, ɔ̃ wà gbɛ̀ gbɛ̃̀nɛ maaɔ pàapaa, wa ã̀ wa sɛ̀lɛ sùò kpɛ́pi ɛ̃daalɛbɔɔ ũ.
Màa Salomɔɔ zĩkɛnaɔ ń Hilaũ zĩkɛnaɔ ń Gebalideɔ lizɔ̃̀zɔ̃ aa kɛ̀kɛ, aa gbɛ kɛ̀kɛ kpɛ́pi dɔbɔ ũ.
Isailiɔ bɔa Egipi wɛ̃̀ ɔ̀aa pla ń basiiɔ̃o (480) gbɛa, Salomɔɔ kpalablea wɛ̃̀ síiɔ̃de, a mɔ plaade pɔ́ wì mɛ Zivi guu, ɔ̃ à nà Dii kpɛ́ boawa.
Kpɛ́ pɔ́ a bò Diiɛpi gbã̀a gã̀sĩsuu bàaɔ̃ɛ, a yàasa bao, a lɛsĩ baakwi.
Kpɛ́pi bilandaa vĩ, a yàasa sáaò gã̀sĩsuu bao, a gbã̀a kwi.
À a fɛnɛntiɔ bɔ̀bɔ, a lɛ́ɔ dɛ yaasannɔ, a guu oi tuuuũ.
À kpɛ́nɛɔ bòbo a lìa kpɛ́pi ń a luakukĩiozi gbã̀tɛ̃ɛ ń gbã̀tɛ̃ɛo ń a kpɛo.
A dìdikɔ̃a àaɔ̃, kpɛ́nɛ pɔ́ kú zĩ́lɛɔ yàasa gã̀sĩsuu sɔ́sɔo, pɔ́ pɔ́ kú guoɔ soolosoolo, pɔ́ pɔ́ kú musuɔ soplapla. Dii kpɛ́ gbɛ pɔ́ kú musuɔ yàasa kɛ̃̀sã zĩ́lɛpɔi, kɛ́ wà e kpɛapi zaɔ didiwà kpɛ́pi gĩfɔ̃sai yã́i.
Kɛ́ wàlɛ kpɛ́pi bo, wa bò ń gbɛ pɔ́ wa ã̀ za a paakĩioɛ. Wi masana ge gã́ ge zĩkɛbɔe kɔ̃fĩ ma kpɛ́pi bokĩio.
Kpɛ́nɛ pɔ́ kú zĩ́lɛɔ píi lɛ́ ɛlɛa mɛ̀ndoɛ gɛɔmidɔkĩi oi. Dɛdɛkĩi gɛ̀ kpɛ́nɛ pɔ́ kú guoɔ ń kpɛ́nɛ pɔ́ di a musuɔ kĩ́i.
Kɛ́ à kpɛ́pi bò a làa, a dɔ̀ ń zaɔ ń sɛdɛ lipɛpɛɛɔɛ.
À kpɛ́nɛpiɔ dɔ̀ kpɛ́pi gbã̀a lɛ́uɛ. Apii lɛsĩ gã̀sĩsuu sɔ́sɔoɛ, mɛ́ wa pɛ̀kɔ̃wa ń sɛdɛ lío Lua kpɛ́piwaɛ.
Ɔ̃ Dii yã'ò Salomɔɔpiɛ à mɛ̀:
Kpɛ́ pɔ́ ńlɛ boɛ bee yã́ musu, tó ńlɛ ma ɔtondɔkĩi gwa, mɛ́ ń ma ikoyãɔ kũa, mɛ́ n ma yãdilɛnɛɔ kɛ̀, ńlɛ zĩkɛwà, má lɛ́ pɔ́ má gbɛ̃̀ n mae Davidiɛ kɛnɛ.
Máɔ kú ń ma gbɛ̃́ Isailiɔ, má ń tó weo.
Kɛ́ Salomɔɔ kpɛ́pi dɔ̀ à a mìdɛ,
à sɛdɛ lipɛpɛɛɔ kpà a gĩwa a guu kpɛ́kpɛ za zĩ́lɛ e a balazaɔwa, ɔ̃ à pɛ̃́ lipɛpɛɛɔ kpàlɛ a zĩ́lɛ píi.
À kpɛa kɛ̀ kpɛ́pi guu luakukĩi ũ, a gbã̀a gã̀sĩsuu bao, ɔ̃ à sɛdɛ lipɛpɛɛɔ kpà a gĩwa kpɛ́kpɛ za zĩ́lɛ e a zaɔwa.
Kpɛ́pi kpɛɛlɛ pɔ́ gɔ̃̀ gbã̀a gã̀sĩsuu blaɛ.
Sɛdɛ lí pɔ́ wa kpà kpɛ́pi guu, wà gɔ̃inakɛ̀wà lán tùu ń lávu piaaɔwa. Apii sɛdɛ líɛ, a gbɛe i gɔ̃ guei wa èo.
À kpɛ́pi kpɛa kɛ̀kɛ Dii bàa kua ń Isailiɔ kpagolo dilɛkĩi ũ.
Kpɛapi gbã̀a gã̀sĩsuu baoɛ, a yàasa lɔ bao, a lɛsĩ bao. À vua tɛ̃ɛtɛ̃ɛ kpà kpɛapi gĩwa píi. À tulaletikatɛakĩi pɔ́ wa kɛ̀ ń sɛdɛ lío kpà ń vuao lɔ.
À vua tɛ̃ɛtɛ̃ɛ kpà kpɛɛlɛ gĩwa lɔ, ɔ̃ à mɔdaona pɔ́ wa pì ń vuaoɔ pã̀pã kpɛa gĩ pɔ́ à vua kpàwàpiwa kpɛɛlɛ oi.
À vua kpà kpɛ́pi guu kpɛ́kpɛ ń tulaletikatɛakĩi pɔ́ kú kpɛapi suuna saɛo.
À kùli ã̀ malaika gã̀sĩadeɔ ũ mɛ̀n pla, a dìlɛ kpɛa. Malaikapiɔ lɛsĩ gã̀sĩsuu kwiɛ.
An gã̀sĩa gbã̀a gã̀sĩsuu sɔ́sɔoɛ. Za gã̀sĩa do lɛ́wa la e ado lɛ́wa le a gbã̀a gã̀sĩsuu kwiɛ.
Malaika mɛ̀n plapiɔ bɔ̀kɔ̃waɛ, aa doũɛ zálala.
An pla ḿpii lɛsĩ gã̀sĩsuu kwikwiɛ.
Ɔ̃ à ń kálɛ kpɛ́pi kpɛau. An gã̀sĩaɔ poopooa, ado gã̀sĩa gɛ̀ pɛ̀ gĩwa le, ado pɔ́ pɛ̀ gĩwa la, ɔ̃ an gã̀sĩa pɔ́ gɔ̃̀ɔ pɛ̀kɔ̃wa kpɛapi guoguo.
À malaikapiɔ kpà ń vuaoɛ lɔ.
À gɔ̃inakɛ̀ kpɛ́pi gĩɔwa kpɛa ń kpɛɛlɛo píi lán malaika gã̀sĩadeɔ ń daminaliɔ ń lávu piaaɔwa.
À vua kpàlɛ kpɛ́pi zĩ́lɛwa lɔ, kpɛa ń kpɛɛlɛo píi.
À kpɛapi lɛ́ gbaɔ ń a lipɛlɛɔ kɛ̀ ń kulioɛ.
À gɔ̃inakɛ̀ kùli gbà mɛ̀n plapiɔwa lán malaika gã̀sĩadeɔ ń daminaliɔ ń lávu piaaɔwa, ɔ̃ a kpà ń vuao, gɔ̃inapiɔ bɔ̀ɛ̀ wásawasa.
Màa à kpɛɛlɛ lipɛlɛɔ kɛ̀ ń kulio lɔ.
Ɔ̃ à a gba kɛ̀ mɛ̀n pla ń pɛ̃lio. Gbapiɔ ì kpaaũ a guo plapla.
Ɔ̃ à gɔ̃inakɛ̀ gbapiɔwa lán malaika gã̀sĩadeɔ ń daminalio ń lávu piaaowa, ɔ̃ a kpà ń vuao, gɔ̃inapiɔ bɔ̀ wásawasa.
À kaa da lìai. Kaapi gbɛ pɔ́ wa ã̀ɔ vĩ didiakɔ̃a dɔ̀ɔ àaɔ̃, ɔ̃ sɛdɛ lí pɔ́ wa zɔ̃̀ɔ kálɛa a musu.
Wà Dii kpɛ́pi ɛ̃ kpàlɛ Salomɔɔ kpalablea wɛ̃̀ síiɔ̃de mɔ pɔ́ wì mɛ Zivi guuɛ,
ɔ̃ wà a mìdɛ a wɛ̃̀ kuɛdode mɔ swaaɔ̃de pɔ́ wì mɛ Bulu guu lá à kpɛ́pi zĩ dìlɛwa. A boa ń a kɛkɛao kà wɛ̃̀ sopla.
Salomɔɔ uakpaa zĩ kɛ̀ píi wɛ̃̀ kuɛ'aaɔ̃ɛ.
À Libã líkpɛ kpɛ́ bò, a gbã̀a gã̀sĩsuu basɔo, a yàasa blakwi, a lɛsĩ baakwi. À sɛdɛ líɔ pɛ̀lɛpɛlɛ dɔ̀ɔ síiɔ̃, ɔ̃ à sɛdɛ lí pɔ́ wa ã̀ɔ dàdaa
mɛ̀n blasɔo, dɔ̀ɔ ń dɔ̀ɔo mɛ̀n gɛ̃ogɛ̃o, ɔ̃ à sɛdɛ líɔ kpàkpa sɛdɛ lí pɔ́ wa dàdapiɔla.
À a fɛnɛntiɔ bɔ̀bɔ dɔ̀ɔ àaɔ̃ didiakɔ̃a bɔaabɔaa ń kɔ̃o.
Kpɛ́pi lɛ́ɔ lɛsĩ ń a yàasao píi sáasaaɛ. A lɛ́ɔ àaɔ̃'aaɔ̃ kpɛle ń kpɛlao bɔaabɔaa ń kɔ̃o.
À lí pɛ̀lɛpɛlɛ kpɛ́pi kpɛɛlɛ, kpɛɛlɛpi gbã̀a gã̀sĩsuu blakwiɛ, a yàasa baakwi. À gɔ̃u bò lipɛlɛpiɔ aɛ, ɔ̃ à líɔ pɛ̀lɛpɛlɛ à bilandaa kɛ̀ gɔ̃upi kpɛɛlɛ.
À gĩ́na bò gɔ̃upiu. Wekĩi ì yã́gɔ̃gɔ̃u, ɔ̃ wì mɛ Yã́kpalɛkɛgɔ̃u. À sɛdɛ lipɛpɛɛɔ kpà a gĩwa za zĩ́lɛ e a balawa.
Aà kpɛ́ pɔ́ ì iu ku aɛ. À bɔ̀kɔ̃wa ń gɔ̃upioɛ. Màa kpɛ́ pɔ́ a dɔ̀ Falaɔ̃ɔ nɛnɔɛ pɔ́ a sɛ̀ nɔ ũɛ dɛ lɔ.
Kpɛ́piɔ boa, gbɛ̀ maaɔ ɔ̃ wa dàalɛò e à gɛ̀ pɛ̀ò a saawa. Wà gbɛpiɔ pàapaaɛ, ɔ̃ wà gbàsa zɔ̃̀ɛzɔ̃ɛ ń siio kpɛ plapla píi. Màaɛ ua ń bàasio píi.
Wà kpɛ́piɔ ɛ̃ kpàlɛ ń gbɛ̀ gbɛ̃̀nɛ maaɔ, a keeɔ gbã̀a gã̀sĩsuu kwi, a keeɔ swaaɔ̃.
Ɔ̃ wà gbàsa bò ń gbɛ̀ maa pɔ́ wa pàapaa wa ã̀ɔ ń sɛdɛ lío.
À kaa da lìa ua zɔ̃ɔpizi, a gbɛ pɔ́ wa ã̀ɔ vĩ didiakɔ̃a dɔ̀ɔ àaɔ̃, ɔ̃ sɛdɛ lí pɔ́ wa ã̀ɔ kálɛa a musu, lán Dii kpɛ́ ń a kpɛɛlɛo ua kaawa.
Kí Salomɔɔ gbɛ̃́ɔ zĩ̀ Hulaũ sísii Tii, ɔ̃ wà sùaànɔ.
Hulaũpi daá Nɛfatali buiɛ, mɛ́ gyaaɛ. Aà maeá Tii gbɛ̃́ɛ, mɛ́ mɔgotɛ̃ ɔzĩkɛnaɛ. Hulaũpi ɔ̃nɔ ń wɛzɛ̃o ń dɔ̃ao vĩ mɔgotɛ̃ zĩ píi guu. Kɛ́ à mɔ̀ kí Salomɔɔ kĩ́i, ɔ̃ à zĩ pɔ́ kípi dàɛ kɛ̀ píi.
À mɔ̀pɛlɛ pì mɛ̀n pla ń mɔgotɛ̃o. Apii lɛsĩ gã̀sĩsuu bao plasaiɛ, a zɔ̃ɔ kuɛpla.
À fùa pì ń mɔgotɛ̃o mɛ̀n pla, a kùlɛ mɔ̀pɛlɛpiɔ musu. Fùapiɔ lɛsĩ gã̀sĩsuu sɔ́sɔoɛ.
À mɔdaonaɔ pì, ɔ̃ a fĩ̀ fùapiɔwa yàbaa ũ, aa loolooa mɛ̀n sopla.
À gɔ̃inakɛ̀ a lìa fùapiɔzi lán gbɛafu bɛɔwa dɔ̀ɔ pla, mɔdaonapiɔ zĩ́lɛ ń musuo. Fùapiɔ doũ píiɛ.
À fùapiɔ pì ń gɔ̃io lán kɔ̀lɔwɛɛvuwa, lán Dii kpɛ́ kpɛɛlɛ pɔ́wa. Kɔ̀lɔwɛɛ gɔ̃inapi lɛsĩ gã̀sĩsuu síiɔ̃ɛ.
À gɔ̃inakɛ̀ lán gbɛafu bɛwa mɔ̀pɛlɛ fùapiɔ kũdɔkĩi musu mɛ̀n ɔ̀aa dodo liaa mɔdaonapiɔi dɔ̀ɔdɔɔ.
Ɔ̃ à mɔpiɔ pɛ̀lɛpɛlɛ Dii kpɛ́ kpɛɛlɛ ɔplaai ń zɛɛio. À tɔkpà ɔplaa pɔ́ɛ Yakɛ̃, ɔzɛɛ pɔ́ sɔ̃ Bɔazu.
Mɔ̀pɛlɛpi fùa bɔ̀ lán kɔ̀lɔwɛɛvuwaɛ. Màa à mɔ̀pɛlɛpiɔ pì píi.
À mɔkàsa íkakĩi ũ bòoloo. A lɛ́la e a lɛ́le gã̀sĩsuu kwiɛ, a lɛsĩ sɔo, a zɔ̃ɔ sɔ̃ baakwi.
À gɔ̃inakɛ̀ íkakĩipiwa lán tùuɔwa, a lìa a lɛ́i zĩ́lɛ dɔ̀ɔ pla, gã̀sĩsuu dodo tùu mɛ̀n kwikwi. À íkakĩipi pì sãnu ń tùu gɔ̃inapiɔɛ.
Íkakĩipi di zuswana mɛ̀n kuɛplaɔwa. Zù mɛ̀n àaɔ̃ɔ mi dɔ gugbãntoo oi, mɛ̀n àaɔ̃ɔ bɛ'aɛ oi, mɛ̀n àaɔ̃ɔ gɛɔmidɔkĩi oi, mɛ̀n àaɔ̃ɔ lɔ gukpɛ oi. Íkakĩipi di ń musuɛ, mɛ́ an pɔ̀ɔɔ dɔdɔ guo.
Íkakĩipi gèele ɔtã doɛ. A swã́ dɛ lán ta swã́wa, lán tɔ̃́ɔngbelezĩwa. Galuba zɔ̃ɔ lɛ ɔ̀aa do í ɔ̃ tapi ì sí.
À tadibɔɔ pì ń mɔgotɛ̃o mɛ̀n kwi, apii gbã̀a gã̀sĩsuu síiɔ̃siiɔ̃ɛ, a yàasa síiɔ̃siiɔ̃, a lɛsĩ àaɔ̃'aaɔ̃.
Kɛ́ wà tadibɔpiɔ pì, wà a gbapɛlɛ zãnguoɔ tàta ń mɔ̀pɛpɛɛɔɛ.
Ɔ̃ wà gɔ̃inakɛ̀ mɔ̀pɛpɛɛpiɔwa lán nɔ̀ɔmusu ń zuswanao ń malaika gã̀sĩadeowa píiɛ. Wà gɔ̃inakɛ̀ nɔ̀ɔmusupiɔ ń zuswanapiɔ musu ń a zĩ́lɛo lán lávutãawa.
Tadibɔpiɔ mɔgotɛ̃ wuluu ń goo vĩ mɛ̀n síiɔ̃siiɔ̃. Aa gbá vĩ síiɔ̃siiɔ̃ lɔ. Gbápiɔ musu ɔ̃ wì ta diu. Wà tapiɔ kàsa wà gɔ̃inakɛ̀wà lán lávutãawa gbã̀tɛ̃ɛ ń gbã̀tɛ̃ɛo.
Tadibɔpiɔ pɔ́ bòoloo vĩ, à bɔ̀ musu gã̀sĩsuu do mɛ́ à gɛ̃̀u zĩ́lɛ ɔtã do. Wà gɔ̃inakɛ̀ a pɔ́ pɔ́ bɔ̀ musuwa lɔ. Tadibɔpiɔ mɔ̀pɛpɛɛɔ gola vĩ, aa dɛ bòolooo.
Wuluupiɔ ku mɔ̀pɛpɛɛpiɔ zíɛ. A goɔ pɛ́pɛa tadibɔpiɔ gbáɔwa. Wuluupiɔ lɛsĩ gã̀sĩsuu do ń kĩnioɛ.
Wà wuluupiɔ pì lán sɔ̃́go pɔ́waɛ. Wà a goɔ ń a gukũbɔɔ ń a àliyɔ̃ɔɔ ń a ooɔ kàsa píiɛ.
Tadibɔpiɔ kṹkĩi vĩ mɛ̀n síiɔ̃siiɔ̃ a golaɔwa.
Tadibɔpiɔ musu dɛ bòolooo, a lɛsĩ ɔtã doɛ. A gbapɛlɛɔ ń a mɔ̀pɛpɛɛɔ nana tadibɔpiɔ musu.
À gɔ̃inakɛ̀ a gbapɛlɛpiɔ ń a mɔ̀pɛpɛɛpiɔwa lán malaika gã̀sĩadeɔ ń nɔ̀ɔmusuɔ ń daminaliɔwa, gu pɔ́ à zɛ'èu píi. Ɔ̃ à gɔ̃inakɛ̀ a lìai lán lávutãawa lɔ.
Màa à tadibɔpiɔ pì. A kàsa pɔ doũ guuɛ, an zɔ̃ɔ ń ń bɔao doũɛ wásawasa.
Ɔ̃ à dàa pì ń mɔgotɛ̃o mɛ̀n kwi. Apii ì í sí galuba lɛ síiɔ̃siiɔ̃ɛ. Tapiɔ yàasa sɔ̃ gã̀sĩsuu síiɔ̃siiɔ̃ɛ. Kɛ́ à tapiɔ dìdi tadibɔ mɛ̀n kwipiɔwa,
ɔ̃ a kàlɛ Dii kpɛ́ kpɛɛlɛ, mɛ̀n sɔo ɔplaai, mɛ̀n sɔo ɔzɛɛi. À íkakĩipi dìlɛ ɔzɛɛ oi lɔ Dii kpɛ́ gola pɔ́ kú gukpɛ ń gɛɔmidɔkĩio zãnguo saɛ.
Hulaũpi oo túfukabɔɔ ń pɛ́ɛluɔ ń ta au'ɛlɛbɔɔ pì lɔ. Màa à Dii kpɛ́ zĩ pɔ́ kí Salomɔɔ dàɛ kɛ̀, à a lɛkpàaĩ píi.
Zĩ pɔ́ a kɛ̀piɔn kɛ: Mɔ̀pɛlɛɔ pla, fùa pɔ́ bɔ̀ lán lowa a ku mɔ̀pɛlɛpiɔ musuɔ pla, mɔdaona pɔ́ à zãblèò fùapiɔwaɔ pla,
gɔ̃ina pɔ́ a dɔ̀dɔ mɔdaonapiɔwa lán gbɛafu bɛwaɔ ɔ̀aa pla. A kɛ̀ dɔ̀ɔ plaplaɛ à zãblèò fùapiɔwa.
Tadibɔɔ kwi ń a taɔ kwi.
Íkakĩi do ń zuswana pɔ́ kú a zíɛɔ kuɛpla.
Túfukabɔɔ ń pɛ́ɛluɔ ń ta au'ɛlɛbɔɔ. Pɔ́ pɔ́ Hulaũ pì kí Salomɔɔɛ Dii kpɛ́ pɔ́ ũɔ píi, a pì ń mɔgotɛo, ɔ̃ wa yɔ̀ɔ.
Kí mɛ̀ wà kása ń Yuudɛ̃ dã̀na gĩ pɔ́ kú Suko ń Zalɛtão zãnguooɛ.
Salomɔɔ i pɔ́ pɔ́ wa pì ń mɔgotɛ̃opiɔ yɔ̃ kiloowa à a gbia dɔ̃̀o, kɛ́ a dasi kɛ̀ zài yã́i.
Salomɔɔ pɔ́ pɔ́ kú Dii kpɛ́ guuɔ pì lɔ, tulaletikatɛakĩi pɔ́ wa kɛ̀ ń vuao ń vua táabũnu pɔ́ wì Dii pɛ̃ɛ kálɛwào,
ń dau pɔ́ wa kàlɛ kpɛɛlɛ kpɛa lɛ́u ɔplaai ń zɛɛio sɔ́sɔoɔ. Wa pì ń vua tɛ̃ɛtɛ̃ɛoɛ ń a filiaɔ ń a kpàoɔ píi, wà gɔ̃inakɛ̀wà lán lávu piaaɔwa.
Vua imibɔɔ ń filiadɛbɔɔ ń taɔ ń gɔ̃̀ɔnaɔ ń tàasoɔ ń kpɛa pɔ́ wì mɛ luakukĩi gbà lipɛlɛ sɔɔ ń kpɛɛlɛ pɔ́ɔ.
Kɛ́ kí Salomɔɔ Dii kpɛ́ zĩpi kɛ̀ a làa píi, ɔ̃ à mɔ̀ ń vuao ń ã́nusuo ń pɔ́ pɔ́ a mae Davidi dìlɛ Dii pɔ́ ũɔ, ɔ̃ a kà Dii kpɛ́ làasiu.
Ɔ̃ kí Salomɔɔ Isaili gbɛ̃zɔ̃ɔɔ sìsi Yelusalɛũ, an bui dɔaanaɔ ń ń uabeleɔ píi, aa mɔ Dii bàakuańnɔ kpagolo sɛ́ Davidi wɛ̃́lɛ pɔ́ wì mɛ Siɔna wa suò.
Ɔ̃ Isailiɔ kã̀aaaàzi ḿpii mɔ soplade Etaniũ dikpɛgɔɔzĩ.
Kɛ́ Isaili gbɛ̃zɔ̃ɔɔ kà píi, ɔ̃ sa'onaɔ Dii kpagolopi sɛ̀
ń kpaaũkpɛo ń Dii pɔ́ pɔ́ kú a guuɔ. Sa'onaɔ ń Levii buiɔ mɛ́ pɔ́piɔ sɛ̀,
ɔ̃ kí Salomɔɔ ń Isaili pɔ́ kã̀aaaàziɔ sa'ò ń sãɔ ń zuɔ kpagolopi aɛ. Pɔ́ pɔ́ aa sa'òopiɔ dasi kɛ̀ zài, wi fɔ̃ nàoo.
Ɔ̃ sa'onaɔ gɛ̃̀ ń Dii bàakuańnɔ kpagoloo a kpɛ́u e kpɛa pɔ́ wì mɛ luakukĩiu. Aa dìlɛ a dilɛkĩi we malaika gã̀sĩadeɔ zíɛ.
Malaikapiɔ gã̀sĩaɔ poopooa kpagolopi ń a sɛ́liɔla.
A sɛ́lipiɔ gbã̀a, wì ń lɛ́ e Dii kpɛ́pi kpɛɛlɛ, ãma wìli e uao. Lípiɔ ku we e ń a gbão.
Pɔe ku kpagolopi guuo, mɛ́ i kɛ gbɛ̀ pɛ̀pɛɛ mɛ̀n pla pɔ́ Mɔizi dàu Olebu, gu pɔ́ Dii mɛ̀ a bàa aɔ kú ń Isailiɔ an bɔa Egipi gbɛa bàasio.
Kɛ́ sa'onaɔ bɔ̀lɛ Dii kpɛ́u, tɛlu kpɛ́pi pà,
aai fɔ̃ gɛ̃̀ zĩkɛi weo tɛlupi yã́i, asa Dii gawi a kpɛ́pi pàɛ.
Ɔ̃ Salomɔɔ mɛ̀: Dii mɛ̀ áɔ ku tɛlu sia guuɛ.
Ɔ̃ a ò Diiɛ: Ma kpɛ́ lɛsĩɛ bee dɔ̀nɛɛ. Ǹyɔ̃ ku a guu gɔɔpii.
Ɔ̃ à lìli aɛdɔ̀ bílawa à samaa'ònɛ́.
Ɔ̃ à mɛ̀: Wà gbãakpa Dii Isailiɔ Luazi! À lɛgbɛ̃̀ ma mae Davidiɛ, ɔ̃ à kɛ̀ɛ̀. Asa à mɛ̀,
za gɔɔ pɔ́ a a gbɛ̃́ Isailiɔ bɔ̀lɛ Egipi, i Isaili wɛ̃́lɛe dilɛ wà kpɛdɔuɛo. Davidi ɔ̃ a sɛ̀ a gbɛ̃́ Isailiɔ dɔaana ũ.
Kɛ́ ma mae Davidi ye kpɛdɔ Dii Isailiɔ Luaɛ,
ɔ̃ Dii òɛ̀, kpɛdɔaɛ kɛ́ a tɔ́ àɔ kuwà làasoo pɔ́ a kɛ̀pi maaɛ,
ãma i kɛ aàpi mɛ́ a dɔɛo, aàzĩa nɛ́e mɛ́ a dɔɛ.
Ɔ̃ Dii kɛ̀ lá à a lɛgbɛ̃̀ɛ̀wa. Ma gɔ̃ ma mae Davidi gɛ̃ɛ ũ, ma zɔ̃lɛ kpalau Isailiɔ guu, lá Dii Isailiɔ Lua a lɛgbɛ̃̀wa, ɔ̃ ma kpɛ́pi dɔ̀ɛ̀, kɛ́ aà tɔ́ àɔ kuwà yã́i.
We ma Dii kpagolo dilɛkĩi kɛ̀kɛu. Dii bàa kua ń wá deziɔ an bɔa Egipi gbɛa yã́ kú a guu.
Salomɔɔ gɛ̀ zɛ̀ Dii gbagbakĩi aɛ Isaili pɔ́ kãaaa weɔ wáa píi, ɔ̃ à ɔsɛ̀ musu plapla
à mɛ̀: Dii Isailiɔ Lua, gbɛ̃e muaannɔ musu ge zĩ́lɛo. N gbɛ̃kɛ guu n bàa kú ń n zɔ̀blena pɔ́ aaì táa'o lá ń yeiwa ń nɔ̀sɛmɛndooɔ.
N yã́ pɔ́ n a lɛgbɛ̃̀ n zɔ̀blena ma mae Davidiɛ kɛ̀. Ń ò ń lɛ́o yãaɛ, gbã sa ɔ̃ ń kɛ̀.
Tia kɛ́wa Dii Isailiɔ Lua, n lɛgbɛ̃̀ n zɔ̀blena ma mae Davidiɛ n mɛ̀, tó aà buiɔ ńzĩa kũa dɔ̃ mɛ́ aalɛ táa'o lá ń yeiwa, aaɔ zɔ̃lɛa kpalau Isaili bùsuu gɔɔpiiɛ.
Isailiɔ Lua, to yã́ pɔ́ ń ò n zɔ̀blena ma mae Davidiɛ kɛ sĩana ũ sa.
Lua, ńyɔ̃ɔ ku zĩ́lɛ la yãma yã̀? Musu ń a lɛsĩkɛo a fɔ̃ n sio, belenkɛ kpɛ́ pɔ́ má dɔ̀nɛɛ bee sa.
Dii ma Lua, mapi n zɔ̀blena wɛgwa, ní ma wabikɛa ń ma sùuugbɛaamao sí. Swã́sɛ wii pɔ́ mapi n zɔ̀blena málɛ lɛ́ma ń wabi pɔ́ málɛ kɛmaozi gbã.
To n wɛ́ àɔ pɛa kpɛ́ɛ beewa gwãasĩna ń fãanɛo, gu pɔ́ n mɛ̀ n tɔ́ aɔ kuwàɛ beepi. Wabi pɔ́ mapi n zɔ̀blena málɛ kɛ ń aɛo dɔa gupiwa ma.
Tó mapi n zɔ̀blena ge n gbɛ̃́ Isailiɔ aɛdɔ̀ guɛ beewa mɛ́ wa wabikɛ̀ma, níli wá wabikɛa si za n kúkĩi musu, ní sùuukɛwanɔ.
Tó gbɛ̃́ tàaekɛ̀ a gbɛ̃́deeɛ, mɛ́ wa òɛ̀ aà sí ń n tɔ́o, tó à mɔ sì ń n tɔ́o n gbagbakĩi aɛ kpɛ́ɛ bee ua,
níli síńnɔ kua za musu, ní ɔlɔnɛ́. Níli yã́gɔ̃gɔ̃ n zɔ̀blenaɔnɛ, ní yãda tàaedela, aà yãkɛa i wi aà musu, ní yãnakpa yãesaidewa, wí e dɔ̃ i yãe kɛo.
Tó n gbɛ̃́ Isailiɔ ibɛɛɔ zĩblèmá mɛ́ wà tàńnɔ duuna pɔ́ aa kɛ̀nɛ yã́i, tó aa ɛ̀a aɛdɔ̀ma aa ń sisi, tó aa wabikɛ̀ma aa sùuugbɛ̀ama kpɛ́ɛ bee ua,
kua za musu níli síńnɔ, ní sùuukɛńnɔ ń duuna yã́ musu, ní suńnɔ bùsu pɔ́ ń kpà ń deziɔwaɛ beepiu.
Tó luabɛ gɔ̃̀ da wáiwai, lou lɛ́ mao, kɛ́ aa duunakɛ̀nɛ yã́i, tó aa aɛdɔ̀ guɛ beewa aa wabikɛ̀ma aa n sisi, mɛ́ aa mikɛ̃̀ ń duunaɔnɛ kɛ́ n ń wɛtã̀ yã́i,
kua za musu níli síńnɔ, ní sùuukɛńnɔ ń duuna yã́ musu. Níli ń da zɛ́ maawa, ní tó lou ma ń bùsu pɔ́ ń kpà n gbɛ̃́ɔwa an pɔ́ ũɛ beepiu.
Tó nɔana ge gagyã kà bùsuɛ beepiu, ge pɔ́wɛn gbɔ̃si ge pɔ́ fukpaa ge kwasutɛ̃ɔ ge sɛ̃sɛwɛkwaɔ ge tó ibɛɛɔ koezɔ̃̀ ń wɛ̃́lɛezi ge tó músi ge gyã gɛ̃̀ńgu,
tó an gbɛ̃e yã́ pɔ́ a le dɔ̃̀ mɛ́ à ɔdɔ̀ kpɛ́ɛ bee kĩ́i oi, mɛ́ à wabikɛ̀ma à sùuugbɛ̀ama,
kua za musu níli siaànɔ. Níli sùuukɛaànɔ, ní aà yã́ kɛkɛ. Níli fĩaboɛ̀ a yãkɛawa, asa ń aà nɔ̀sɛ dɔ̃. Ḿmɛ ń gbɛ̃́pii nɔ̀sɛ dɔ̃.
Màa aaliɔ vĩakɛnɛ e ń wɛ̃ni lɛ́u bùsu pɔ́ ń kpà ń deziɔwaɛ beeu.
Tó wà sù wà n tɔ́ zɔ̃ɔ ń n gã̀sa gbãao ń n ɔ pɔ́ pooao bao mà, tó bɔ̀mɔ pɔ́ dɛ n gbɛ̃́ Isaili bui ũo bɔ̀ bùsu zã̀zãu à mɔ̀ n tɔ́ yã́i, tó à aɛdɔ̀ kpɛ́ɛ beewa à wabikɛ̀ma,
<range>
kua za musu níli siaànɔ, ní yã́ pɔ́ a gbɛ̀ama kɛɛ̀, kɛ́ dṹnia bui píi e n tɔ́ dɔ̃, aai vĩakɛnɛ, lá n gbɛ̃́ Isailiɔ ì kɛnɛwa, aaiɔ dɔ̃ kɛ́ n tɔ́ kú kpɛ́ pɔ́ má dɔ̀ɛ beewa.
Tó n gbɛ̃́ɔ bɔ̀lɛ gɛ̀ zĩkai ń ń wɛ̀lɛɔ gu pɔ́ ń ń zĩ́u píi, tó aa aɛdɔ̀ wɛ̃́lɛ pɔ́ ń dìlɛɛ bee ń kpɛ́ pɔ́ má dɔ̀nɛɛ beeowa, mɛ́ aa wabikɛ̀ma,
kua za musu níli síńnɔ sùuu pɔ́ aa gbɛ̀ama yã́ musu, ní yãnakpámá.
Lá gbɛ̃e ku à gí duunakɛio, tó aa duunakɛ̀nɛ mɛ́ n pɔ pàńzi, n ń ná ń wɛ̀lɛɔnɛ ń ɔzĩ mɛ́ aa tàńnɔ ń bùsuu zĩ̀zɔɔ ũ bùsu zã̀zã ge a kãina guun nò,
tó aa nɔ̀sɛlìlɛ bùsu pɔ́ aalɛ zɔbleupi guu, mɛ́ aa ɛ̀a sùuugbɛ̀ama we aa mɛ̀, wa duunakɛ̀, wa tàaekɛ̀, wa yãvãikɛ̀,
tó aa ɛ̀a sùma ń nɔ̀sɛmɛndoo ń pɔeão píi za bùsu pɔ́ aalɛ zɔbleu ń wɛ̀lɛɔnɛpi guu, tó aa aɛdɔ̀ bùsu pɔ́ ń kpà ń deziɔwa ń wɛ̃́lɛ pɔ́ ń dìlɛo ń kpɛ́ pɔ́ má dɔ̀nɛɛ beeowa, mɛ́ aa wabikɛ̀ma,
kua za musu níli síńnɔ sùuu pɔ́ aa gbɛ̀ama yã́i, ní yãnakpámá.
Níli sùuukɛ ń n gbɛ̃́ pɔ́ aa duunakɛ̀nɛɔ ń tàae pɔ́ aa kɛ̀o, ní tó gbɛ̃́ pɔ́ aalɛ zɔblenɛ́ɔ ń wɛgwa,
asa gbɛ̃́piɔá n gbɛ̃́ pɔ́ n ń bɔ́lɛ Egipiɔ mua tɛ́uɔnɛ, n àizɛɛɔnɛ.
To n wɛ́ àɔ pɛa mapi n zɔ̀blenawa, ní swã́sɛ sùuu pɔ́ má gbɛ̀amai ń sùuu pɔ́ n gbɛ̃́ Isailiɔ gbɛ̀amao, ní swã́sɛńzi gɔɔ pɔ́ aa lɛzùnzi píi.
Dii Lua, asa dṹnia bui píi guu ampiɔ ɔ̃ n ń sɛ́ n gbɛ̃́ɔ ũ, lá ń dà n zɔ̀blena Mɔiziɛ a ò gɔɔ pɔ́ n wá deziɔ bɔ̀lɛ Egipiwa.
Gɔɔ pɔ́ Salomɔɔ lɛ́ wabikɛ Diiwa màa, a kúlɛa a kosowaɛ, ɔ̃ aà ɔ pooa musu. Kɛ́ à sùuugbɛ̀awà màa a làa, ɔ̃ à fɛ̀lɛ zɛ̀ Dii gbagbakĩi we,
ɔ̃ à samaa'ò Isaili pɔ́ kãaaa weɔnɛ a ò gbã́ugbãu à mɛ̀:
Wà gbãakpa Diizi, asa wápiɔ aà gbɛ̃́ Isailiɔ, à wá gbá ĩ́ampakĩi lá á òwa. Yãmaa pɔ́ a dà a zɔ̀blena Mɔiziɛ a òɔ kɛ̀ píi, a kee i lɛ́lɛ pão.
Dii wá Lua aɔ kúwanɔɛ, lá a kú ń wá deziɔwa. A wá tó weo, a pãkpawázio.
A to wà wá sɔ̃ kpawa, wíɔ táa'o lá á yeiwa, wíɔ aà yãdilɛaɔ kũa ń yã́ pɔ́ a dà wá deziɔnɛɔ, wíɔ aà ɔtondɔkĩi gwa.
Sùuu pɔ́ má gbɛ̀a Dii wá Luawa, aɔ dɔaàgu fãanɛ ń gwãasĩnaoɛ, iɔ yãnakpa mapi a zɔ̀blenawa ń a gbɛ̃́ Isailiɔ lá gu lɛ́ dɔ,
dṹnia bui píi i dɔ̃ kɛ́ Dii á Luaɛ, a pãle kuo.
Sema à á sɔ̃ kpa Dii wá Luawa míɔmiɔ, íɔ aà ɔtondɔkĩi gwa, íɔ aà yãdilɛaɔ kũa lá wá kũa gbãɛwa.
Ɔ̃ kí ń Isailiɔ píi sa'ò Diiwa.
Salomɔɔ sáaukpa sa'ò Diiwa ń zuɔ ɔ̀aasɔsɔo lɛɛ bao ń plao (22.000) ń sãɔ ɔ̀aasɔsɔo lɛɛ ɔ̀aa soolo (120.000). Màa kí ń Isailiɔ píi aa Dii kpɛ́ sakɛ̃̀.
Zĩbeezĩ kí gbãbɔ̀ ua pɔ́ kú Dii kpɛ́ kpɛɛlɛɛ, ɔ̃ à sa pɔ́ wì a pɔ́ kátɛu à tɛ́kũ ò we ń pɔ́wɛn gbao ń sáaukpasa nísio, asa sa'okĩi pɔ́ a kɛ̀ ń mɔgotɛ̃o a ku Dii kpɛ́ kpɛɛlɛ bílao, i fɔ̃ sì píio.
Zĩbeezĩ Salomɔɔ ń Isailiɔ píi aa dikpɛkɛ̀ Dii ń Luaɛ e gɔɔ sopla, ɔ̃ aa Lákpɛdɔa dikpɛkɛ̀ gɔɔ sopla lɔ. Apii kɛ̀ gɔɔ gɛ̃o mɛ̀ndosai. Wa dasi maamaaɛ, wà bɔ̀ za Amata bɔlɛi e à gɛ̀ pɛ̀ Egipi zɛ́ swawa.
A gɔɔ swaaɔ̃de zĩ́ ɔ̃ à ń kɛ̃́, ɔ̃ aa lɛzàwà, aa tà ń bɛ ń pɔnao. An pɔ kɛ̀na yãmaa pɔ́ Dii kɛ̀ a zɔ̀blena Davidi ń a gbɛ̃́ Isailiɔnɛ píi yã́ musu.
Kɛ́ Salomɔɔ Dii kpɛ́ dɔ̀ ń a bɛo ń zĩ pɔ́ a pɔ dɔwàɔ a làa píi,
ɔ̃ Dii ɛ̀a bɔ̀ mɔ̀wà Gabaɔ̃ɔ a gɛ̃n plaade,
a òɛ̀: Ma wabi pɔ́ ń kɛ̀ ń sùuu pɔ́ ń gbɛ̀aao mà. Ma kpɛ́ pɔ́ ń dɔ̀pi dìlɛ ma pɔ́ ũ, ma tɔ́ aɔ kuwà láasaiɛ. Ma wɛ́ aɔ pɛwàɛ, ma pɔ iɔ dɔwà gɔɔpii.
Mpi sɔ̃, tó ń kúmɛɛ súsu ń nɔ̀sɛpuao lá n mae Davidiwa, mɛ́ ń ma yãdilɛnɛɔ kũa ń ma yã'onɛɔ, mɛ́ ńlɛ ma ɔtondɔkĩi gwa,
má n zɔ̃lɛa kpalau Isailiɔ guu zɛdɔ, aɔ láaa vĩo, lá ma lɛgbɛ̃̀ n mae Davidiɛwa ma mɛ̀, aà buiɔ aaɔ zɔ̃lɛa kpalau Isailiɔ guu gɔɔpiiɛ.
Tó mpi ge n nɛ́ɔ bɔ̀ ma kpɛ sɔ̃, tó á ma ikoyãɔ ń yã́ pɔ́ má dìlɛɛ́ɔ kũao, mɛ́ a gɛ lɛ́ zɔble dii pãleɔnɛ, álɛ ń sisi,
má Isailipiɔ bɔlɛ bùsu pɔ́ má kpàmáuɛ, mí gí kpɛ́ pɔ́ má dìlɛ ma pɔ́ ũpizi, aai gɔ̃ láanipɔ ũ, bui píi i yãadańnɔ.
Baa ń kpɛ́pi lɛsĩkɛo, a yã́ a di gbɛ̃́ pɔ́ lɛ́ gɛ̃ weɔwaɛ. Aa fionada aa mɛ: Bɔ́yãi Dii kɛ̀ bùsuɛ beeɛ ń kpɛ́ɛ beeoɛ màai?
Wi onɛ́: Kɛ́ aa pãkpà Dii ń Lua pɔ́ ń deziɔ bɔ̀lɛ Egipizi yã́iɛ. Aa zɛ̀ ń dii pãleɔ, aa ń sisi, aa zɔblènɛ́. A yã́i Dii músi bee zĩ̀imá píi.
Salomɔɔ kpɛ́ mɛ̀n plapiɔ dɔ̀ wɛ̃̀ baoɛ, Dii kpɛ́ ń azĩa kpɛ́o. A gbɛa
à Galile bùsu wɛ̃́lɛ kpà Tii kí Hilaũwa mɛ̀n bao, asa Hilaũ sɛdɛ lí ń pɛ̃lio ń vuao kpàwà lá a yeiwaɛ.
Kɛ́ Hilaũ bɔ̀ Tii à gɛ̀ wɛ̃́lɛ pɔ́ Salomɔɔ kpàwaɔ gwà, i kɛɛ̀o,
ɔ̃ à mɛ̀: Ma gbɛ̃́, wɛ̃́lɛ kpeletaaɔ ń kpàa wei? Ɔ̃ wà tɔkpà bùsupiɛ Kabulu e ń a gbão.
Hilaũ vua kpã̀sã Salomɔɔɛ yãa tɔnu síiɔ̃ɛ.
Gbɛ̃́ pɔ́ Salomɔɔ ń dá zɔzĩuɔ yã́n kɛ. Gbɛ̃́piɔ Dii kpɛ́ ń Salomɔɔ kpɛ́o zĩ kɛ̀. Aa Milo ɛ kàka ń bùsuo aa Yelusalɛũ bĩ́i bò, aa ɛ̀a Azoo ń Mɛgidoo ń Gɛzɛɛo kɛ̀kɛ kàlɛ.
Egipi kí Falaɔ̃ɔ mɛ́ lɛ̀lɛ Gɛzɛɛwa yãa, ɔ̃ a sì à tɛsɔ̃̀wà, à Kanaa pɔ́ kú a guuɔ dɛ̀dɛ, ɔ̃ a kpà a nɛnɔɛwa zãkɛgba ũ, gɔɔ pɔ́ à aà kpã̀sã Salomɔɔwa.
Ɔ̃ Salomɔɔ ɛ̀a Gɛzɛɛpi kɛ̀kɛ a kàlɛ ń Bɛtoloni Zĩ́lɛo
ń Baalatao ń Tamɔɔ pɔ́ kú a bùsu gbáauo,
ń wɛ̃́lɛ pɔ́ a kũ̀sũa kàlɛuɔ ń wɛ̃́lɛ pɔ́ a sɔ̃́goɔ kuuɔ ń wɛ̃́lɛ pɔ́ a sɔ̃́ɔ kuuɔ ń kpɛ́ pɔ́ a ye dɔ Yelusalɛũɔ ń Libão ń bùsu pɔ́ àlɛ kiblewàɔ píi.
Bui pɔ́ dɛ Isaili ũoɔ: Amɔleɔ, Itiɔ, Pɛliziɔ, Iviɔ ń Yebusi kɔ̃naɔ píi,
gbɛ̃́ pɔ́ Isailiɔ i fɔ̃ ń dɛdɛoɔ, an bui pɔ́ gɔ̃̀ ń bùsupiuɔ ɔ̃ Salomɔɔ ń dá zɔzĩu, ɔ̃ aaìɔ zĩpi kɛ màa e ń a gbão.
I Isailiɔ da zɔzĩpiuo. Ampiɔ ɔ̃ à ń dílɛ a zĩgɔ̃ɔ ũ ń a ìwaɔ ń a kía deeɔ ń a gbɛ̃́ɔ dɔaanaɔ ń a zĩkasɔ̃godeɔ ń a sɔ̃deɔ.
Aamɛ zĩ pɔ́ wàlɛ kɛpi gbɛ̃zɔ̃ɔɔ ũ lɔ, aa gbɛ̃ɔn ɔ̀aa pla ń basoplakwioɛ (550).
Kɛ́ Falaɔ̃ɔ nɛnɔɛ bɔ̀ Davidi wɛ̃́lɛu à tà a kpɛ́ pɔ́ Salomɔɔ dɔ̀ɛu, ɔ̃ Salomɔɔ Milo ɛ kàka.
Wɛ̃ ń wɛ̃o Salomɔɔ ìɔ sa'o Diiwa gɛ̃n àaɔ̃'aaɔ̃ɛ. Ì sa pɔ́ wì a pɔ́ kátɛu à tɛ́kũ ń sáaukpasao o sa'okĩi pɔ́ a bò Diiɛwa, ì tulaletikatɛa Dii aɛ we lɔ. Màa à Dii kpɛ́ zĩɔ kɛ̀ lá a maawa.
Kí Salomɔɔ gó'ilɛnaɔ kɛ̀ Ɛziɔ̃gɛbɛɛ, Elata saɛ Ɛdɔũ bùsuu Ísia Tɛ̃a lɛ́i.
Hilaũ a gode pɔ́ ísia dɔ̃ɔ zĩ̀ we, ɔ̃ aa dà ísiaa sãnu ń Salomɔɔ gbɛ̃́ɔ.
Aa gɛ̀ Ofii aa vua nàaa we tɔnu gɛ̃o, aa sùò kí Salomɔɔɛ.
Kɛ́ Seba bùsu nɔɛ kía Salomɔɔ bao mà Dii tɔbɔa yã́ musu, ɔ̃ à mɔ̀ aà lɛ́i à gwa ń yã́ zĩ'ũ laawào.
Kɛ́ à kà Yelusalɛũ ń a ìwaɔ dasidasi ń pɔ́ gĩnanaɔ ń vua sà zɔ̃ɔo ń gbɛ̀ bɛɛɛde pɔ́ yiongoɔ sɛaɔ, ɔ̃ à gɛ̀ Salomɔɔ kĩ́i, à yã́ pɔ́ kú a nɔ̀sɛ guu faai bòaànɔ píi.
Ɔ̃ Salomɔɔ yã́ pɔ́ a làwaɔ bɔɔlɛkɛ̀ɛ̀ píi. A kee bɔɔlɛ i aà fuo.
Kɛ́ nɔɛpi Salomɔɔ ɔ̃nɔyã mà píi, mɛ́ à kpɛ́ pɔ́ a dɔ̀ è
ń blɛ pɔ́ ì bleo ń aà ìwaɔ gweao ń aà bɛ zĩkɛnaɔ kuao ń ń pɔkasaɔ ń aà vɛ̃ɛbɔlɛnaɔ ń sa pɔ́ a ò Dii kpɛ́uɔ, yã́pi dìwà, ɔ̃ aà lɛ́ gɔ̃̀ ɛlɛa.
Ɔ̃ a ò kíɛ: N yãkɛaɔ ń n ɔ̃nɔ bao pɔ́ má mà za ma bùsuuoá sĩanaɛ.
Mi yã́piɔ sio e ma gɛ kaò la, ɔ̃ ma wɛsìɛ sa. Wi omɛɛ píio fá! N ɔ̃nɔ ń n àizɛɛɔ dɛ lá ma a baomàa.
Minadeɔn n gbɛ̃́ɔ ũ ń n ìwa pɔ́ aaìɔ kunnɔ gɔɔpii, aaì swãdɔ n ɔ̃nɔyãiɔ!
Wà Dii n Lua sáaukpa, asa n yã́ kàaàguɛ, ɔ̃ à n kpa Isailiɔ kpalau. Dii yea Isailiɔzi gɔɔpii yã́ mɛ́ tò à n kpa kía ũ, kɛ́ ǹyɔ̃ yã́gɔ̃gɔ̃nɛ́ a zɛ́wa yã́i.
Ɔ̃ nɔɛpi kí gbà vua tɔnu síiɔ̃ ń pɔ́ gĩnanaɔ dasidasi maamaa ń gbɛ̀ bɛɛɛdeɔ. Pɔ́ gĩnana pɔ́ à kí Salomɔɔ gbàpiɔ zɔ̃ɔ, gbɛ̃e i mɔoɛ̀ à kà màa lɔo.
Hilaũ gó'ilɛna pɔ́ sù ń Ofiio ń vuaoɔ sù ń lí bɛɛɛdeɔ maamaaɛ ń gbɛ̀ bɛɛɛdeɔ lɔ.
Ɔ̃ kí Dii kpɛ́ ń azĩa kpɛ́o pɔ́ɔ kɛ̀ò, à mɔɔnaɔ ń kúuɔ kɛ̀ò lɛ̀sinaɔnɛ lɔ. Wi mɔ́ ń lípi buio à kà màa lɔo, wi wɛsiɛ màa lɔo e ń a gbão.
Pɔ́ pɔ́ Seba bùsu nɔɛ kía yei píi, a gbɛ̀a kí Salomɔɔwaɛ, ɔ̃ à aà gbà, gba pɔ́ a dàɛ̀ sɔũsɔũɔ bàasi. Ɔ̃ à ɛ̀a tà a bùsuu ń a ìwaɔ.
Vua pɔ́ Salomɔɔ ì e wɛ̃ ń wɛ̃o ì ka tɔnu bao ń àaɔ̃o,
falu pɔ́ tagɛnaɔ ń laatanaɔ ń Laalubu kíaɔ ń bùsu gbɛ̃zɔ̃ɔɔ ì bɔɛ̀ bàasi.
À sɛ̀ngbao zɔ̃ɔɔ kɛ̀ ń vua pɔ́ wa gbɛ̃̀gbɛ̃o mɛ̀n ɔ̀aa do, an baade gbia kà kiloo àaɔ̃'aaɔ̃ ń kĩnio.
À sɛ̀ngbao nɛ́naɔ kɛ̀ò lɔ, an baade gbia ye kai kiloo plapla. À sɛ̀ngbaopiɔ kàlɛ kpɛ́ pɔ́ wì mɛ Libã Líkpɛuɛ.
Kí kiblekila zɔ̃ɔ kɛ̀ ń wesa swaao, ɔ̃ à vua tɛ̃ɛtɛ̃ɛ kùlɛwà.
Kìlapi dɛdɛkĩi vĩ, a gbápɛpɛkĩi soolo. A kpɛnakĩi musu dɛ mɔ̀ɔɔ golasai. A gã̀sĩdikĩiɔ vĩ, nɔ̀ɔmusu pɔ́ wa kɛ̀ɔ zɛzɛ gã̀sĩdikĩipiɔ saɛ.
Nɔ̀ɔmusu kɛapiɔ zɛzɛ gbápɛpɛkĩipiɔwa plapla ɔplaai ń zɛɛio, apii kɛ̀ kuɛpla. Wi kìlapi taa kɛ bùsueu yãao.
Kí Salomɔɔ imibɔɔá vuaɛ píi. Kpɛ́ pɔ́ wì mɛ Libã Líkpɛ pɔ́ɔ píiá vua tɛ̃ɛtɛ̃ɛɛ. Ãnusu pɔe ku weo, asa wìli ã́nusu dilɛ pɔe ũ Salomɔɔ gɔɔo.
Kí ísia gó'ilɛnaɔ ìɔ daa ísiaa ń Hilaũ góɔ. Wɛ̃̀ àaɔ̃ ń wɛ̃̀ àaɔ̃o ɔ̃ aaìɔ su ń vuao ń ã́nusuo ń wesa swaao ń gbaũɔ ń bã bui maaɔ.
Kí Salomɔɔ àizɛɛ ń aà ɔ̃nɔo zɔ̃ɔ dɛ dṹnia kíaɔ pɔ́la píi.
Gbɛ̃́pii lɛ́ zɛwɛɛlɛ à wɛsi Salomɔɔlɛ, aai swã́sɛ aà ɔ̃nɔyã pɔ́ Lua dàɛ̀ aà sɔ̃uzi.
Wɛ̃ ń wɛ̃o wìɔ mɔɛ̀, baade ń a gbao: Ãnusu pɔ́ɔ, vua pɔ́ɔ, ulaɔ, gɔ̃kɛbɔɔ, pɔ́ gĩnanaɔ, sɔ̃́ɔ ń a baonaɔ.
Salomɔɔ zĩkasɔ̃goɔ ń sɔ̃́ɔ kã̀aa, aà sɔ̃́gopiɔ ɔ̀aa soplaɛ (1.400), aà sɔ̃́ɔ sɔ̃ ɔ̀aasɔsɔo lɛɛ kuɛpla (12.000). Wì aà sɔ̃́piɔ gwa aà sɔ̃́go wɛ̃́lɛɔ guuɛ ń aà bɛ Yelusalɛũo.
Kí tò ã́nusu di Yelusalɛũ lán gbɛwa, mɛ́ sɛdɛ lí pɔ́ wà kpɛdɔ̀ò dasi lán bɛ̀lɛ líwa sɛ̃u.
Salomɔɔ sɔ̃́piɔ bɔ̀ Egipi ń Silisi bùsuoɛ. Kí laatanaɔ mɛ́ ì gɛ́ lúlui we.
Aaì sɔ̃́goɔ lúlu Egipi ã́nusu kiloo soplaplaɛ, sɔ̃́ɔ sɔ̃ kiloo plapla taa, ɔ̃ ì ɛa sɔ̃́piɔ yía Iti kíaɔ ń Siliɔ kíaɔwa lɔ.
Kí Salomɔɔ yè buipãle nɔɛɔzi dasi. Falaɔ̃ɔ nɛnɔɛ bàasi, ɔ̃ à Mɔabuɔ ń Amɔniɔ ń Ɛdɔũɔ ń Sidɔ̃deɔ ń Itiɔ nàaa nɔ ũ.
Dii ò Isailiɔnɛ aasu buipiɔ sɛo, asa aa ń sã́sãɛ, aaiɔ sa'o ń tã́aɔwa. Ń beeo Salomɔɔ nàmá kɛ́ a yeńzi yã́i.
À kíabuiɔ sɛ̀ nɔ ũ gbɛ̃ɔn ɔ̀aa àaɔ̃ ń basɔoo, mɛ́ a nɔ pɔ́ i mɛ́sɛdilɛnɛ́oɔ vĩ lɔ ɔ̀aa do ń basɔoo. Ɔ̃ aà nɔpiɔ aà sã̀sã.
Kɛ́ à zikũ̀, aà naɔ tò à tɛ̀ tã́aɔzi, i a sɔ̃ kpa Dii a Luawa míɔmiɔ lá a mae Davidiwao.
À tɛ̀ Sidɔ̃deɔ dii Asetaatizi ń Amɔniɔ dii Mɔlɔku pɔ́ Lua ye a gĩyãioo.
À yã́ pɔ́ Dii yeio kɛ̀, i tɛaàzi ń nɔ̀sɛmɛndoo lá a mae Davidiwao.
Ɔ̃ à gɛ̀ gulɛsĩ bò sĩ̀sĩ pɔ́ kú Yelusalɛũ gukpɛ oi musu Mɔabuɔ dii vãi Kɛmɔsi pɔ́ Lua ye a gĩyãioɛ ń Amɔniɔ dii vãi Mɔlɔkuo.
Màa a kɛ̀ a buipãle nɔɔnɛ píi, ɔ̃ aa tulaletikàtɛa ń diiɔnɛ aa sa'òmá.
Ɔ̃ Dii Isailiɔ Lua pɔ pà Salomɔɔzi, kɛ́ à bɔ̀ a kpɛ, aà sɔ̃ kuwa lɔo yã́i, asa Dii bɔ̀ mɔ̀wà yãa gɛ̃n plaɛ.
Baa kɛ́ Dii òɛ̀ asu tɛ dii pãleɔzio, i yã́ pɔ́ Dii dìlɛɛpi mao.
Ɔ̃ Dii òɛ̀: Lá màa ń sɛ̀, ni zɛ ń ma bàakuannɔ yã́ pɔ́ má dìlɛnɛoo, má n bɔ kíakɛuɛ, mí n zɔ̀blenae dilɛ n gbɛu.
Ãma n mae Davidi yã́i má kɛ n gɔɔo, n nɛ́ ɔ̃ má kɛɛ̀.
Ń beeo má aà bɔ kíakɛu míɔmiɔo. Bui lɛɛ do ɔ̃ má tó n nɛ́piɛ ma zɔ̀blena Davidi ń Yelusalɛũ pɔ́ má sɛ̀ ma pɔ́ ũo yã́i.
Ɔ̃ Dii tò Ɛdɔũ gbɛ̃́ Adada pɔ́ dɛ kíabui ũ íbɛlɛsɛ̀ ń Salomɔɔo.
Gɔɔ pɔ́ Davidi lɛ́ zĩka ń Ɛdɔũɔ yãa, aà zĩgɔ̃ɔ dɔaana Yoabu mɛ́ gɛ̀ Isailiɔ gɛɔ vĩ̀, ɔ̃ àlɛ Ɛdɔũ bùsu gɔ̃ɛɔ dɛdɛ we píi.
Aàpi ń a gbɛ̃́ɔ ku we e mɔ soolo e aa gɛ̀ Ɛdɔũɔ bùsu gɔ̃ɛpiɔ dɛ̀dɛò píi.
Ɔ̃ Adada bàalɛ̀ lɛ́ tá Egipi ń a mae ìwaeɔ. Gɔɔ bee sɔ̃ Adadaá ɛ̀waasonaɛ.
Aa bɔ̀ Madiã aa gɛ̀ Palana, ɔ̃ aa Palana gbɛ̃eɔ sɛ̀ gɛ̀ńnɔ Egipi kí Falaɔ̃ɔ kĩ́i. Falaɔ̃ɔ kpɛ́ kpàwà ń blɛo ń tɔɔlɛo.
Adada yã́ kà Falaɔ̃ɔgu maamaaɛ, ɔ̃ à a na Tapɛnɛsi dãuna kpàwà nɔ ũ.
Ɔ̃ Tapɛnɛsi dãunapi nɛ'ì gɔ̃ɛ ũ, wì mɛ Genuba, ɔ̃ Tapɛnɛsi nɛ́pi gwà Falaɔ̃ɔ ua ń Falaɔ̃ɔ nɛ́ɔ sãnu.
Gɔɔ pɔ́ Adada ku Egipi, a mà Davidi gà mɛ́ aà zĩgɔ̃ɔ dɔaana Yoabu gà lɔ. Ɔ̃ a ò Falaɔ̃ɔɛ à mɛ̀: Ma gba zɛ́ mà ta ma bùsuu.
Ɔ̃ Falaɔ̃ɔ aà là à mɛ̀: Bɔ́mɛ lɛ́ kɛ̃́sãma ma kĩ́i, ɔ̃ n gbasa ń ye ta n bùsuui? A wèwà à mɛ̀: Pɔe lɛ́ kɛ̃́sãao, ma gba zɛ́ lé!
Lua tò Ɛliada nɛ́ Lɛzɔ̃ fɛ̀lɛ ń Salomɔɔo lɔ. À bàalɛ̀ a dii Zoba kí Adadɛzɛɛɛ yãaɛ.
Kɛ́ Davidi Adadɛzɛɛɔ dɛ̀dɛ, Lɛzɔ̃ gbɛ̃́ɔ kã̀aaazi gbãamɔnɛdeɔ gãli ũ, à gɔ̃̀ ń dɔaana ũ. Aa gɛ̀ zɔ̃̀lɛ Damasi, ɔ̃ à gɔ̃̀ a kía ũ.
Aàpi sɔ̃ Isailiɔ ibɛɛɛ e Salomɔɔ wɛ̃ni lɛ́u, yãkele pɔ́ Adada fɛ̀lɛò bàasi. À kpalablè Sili bùsuu, a ye Isailiɔ gĩyãio.
Nɛba nɛ́ Yeloboaũ, Ɛflaiũ bui pɔ́ bɔ̀ Zeledaá Salomɔɔ ìwaɔ doɛ, ɔ̃ à bɔ̀ Salomɔɔpi kpɛ. Aà daá gyaaɛ, aà tɔ́n Zelua.
Lá à bɔ̀ kí kpɛ taan kɛ: Salomɔɔ bùsu kàka ɛ pɔ́ wì mɛ Milou, ɔ̃ à a mae Davidi wɛ̃́lɛ bĩ́i bò a pɛ̀ɛ.
Yeloboaũá gɔ̃sa laaideɛ. Kɛ́ Salomɔɔ è ɛ̀waasopi ãiavĩ, ɔ̃ à aà dìlɛ zĩ gbãa pɔ́ Yosɛfu buiɔ lɛ́ kɛpi gbɛ̃zɔ̃ɔ ũ.
Zĩbeezĩ Yeloboaũpi bɔ̀ Yelusalɛũ, ɔ̃ à kpàaũ ń ãnabi Ahia, Silo gbɛ̃́o zɛ́u, a ula dafu daa. Aa ku sɛ̃u we ńtɛ̃ɛ.
Ɔ̃ Ahia a ula dafupi ga kɛ̃̀, a pàapaa kuɛpla.
Ɔ̃ a ò Yeloboaũɛ aà a paaapi sɛ́lɛ mɛ̀n kwi. Ɔ̃ Dii yã'òɛ̀ à mɛ̀: Ma Dii Isailiɔ Lua má Salomɔɔ bɔ kíakɛuɛ, mí Isaili bui lɛɛ kwiɔ kpama.
Mí bui lɛɛ do toɛ̀ ma zɔ̀blena Davidi ń Yelusalɛũo yã́i, asa wɛ̃́lɛpi má sɛ̀ Isaili buiɔ wɛ̃́lɛɔ guu.
Má kɛɛ̀ màa, kɛ́ à ma vũaa à gɛ̀ lɛ́ Sidɔ̃deɔ dii Asetaati ń Mɔabuɔ dii Kɛmɔsio ń Amɔniɔ dii Mɔlɔkuo sisi yã́iɛ. I tɛmazio, i yã́ pɔ́ maamɛɛ kɛo, i ma ɔtondɔkĩi gwao, a ma ikoyãɔ kũa lá a mae Davidiwao.
Ń beeo má aà bɔ kpalau fĩ́afĩao, asa má tò à gɔ̃̀ kía ũ e a wɛ̃ni lɛ́u ma zɔ̀blena Davidi yã́iɛ, asa kɛ́ ma Davidi sɛ̀, a yã́ pɔ́ má dìlɛɔ kũaɛ, mɛ́ à ma ɔtondɔkĩi gwà.
Má Salomɔɔ nɛ́ bɔ kpalau saɛ, mí Isaili bui lɛɛ kwiɔ kpama.
Isaili bui lɛɛ do ɔ̃ má tó aà nɛ́piɛ, kɛ́ ma zɔ̀blena Davidi filia àɔ dɔ ma aɛ gɔɔpii Yelusalɛũ, wɛ̃́lɛ pɔ́ má dìlɛ ma tɔ́ àɔ kuwàu.
Mpi sɔ̃, ma n sɛ Isailiɔ kía ũɛ. Ǹyɔ̃ kible lá à n pɔ gbàwa.
Tó ńlɛ yã́ pɔ́ má dìlɛnɛ kɛ píi, tó ń tɛmazi, ńlɛ yã́ pɔ́ maamɛɛ kɛ, tó ńlɛ ma ɔtondɔkĩi gwa mɛ́ ń ma yãdilɛaɔ kũa lán ma zɔ̀blena Davidiwa, máɔ kunnɔɛ, míɔ n buiɔ kpa Isailiɔ kpalau gɔɔpii, lá ma Davidi buiɔ kpàuwa.
Má ɔtɔ̃ɔlɛ Davidi buiɔwa yã́ pɔ́ kɛ̀pi yã́iɛ, ãma i kɛ gɔɔpii no.
Salomɔɔ zɛwɛ̀ɛlɛ à Yeloboaũ dɛ, ɔ̃ à fɛ̀lɛ tilɛ̀ à tà Egipi kí Sisaki kĩ́i, ɔ̃ a ku we e Salomɔɔ gɛ̀ gàò.
Salomɔɔ yã́ kĩniɔ ń ɔ̃nɔ pɔ́ a vĩɔ píi ku aàzĩapi yãkɛaɔ láu.
Salomɔɔpi dɛ Isaili bui píi kía ũ Yelusalɛũ wɛ̃̀ blaɛ.
Kɛ́ à gà, wà aà vĩ̀ aà mae Davidi wɛ̃́lɛu, ɔ̃ aà nɛ́ Lɔbɔaũ zɔ̃̀lɛ aà gbɛu.
Lɔbɔaũ gɛ̀ Sikɛũ, asa wekĩi Isaili bui píi gɛ̀u aà kpái kpalau.
Kɛ́ Nɛba nɛ́ Yeloboaũ a baomà, ɔ̃ à bɔ̀ Egipi à sù, asa wekĩi a kuu za gɔɔ pɔ́ à tilɛ̀ Salomɔɔɛ.
Ɔ̃ Isaili pɔ́ kãaaapiɔ aà sìsi, ɔ̃ aa gɛ̀ yã'ò Lɔbɔaũɛ sãnu aa mɛ̀:
N mae zĩ gbãa dàwɛ̃ɛ pãsĩpãsĩɛ. Mpi sɔ̃, zĩ gbãa ń aso gbia pɔ́ a dìwɛ̃ɛpio lao, wí misiilɛnɛ.
Ɔ̃ a wèmá à mɛ̀: À tá gĩa e gɔɔ àaɔ̃, í ɛa mɔ́. Ɔ̃ aa tà.
Kí Lɔbɔaũ yã́pi kpàlɛ gbɛ̃zɔ̃ɔ pɔ́ aa dɛ a mae Salomɔɔ ìwa ũɔ gɛ̃zĩ à mɛ̀: Yã́ kpele á è a maa mà a zã́ sí gbɛ̃́piɔwai?
Ɔ̃ aa wèwà aa mɛ̀: Tó n misìilɛnɛ́ gbã, mɛ́ n yãmaa zãsìmá, aaɔ dɛ n zɔ̀blenaɔ ũ gɔɔpiiɛ.
Ɔ̃ Lɔbɔaũ gì gbɛ̃zɔ̃ɔpiɔ lɛdama mai, à gɛ̀ yã́pi kpàlɛ a ìwa ɛ̀waaso pɔ́ aa nɛblè sãnuɔ gɛ̃zĩ.
À ń lá à mɛ̀: Gbɛ̃́ pɔ́ aa òmɛɛ mà zĩ gbãa pɔ́ ma mae dànɛ́ laonɛ́piɔ, yã́ kpele á è a maa wà a zã́ símái?
Ɔ̃ ɛ̀waasopiɔ wèwà aa mɛ̀: Gbɛ̃́ pɔ́ aa ònɛ n mae aso gbia dìnɛ́, laonɛ́piɔ, onɛ́ n ɔnɛnzãna gèele dɛ n mae gbɔ̃ua.
N mae aso gbia dìnɛ́, mpi sɔ̃ ńyɔ̃ asopi kã́fĩnɛ́ɛ. N mae ń wɛtã̀ ń flãoɛ, kási flàala lɛde ńyɔ̃ ń wɛtãò.
A gɔɔ àaɔ̃de zĩ́ Yeloboaũ ń Isailiɔ ɛ̀a mɔ̀ Lɔbɔaũ lè ḿpii, lá a ònɛ́ à mɛ̀ aa ɛa mɔ gɔɔ àaɔ̃ gbɛapiwa.
Ɔ̃ kí gì gbɛ̃zɔ̃ɔɔ lɛdama mai, à yãpãsĩ ònɛ́.
A ònɛ́ lá ɛ̀waasoɔ lɛdàwawa à mɛ̀: Aso gbia ma mae dìɛ́, mapi sɔ̃ má asopi kã́fĩɛ́ɛ. Flã ɔ̃ ma mae á wɛtã̀ò, mapi sɔ̃, flàala lɛde ɔ̃ má á wɛtãò.
Beewa kí i Isailiɔ yãmao, asa yã́pi bɔ̀ Dii kĩ́iɛ, kɛ́ yã́ pɔ́ a dà ãnabi Ahia, Silo gbɛ̃́ɛ a ò Nɛba nɛ́ Yeloboaũɛ e kɛ yã́i.
Kɛ́ Isailiɔ è kí gì ń yãmai, aa òɛ̀: Wá bàa kú ń Davidioo, wá lɛ́ kú Yɛse nɛ́ yã́uo. Isailiɔ, á baade tá a bɛ! Davidi bui, laaidɔ nzĩa bɛwa! Ɔ̃ Isailipiɔ tà ń bɛ.
Isaili pɔ́ kú Yuda wɛ̃́lɛ guuɔ ɔ̃ Lɔbɔaũ gɔ̃̀ ń kía ũ ńtɛ̃ɛ.
Kí Lɔbɔaũ a zɔɔ gbɛ̃zɔ̃ɔ Adonilaũ zĩ̀ Isailiɔwa, ɔ̃ aa aà pàpa ń gbɛo wà aà dɛ̀. Ɔ̃ kí Lɔbɔaũ fɛ̀lɛ ń wãao, à sì a sɔ̃́go guu, à bàalɛ̀ Yelusalɛũ.
Beewa Isailiɔ gì Davidi buiɔzi e ń a gbão.
Kɛ́ Isailiɔ mà píi Yeloboaũ sù, ɔ̃ aa aà sìsi kɔ̃kãaa guu, ɔ̃ aa aà kpà Isailiɔ kía ũ. Isaili buie i zɛ ń Davidi buiɔo, sema Yuda buiɔ bàasio.
Kɛ́ Lɔbɔaũ kà Yelusalɛũ, à Yudaɔ kã̀aa píi ń Bɛ̃yãmɛɛ buieɔ. Zĩgɔ̃piɔ gbɛ̃ɔn ɔ̀aasɔsɔo lɛɛ ɔ̀aa do baosaiɛ (180.000). Ɔ̃ aalɛ gɛ́ zĩkai ń Isailiɔ, kɛ́ aa e Salomɔɔ nɛ́ Lɔbɔaũ kpa kpalapiu lɔ.
Ɔ̃ Lua yã'ò Lua gbɛ̃́ pɔ́ wì mɛ Semaiaɛ à mɛ̀:
O Yudaɔ kí Salomɔɔ nɛ́ Lɔbɔaũɛ ń Yudaɔ píi ń Bɛ̃yãmɛɛ buiɔ ń gbɛ̃́ kĩniɔ,
ma Dii ma mɛ̀, ásu gɛ́ zĩkai ń á gbɛ̃́ Isailiɔo. Á baade tá a bɛ, asa yã́ pɔ́ kɛ̀pi bɔ̀ ma kĩ́iɛ. Ɔ̃ aa yã́ pɔ́ Dii ònɛ́ mà aa tà.
Yeloboaũ Sikɛũ pɔ́ kú Ɛflaiũ bùsu sĩ̀sĩdeu bĩ́i bò, ɔ̃ à zɔ̃̀lɛu. Za we ɔ̃ à gɛ̀ Pɛnuɛli kɛ̀kɛ a kàlɛ.
Ɔ̃ à làasookɛ̀ à mɛ̀: Wa ɛa Davidi bɛ gbɛ̃́ kpá kpalauɛ.
Tó Isailiɔ lɛ́ gɛ́ sa'oi Dii kpɛ́u Yelusalɛũ, aa ɛa zɛ ń ń dii Yudaɔ kí Lɔbɔaũoɛ, aai ma dɛ, aai zɛaànɔ.
Kɛ́ kí yã́pi gwà, ɔ̃ à vua gáaena pì mɛ̀n pla, ɔ̃ a ò gbɛ̃́ɔnɛ: Isailiɔ, á gɛa Yelusalɛũ kɛ̀ zài. Á Lua pɔ́ á bɔ́lɛ Egipin kɛ!
Ɔ̃ à ado dìlɛ Bɛtɛli, ado sɔ̃ Dã.
Ɔ̃ yã́pi duuna ìnɛ́, aaì gɛ́ kúlɛi adoɛ Bɛtɛli, ado sɔ̃ za Dã.
Yeloboaũ kpɛdɔ̀ zupiɔnɛ gulɛsĩɔwa, ɔ̃ à gbɛ̃́ pɔ́ aa dɛ Levii bui ũoɔ dìlɛ sa'onaɔ ũ.
Ɔ̃ à mɔ swaaɔ̃de gɔɔ gɛ̃ode dìlɛ dikpɛ ũ lán Yudaɔ pɔ́wa sɔ̃, ɔ̃ à sa'ò sa'okĩi pɔ́ kú Bɛtɛlipiwa. À sa'ò gáae pɔ́ a pìpiɔwa, ɔ̃ à sa'onaɔ dìlɛ we aaɔ gulɛsĩpiɔ gbagba.
Ɔ̃ à sa'ò sa'okĩi pɔ́ á kɛ̀ Bɛtɛlipiwa mɔ swaaɔ̃de gɔɔ gɛ̃odezĩ. À gɔɔpi dìlɛ azĩa pɔeãwa dikpɛ ũ Isailiɔnɛ.
Lua gbɛ̃e bɔ̀ Yuda bùsuu à mɔ̀ Bɛtɛli lá Dii dàɛwa, gɔɔ pɔ́ Yeloboaũ zɛa sa'okĩipi saɛ, a súɛlɛ lɛ́ fɛlɛ.
Ɔ̃ à àsi'ò sa'okĩipi musu à mɛ̀: Sa'okĩi, sa'okĩi, Dii mɛ̀ wa nɛ'i Davidi bɛ, wi tɔ́kpaɛ̀ Yosia. Aàpi mɛ́ a sa'oma ń gulɛsĩ sa'ona pɔ́ lɛ́ zĩkɛ laɔ, i sa'onapiɔ wáɔ kpasama.
Wegɔ̃ɔ Lua gbɛ̃́pi yã́pi kɛa seela ònɛ́ à mɛ̀: Seela pɔ́ Dii òn kɛ: Sa'okĩipi a paaɛ, a túfu i kɔ́lɛ.
Kɛ́ kí Yeloboaũ àsi pɔ́ Lua gbɛ̃́pi ò Bɛtɛli sa'okĩipi musu mà, ɔ̃ à ɔdɔ̀wà za sa'okĩi we à mɛ̀: À aà kṹ! Ɔ̃ ɔ pɔ́ a dɔ̀wàpi imì, i fɔ̃ kòo lɔo.
Ɔ̃ sa'okĩipi pàa a túfu kɔ̀lɛ lá Dii dà Lua gbɛ̃́piɛ a òwa.
Ɔ̃ kí ò Lua gbɛ̃́piɛ: Awakpamɛɛ Dii n Luaɛ. Wabikɛwàmɛɛ ma ɔ e su a gbɛu. Ɔ̃ Lua gbɛ̃́pi awakpàɛ̀ Diiɛ, ɔ̃ aà ɔ sù a gbɛu lán yãawa.
Ɔ̃ kí ò Lua gbɛ̃́piɛ: Mɔ wà gɛ́ ma bɛ wà pɔble, mí gbadanɛ.
Ɔ̃ a ò kípiɛ: Baa tó n n àizɛɛ guo kpàa, má gɛnnɔo. Má pɔble mà imi guɛ beeuo,
asa Dii òmɛɛ à mɛ̀ másu pɔble lao, másu imi lao, mɛ́ másu tá ń zɛ́ pɔ́ ma mɔooo.
Ɔ̃ à zɛ́ pãle sɛ̀, i zɛ́ pɔ́ à mɔ̀ò Bɛtɛli sɛ lɔo.
Ãnabi zie ku Bɛtɛli we. Kɛ́ aà nɛ́ɔ sù, aa yã́ pɔ́ Lua gbɛ̃́pi kɛ̀ we zĩbeezĩ dàu aa sìu ń maeɛ ń yã́ pɔ́ a ò kíɛo píi.
Ɔ̃ an mae ń lá à mɛ̀: Zɛ́ kpele a sɛ̀i? Ɔ̃ aà nɛ́ɔ zɛ́ pɔ́ Lua gbɛ̃́ pɔ́ bɔ̀ Yuda bùsuupi sɛ̀ òɛ̀.
Ɔ̃ a ònɛ́: À káoyemɛɛ zàa'ĩnaɛ. Ɔ̃ aa yèɛ̀ aa aà dìkpɛ.
Kɛ́ à pɛ̀lɛ Lua gbɛ̃́pizi, ɔ̃ à aà lè zɔ̃lɛa gbɛ̃́nɛli gbáu. Ɔ̃ à aà là à mɛ̀: Lua gbɛ̃́ pɔ́ bɔ̀ Yuda bùsuun n ũa? A wèwà à mɛ̀: Mámɛ!
Ɔ̃ ãnabi zipi òɛ̀: Mɔ wà gɛ́ ma bɛ, ní pɔble.
A wèwà à mɛ̀: Má fɔ̃ ɛa tannɔo. Má fɔ̃ pɔble mà iminnɔ guɛ beeuo,
asa Dii òmɛɛ à mɛ̀, másu pɔble ge mà imi lao, mɛ́ másu tá ń zɛ́ pɔ́ ma mɔooo.
Ɔ̃ ãnabi zipi òɛ̀: Ãnabin ma ũ lanwa. Malaikae mɛ́ Dii yã'òmɛɛ à mɛ̀ mà pɛ́lɛnzi mà sunnɔ ma bɛ, kɛ́ ǹ pɔble, ní imi. À mɔ lè ɛɛ ãnabipi lɛ́ tó.
Ɔ̃ Lua gbɛ̃́pi ɛ̀a gɛ̀aànɔ, à pɔblè aà bɛ, à imì.
Gɔɔ pɔ́ aa zɔ̃lɛ pɔbleai, Dii yã'ò ãnabi zi pɔ́ sùaànɔpiɛ,
ɔ̃ à wiidɔ̀ Lua gbɛ̃́ pɔ́ bɔ̀ Yuda bùsuupiwa à mɛ̀: Dii n Lua mɛ̀, lá n gi a yãmai, ni yã́ pɔ́ á ònɛ mao,
n ɛa n mɔ n pɔblè, n imì gu pɔ́ á ònɛ ńsu bleuo, ńsu miuopi, wa n vĩ n deziɔ mia'ɛuo.
Aà pɔblea ń aà imiao gbɛa, ãnabi pɔ́ sùaànɔpi káoyèɛ̀ zàa'ĩanaɛ.
Kɛ́ à dàzɛu, ɔ̃ à kpàaũ ń nɔ̀ɔmusuo, nɔ̀ɔmusupi aà dɛ̀. Aà gɛ gɔ̃̀ dilɛa zɛ́u, ɔ̃ zàa'ĩna ń nɔ̀ɔmusuo gɔ̃̀ sĩ aà gɛpizi.
Kɛ́ gbɛ̃́ pɔ́ lɛ́ gɛ̃ɔ aà gɛ è wúlɛa zɛ́u we ń nɔ̀ɔmusu pɔ́ zɛio, ɔ̃ aa gɛ̀ a baokpà wɛ̃́lɛ pɔ́ ãnabi zipi kuu.
Kɛ́ ãnabi pɔ́ sùaànɔpi a baomà, à mɛ̀: Lua gbɛ̃́ pɔ́ gì Dii yãmain we. Ɔ̃ Dii aà kpà nɔ̀ɔmusuwa, à aà ɛ̀'ɛ a dɛ̀ lá Dii òɛ̀wa.
Ɔ̃ a ò a nɛ́ɔnɛ: À káoyemɛɛ zàa'ĩnaɛ. Ɔ̃ aa yèɛ̀.
À dàzɛu, ɔ̃ à gɛ̀ à aà gɛ lè wúlɛa zɛ́u. Zàa'ĩna ń nɔ̀ɔmusuo aa sĩaàzi. Nɔ̀ɔmusupi i gɛpi soo, mɛ́ i zàa'ĩnapi ɛ́'ɛ sɔ̃o.
Ɔ̃ ãnabipi Lua gbɛ̃́pi gɛ sɛ dì zàa'ĩnaɛ à sùò a bɛ wɛ̃́lɛu, kɛ́ à aà gaa ɔ́ɔlɔ, i aà vĩ.
Ɔ̃ à aà vĩ̀ azĩa mia'ɛu, à ɔ́ɔlɔ̀ à mɛ̀: Waiyoo ma gbɛ̃́!
Kɛ́ à aà vĩ̀ màa, a ò a nɛ́ɔnɛ: Tó ma ga, à ma vĩ mia'ɛ pɔ́ ma Lua gbɛ̃́pi vĩ̀upiu, í wá gɛ kpakɔ̃i.
Asa àsi pɔ́ Dii dàɛ̀ a ò Bɛtɛli sa'okĩi musu ń tã́akpɛ pɔ́ kú Samali bùsu wɛ̃́lɛ gulɛsĩuɔ a kɛ sĩanaɛ.
Yã́pi gbɛa Yeloboaũ i a yãvãikɛa too, baa se à ɛ̀a Isaili bui píi dìlɛ gulɛsĩ sa'onaɔ ũ lɔ. Gbɛ̃́ pɔ́ aa ye gɔ̃ gulɛsĩ sa'onaɔ ũ ɔ̃ à ń kpá a ũ.
Duuna pɔ́ tò wà Yeloboaũ buiɔ tɔ̀lɔzɔ̃̀ aa mìdɛ dṹniaun we.
Gɔɔ bee gyã Yeloboaũ nɛgɔ̃ɛ Abia lè.
Ɔ̃ Yeloboaũpi ò a naɛ: Fɛlɛ ǹ nzĩa lilɛ, kɛ́ wasu n dɔ̃ ma nɔ ũo, ní gɛ́ Silo. Ãnabi Ahia ku we. Ɔ̃mɛ òmɛɛ máɔ dɛ Isailiɔ kía ũ.
Pɛ̃ɛ sɛ mɛ̀n kwi ń kàaɔ ń zɔ́ tùuo, ní gɛoɛ̀. A yã́ pɔ́ a nɛ́pi le onɛɛ.
Ɔ̃ Yeloboaũ nɔ kɛ̀ màa, à fɛ̀lɛ gɛ̀ Silo à gɛ̃̀ Ahia bɛ. Ahia wɛ́ lɛ́ gu'e lɔo, asa à zikũ̀ɛ, aà wɛ́ gɔ̃̀ sùii.
À mɔ lè Dii ò Ahiaɛ: Yeloboaũ nɔ nɛ́ lɛ́ gyãkɛ, ɔ̃ àlɛ mɔ́ a yãgbɛaima. Lá ńyɔ̃ wewàn kɛ, asa tó à mɔ̀, a azĩa lilɛnɛ gbɛ̃pãle ũɛ.
Kɛ́ Ahia aà kɛ̀sɛ kɔ̃fĩ mà, àlɛ gɛ̃ kpɛ́u, à mɛ̀: Gɛ̃ Yeloboaũ na! Bɔ́yãi n nzĩa lìlɛ màai? Yãpãsĩ Lua mɛ̀ mà onɛ.
Gɛ ǹ o Yeloboaũɛ, Dii Isailiɔ Lua mɛ̀ ámɛ a n sɛ n gbɛ̃́ɔ guu, a n dilɛ a gbɛ̃́ Isailiɔ dɔaana ũ.
A Davidi buiɔ bɔ̀ kpalau, ɔ̃ a n kpau, kási ń dɛ lá a zɔ̀blena Davidiwao. Aàpi a yãdilɛaɔ kũa, a tɛazi ń nɔ̀sɛmɛndoo, à yã́ pɔ́ á yei kɛ̀.
N vãikɛ̀ dɛ gbɛ̃́ pɔ́ dɔ̀aanɛɔla, n gɛ n dii pãleɔ kɛ̀ nzĩaɛ, mɔ pɔ́ ń kàsa tã́a ũɔ, ɔ̃ n bɔ aà kpɛ, n a pɔ fɛ̀lɛɛ.
Ayãmɛto á yã́yia n buiɔwa, á n gɔ̃ɛɔ kaalɛ Isailiɔ guu zɔɔ ń wɛ̃́ɛɔ píi, í tɛsɔ̃ n bɛwa, lá wì tɛsɔ̃ zùgbɔ̃wa e à tɛ́kũ láa píiwa.
Gbɛ̃ɔ n bui pɔ́ aa gaga wɛ̃́lɛuɔ só, bãɔ i n gbɛ̃́ pɔ́ aa gaga sɛ̃uɔ ble. Dii mɛ́ ò.
Mpi sa sɔ̃ nɔɛ, fɛlɛ ta bɛ. Tó n kɛ̀sɛpɛ̀lɛ wɛ̃́lɛ guu gɔ̃̀ɔ, nɛ́pi a gaɛ.
Isailiɔ i aà gɛ ɔ́ɔlɔ, aai aà vĩ. Yeloboaũ buiɔ guu píi, aàpi wa vĩ ado, asa aàpi ado ɔ̃ Dii Isailiɔ Lua yãmaa èwà Yeloboaũ ua.
Dii a kía pãle dilɛ a gbɛ̃́ Isailiɔnɛ. Ɔ̃mɛ a Yeloboaũ buiɔ dɛdɛ. Gbãɛ! Bɔ kɛ ló? Ée, tiatiaɛ!
Dii a gotɔ̃ Isailiɔwa, aai gɔ̃ lán fee pɔ́ lɛ́ deedee í guuwa. A Isailiɔ bɔlɛ bùsu maa pɔ́ a kpà ń deziɔwaɛ beeu, i ń fãaa Uflata baale, kɛ́ aa Asetaati lí pɛ̀lɛpɛlɛ, aa Dii pɔ fɛ̀lɛoɛ̀ yã́i.
A Isailiɔ kpámá duuna pɔ́ Yeloboaũ kɛ̀ à Isailiɔ dà a kɛau yã́i.
Ɔ̃ Yeloboaũ na fɛ̀lɛ lɛ́ tá. Kɛ́ à kà Tiiza, àlɛ gɛ̃ kpɛ́u, ɔ̃ nɛgɔ̃ɛnapi gà.
Wà aà vĩ̀, ɔ̃ Isailiɔ ɔ́ɔlɔ̀ ḿpii, lá Dii dà a zɔ̀blena ãnabi Ahiaɛ a òwa.
Yeloboaũ yã́ kĩniɔ ku Isaili kíaɔ ladau, zĩ pɔ́ a kàɔ ń aà kíakɛyão píi.
Yeloboaũ zɔ̃lɛa kpalau píi wɛ̃̀ bao ń plaoɛ. Kɛ́ à gà, ɔ̃ aà nɛ́ Nadabu zɔ̃̀lɛ aà gbɛu.
Salomɔɔ nɛ́ Lɔbɔaũ mɛ́ Yudaɔ kía ũ. À kpalablè a wɛ̃̀ bla ń mɛ̀ndoode guuɛ, ɔ̃ à kɛ̀ kpalau Yelusalɛũ wɛ̃̀ gɛ̃o ń plao, wɛ̃́lɛ pɔ́ Dii dìlɛ Isaili bui píi wɛ̃́lɛɔ ũ guu, kɛ́ a tɔ́ àɔ kuwà. Aà da tɔ́n Naama, Amɔni buiɛ.
Yudaɔ yã́ pɔ́ Dii yeio kɛ̀, aa aà zafɛ̃̀ɛ̀ dɛ ń deziɔla píi ń duuna pɔ́ aa kɛ̀o.
Aa gulɛsĩɔ bò sa'okĩiɔ ũ sĩ̀sĩ lɛsĩɔ musu píi ń lí yɛ̀lɛlɛɔ gbáuo píi, aa gbɛɔ ń líɔ pɛ̀lɛpɛlɛu.
Baa se tã́akpɛ káaluaɔ ku Isaili bùsuu gɔ̃ɛɔ ń nɔɛɔ ũ. Isailiɔ bui pɔ́ Dii ń yánɛ́ɔ yãbɛ̃ɛkɛaɔ sɛ̀ píiɛ.
Kí Lɔbɔaũ kpalablea wɛ̃̀ sɔode guu ɔ̃ Egipi kí Sisaki mɔ̀ lɛ̀lɛ Yelusalɛũwa.
À Dii kpɛ́ àizɛɛɔ ń kibɛ pɔ́ɔ nàaa, à vua sɛ̀ngbao pɔ́ Salomɔɔpiɔ sɛ̀lɛ píi.
Ɔ̃ kí Lɔbɔaũ sɛ̀ngbaopiɔ gɛ̃ɛ pì ń mɔgotɛ̃o, a nà dɔai pɔ́ aaìɔ a bɛ zɛ́ dɔ̃́aɔ dɔaanaɔnɛ ń ɔzĩ.
Tó kí lɛ́ gɛ́ Dii kpɛ́u, dɔaipiɔ ìɔ sɛ̀ngbaopiɔ kũa. Tó dɔaipiɔ sù, ɔ̃ aaì ɛa kálɛ ń kpɛ́u.
Lɔbɔaũ yã́ kĩniɔ ku Yuda kíaɔ ladau.
Lɔbɔaũ ń Yeloboaũo aaìɔ zĩka ń kɔ̃o gɔɔpiiɛ.
Kɛ́ Lɔbɔaũ gà, wà aà mia kpàkɔ̃i ń aà deziɔ Davidi wɛ̃́lɛu. Aà da tɔ́n Naama, Amɔni buiɛ. Ɔ̃ aà nɛ́ Abia zɔ̃̀lɛ aà gbɛu.
Nɛba nɛ́ Yeloboaũ kpalablea wɛ̃̀ bao plasaide guu ɔ̃ Abia gɔ̃̀ Yudaɔ kía ũ,
à zɔ̃̀lɛ kpalau Yelusalɛũ wɛ̃̀ àaɔ̃ɛ. Aà da tɔ́n Maaka, Abisaloũ buiɛ.
À duuna pɔ́ a mae kɛ̀ɔ kɛ̀ píiɛ, i azĩa kpa Dii a Luawa lá a dezi Davidiwao.
Ãma Davidi yã́i ɔ̃ Dii aà Lua tò aà bui zɔ̃̀lɛ kpalau Yelusalɛũ, à aà buipi dìlɛ aà gɛ̃ɛ ũ, a tò Yelusalɛũ zɛdɔa.
Asa Davidi yã́ pɔ́ Dii yei kɛ̀, i gí yã́ pɔ́ Dii dìlɛɛ maio e a wɛ̃ni lɛ́u, mɛ́ i kɛ Iti bui Uli yã́ bàasio.
Abia ń Yeloboaũo aaìɔ zĩka ń kɔ̃oɛ e Abia wɛ̃ni lɛ́u.
Abia yã́ kĩniɔ ku Yuda kíaɔ ladau.
Kɛ́ à gà, wà aà vĩ̀ Davidi wɛ̃́lɛu, ɔ̃ aà nɛ́ Asa zɔ̃̀lɛ aà gbɛu.
Isailiɔ kí Yeloboaũ kpalablea wɛ̃̀ baode guu ɔ̃ Asa gɔ̃̀ Yudaɔ kía ũ,
ɔ̃ à zɔ̃̀lɛ kpalau Yelusalɛũ wɛ̃̀ bla ń mɛ̀ndoo. Aà dazi tɔ́n Maaka, Abisaloũ buiɛ.
Kí Asa yã́ pɔ́ Dii yei kɛ̀ lá a dezi Davidiwa.
À tã́akpɛ káaluaɔ yà a bùsuu, ɔ̃ à dii pɔ́ a deziɔpiɔ kɔ̀lɛ píi.
Baa se à a dazi Maaka bɔ̀ kíakɛu, kɛ́ à Asetaati lí pɔ́ Lua ye a gĩyãio pɛ̀lɛ yã́i. Kí Asa lípi zɔ̃̀ à tɛsɔ̃̀wà Sedɔ̃ guzulɛu.
À azĩa kpà Diiwa e a wɛ̃ni lɛ́uɛ, ãma i gulɛsĩ pɔ́ wa bòɔ daaĩo.
À vua ń ã́nusuo ń pɔpãle pɔ́ api ń a maeo dìlɛ Dii pɔ́ ũɔ sɛ̀lɛ kàlɛ Dii kpɛ́u.
Asapi ń Isailiɔ kí Baasao aaìɔ zĩka ń kɔ̃oɛ e ń kpalablea lɛ́wa.
Baasapi mɛ́ gɛ̀ lɛ̀lɛ Yuda bùsuwa, ɔ̃ àlɛ bĩ́ibo Lamai, kɛ́ gbɛ̃e suli bɔ ge àli gɛ̃ Yudaɔ kí Asa bùsuuo yã́i.
Ɔ̃ Asa ã́nusu ń vua pɔ́ gɔ̃̀ Dii kpɛ́ làasiuɔ sɛ̀lɛ ń pɔ́ pɔ́ kú a bɛ làasiuɔ, a nà a ìwaɔnɛ ń ɔzĩ, ɔ̃ à ń zĩ́ Damasi, Sili bùsu kí Bɛnadada, Tablemɔ nɛ́, Eziɔ̃ tɔũna kĩ́i à mɛ̀:
Wà lɛdoũkɛ, lá ma mae ń n maeo kɛ̀ yãawa. A ã́nusu ń vuaon kɛ. Lɛdoũ pɔ́ ń vĩ ń Isailiɔ kí Baasao gboo, i gomala ń a zĩgɔ̃ɔ.
Ɔ̃ Bɛnadada lɛdoũkɛ̀ ń Asao, à a zĩgɔ̃ɔ gbàɛ aa gɛ́ lɛ́lɛi Isaili wɛ̃́lɛɔwa. Aa Iyoni sì ń Dão ń Abɛli Bɛmaakao ń Gɛnɛzalɛti bùsuo ń Nɛfatali buiɔ bùsuo píi.
Kɛ́ Baasa a baomà, ɔ̃ à bĩ́iboa Lamai tò à tà Tiiza.
Ɔ̃ kí Asa kpàwakɛ̀ Yudaɔnɛ píi, i gbɛ̃e tɛ̃boo à mɛ̀, aa Lama gbɛɔ ń lí pɔ́ Baasa lɛ́ bĩ́iboòɔ sɛ́lɛ. Ɔ̃ à bĩ́ibòò Gɛba pɔ́ kú Bɛ̃yãmɛɛ buiɔ bùsui ń Mizipao.
Kí Asa yã́ kĩniɔ ku Yuda kíaɔ ladau, aà nɛgɔ̃nkɛyãɔ ń yã́ pɔ́ a kɛ̀ɔ píi ń wɛ̃́lɛ bĩ́i pɔ́ a bòɔ. Kɛ́ à zikũ̀, gyã aà kũ̀ a gbálaɔwa.
Kɛ́ à gà, wà aà mia kpàkɔ̃i ń aà deziɔ Davidi wɛ̃́lɛu, ɔ̃ aà nɛ́ Yosafa zɔ̃̀lɛ aà gbɛu.
Yudaɔ kí Asa kpalablea wɛ̃̀ plaade guu ɔ̃ Yeloboaũ nɛ́ Nadabu gɔ̃̀ Isailiɔ kía ũ, à zɔ̃̀lɛ kpalau wɛ̃̀ plaɛ.
À yã́ pɔ́ Dii yeio kɛ̀, à zɛ̀ ń yã́ pɔ́ a mae kɛ̀ à Isailiɔ dà duunauo.
Ahia nɛ́ Baasa, Isakaa bui lɛkpàaĩaàzi gɔɔ pɔ́ aàpi ń Isailiɔ lɛ́ koezɔ̃ Filitɛ̃ wɛ̃́lɛ Gibetɔ̃i, ɔ̃ Baasapi aà dɛ̀ we.
À aà dɛ̀ Yudaɔ kí Asa kpalablea wɛ̃̀ àaɔ̃de guuɛ, ɔ̃ à zɔ̃̀lɛ aà gbɛu.
Kɛ́ à nà kpalableawa, ɔ̃ à Yeloboaũ buipiɔ dɛ̀dɛ píi, i ń gbɛ̃e too, à ń mìdɛ lá Dii dà a zɔ̀blena Ahia, Silo gbɛ̃́ɛ a òwaɛ.
Yã́pi kɛ̀ màa duuna pɔ́ Yeloboaũ kɛ̀ à Isailiɔ dà a kɛau, à Dii Isailiɔ Lua pɔ fɛ̀lɛoɛ̀ yã́iɛ.
Nadabu yã́ kĩniɔ ku Isaili kíaɔ ladau.
Kí Asa ń Isailiɔ kí Baasao aaìɔ zĩka ń kɔ̃o e an kpalablea lɛ́waɛ.
Yudaɔ kí Asa kpalablea wɛ̃̀ àaɔ̃de guu ɔ̃ Ahia nɛ́ Baasa gɔ̃̀ Isailiɔ kía ũ. À zɔ̃̀lɛ kpalau Tiiza wɛ̃̀ baasɔo mɛ̀ndosaiɛ.
À yã́ pɔ́ Dii yeio kɛ̀, à zɛ̀ ń Yeloboaũ yãkɛao ń duuna pɔ́ à Isailiɔ dà a kɛauo.
Dii yã'ò Anani nɛ́ Yehuɛ, ɔ̃ à àsi'ò Baasaɛ à mɛ̀:
Ma n sɛ luutɛ̃u, ma n dilɛ ma gbɛ̃́ Isailiɔ dɔaana ũ, ɔ̃ n zɛ ń Yeloboaũ yãkɛao, n ma gbɛ̃́ Isailiɔ dà duunau, ɔ̃ an duunapiɔ ma pɔ fɛ̀lɛ.
Mpi ń n buiɔ, má á dɛ̃ɔnzɔ̃ saɛ. Má kɛ n uaɛ lá má kɛ̀ Nɛba nɛ́ Yeloboaũ uaɛwaɛ.
Gbɛ̃ɔ n gbɛ̃́ pɔ́ aa gaga wɛ̃́lɛuɔ só, bãɔ i n gbɛ̃́ pɔ́ aa gaga sɛ̃uɔ ble.
Baasa yã́ kĩniɔ ń aà nɛgɔ̃nkɛyãɔ ku Isaili kíaɔ ladau.
Kɛ́ Baasa gà, wà aà vĩ̀ Tiiza, ɔ̃ aà nɛ́ Ela zɔ̃̀lɛ aà gbɛu.
Dii yã́pi dà ãnabi Yehu, Anani nɛ́ɛ, ɔ̃ a ò Baasaɛ ń a buiɔ vãi pɔ́ a kɛ̀ à Dii pɔ fɛ̀lɛoɛ̀ lá Yeloboaũ buiɔ kɛ̀wa yã́i ń Yeloboaũ bui pɔ́ à ń mìdɛɔ yã́o lɔ.
Yudaɔ kí Asa kpalablea wɛ̃̀ baasɔo ń mɛ̀ndoode guu ɔ̃ Baasa nɛ́ Ela gɔ̃̀ Isailiɔ kía ũ, à zɔ̃̀lɛ Tiiza wɛ̃̀ plaɛ.
Aà ìwaɔ do Zimli mɛ́ aà zĩkasɔ̃goɔ lɛɛ do gbɛ̃zɔ̃ɔ ũ, ɔ̃ à gbɛ̃́ɔ lè aa lɛkpàaĩaàzi. Kɛ́ vɛ̃ɛ lɛ́ Ela dɛ a bɛ ziia Aaza kpɛ́u Tiiza,
ɔ̃ Zimli gɛ̃̀ à aà dɛ̀ Asa kpalablea wɛ̃̀ baasɔo ń plaode guu, ɔ̃ à zɔ̃̀lɛ aà gbɛu.
Kɛ́ à zɔ̃̀lɛ kpalau a làa, ɔ̃ à Baasa buiɔ dɛ̀dɛ píi, i gɔ̃ɛe to aà daɛɔ ge aà gbɛ̃naɔ guuo.
À Baasa buipiɔ mìdɛ píiɛ, lá Dii dà ãnabi Yehuɛ a òwa.
Baasa ń a nɛ́ Elao Dii Isailiɔ Lua pɔ fɛ̀lɛɛ̀ duuna pɔ́ aa kɛ̀ tã́aɔ yã́ musu, mɛ́ kɛ́ aa ɛ̀a Isailiɔ dà a kɛau yã́i.
Ela yã́ kĩniɔ ku Isaili kíaɔ ladau.
Yudaɔ kí Asa kpalablea wɛ̃̀ baasɔo ń plaode guu ɔ̃ Zimli zɔ̃̀lɛ kpalau Tiiza gɔɔ sopla. Gɔɔ bee Isaili zĩgɔ̃ɔ bòo ku Filitɛ̃ wɛ̃́lɛ Gibetɔ̃ saɛ.
Kɛ́ zĩgɔ̃piɔ mà Zimli lɛkpàaĩ ń gbɛ̃́ɔ kízi à aà dɛ̀, ɔ̃ aa ń dɔaana Ɔmɛli dìlɛ Isailiɔ kía ũ ń bòou wegɔ̃ɔ.
Ɔ̃ Ɔmɛli ń Isaili zĩgɔ̃ɔ kɛ̃̀ Gibetɔ̃wa, aa gɛ̀ koezɔ̃̀ Tiizai.
Kɛ́ Zimli è aa a wɛ̃́lɛ sìwa, ɔ̃ à dɛ̀dɛ sì a bɛ kpɛdiakɔ̃au musu, à tɛsɔ̃̀wà, ɔ̃ tɛ́pi kũ̀wà. À gà
duuna pɔ́ a kɛ̀ yã́iɛ. À yã́ pɔ́ Dii yeio kɛ̀, à zɛ̀ ń Yeloboaũ yãkɛaoɛ. À duunakɛ̀ mɛ́ à ɛ̀a Isailiɔ dà a kɛau.
Zimli yã́ kĩniɔ ń lɛ́ pɔ́ a kpàaĩńnɔ Elazio ku Isaili kíaɔ ladau.
Isailiɔ kɔ̃kpaalɛ̀ lɛɛ pla. An gbɛ̃́ kĩniɔ ye Gina nɛ́ Tibeni kpá kía ũ, gbɛ̃́ kĩniɔ sɔ̃ Ɔmɛli.
Kɛ́ gbɛ̃́ pɔ́ aa zɛ̀ ń Ɔmɛlioɔ gbãa dɛ gbɛ̃́ pɔ́ aa zɛ̀ ń Gina nɛ́ Tibenioɔla, ɔ̃ wà Tibenipi dɛ̀, Ɔmɛli mɛ́ kpalablè.
Yudaɔ kí Asa kpalablea wɛ̃̀ baakwi ń mɛ̀ndoode guu ɔ̃ Ɔmɛli gɔ̃̀ Isailiɔ kía ũ, à zɔ̃̀lɛ kpalau wɛ̃̀ kuɛplaɛ. À ku Tiiza wɛ̃̀ sooloɛ,
ɔ̃ à Samali sĩ̀sĩ lù Sɛmɛɛwa ń ã́nusuo kiloo bàaɔ̃kwi, ɔ̃ à wɛ̃́lɛ kàlɛwa, à tɔkpàɛ̀ Samali, kɛ́ Sɛmɛɛ mɛ́ sĩ̀sĩpi vĩ yãa yã́i.
Ɔmɛli yã́ pɔ́ Dii yeio kɛ̀, à duunakɛ̀ dɛ gbɛ̃́ pɔ́ dɔ̀aaɛɔla píi.
À zɛ̀ ń Nɛba nɛ́ Yeloboaũ yãkɛao píiɛ. À Dii Isailiɔ Lua pɔ fɛ̀lɛɛ̀ ń duuna pɔ́ a kɛ̀ tã́aɔ yã́ musu, à ɛ̀a Isailiɔ dà a kɛauo.
Ɔmɛli yã́ kĩniɔ ń a nɛgɔ̃nkɛyãɔ ku Isaili kíaɔ ladau.
Kɛ́ à gà, wà aà vĩ̀ Samali, ɔ̃ aà nɛ́ Ahabu zɔ̃̀lɛ aà gbɛu.
Yudaɔ kí Asa kpalablea wɛ̃̀ bla plasaide guu ɔ̃ Ɔmɛli nɛ́ Ahabu gɔ̃̀ Isailiɔ kía ũ, à zɔ̃̀lɛ kpalau Samali wɛ̃̀ bao ń plaoɛ.
À yã́ pɔ́ Dii yeio kɛ̀ dɛ gbɛ̃́ pɔ́ dɔ̀aaɛɔla píi.
Zɛa ń Nɛba nɛ́ Yeloboaũ duunakɛao i kɛɛ̀ yãe ũo, ɔ̃ à Sidɔ̃deɔ kí Ɛbaali nɛnɔɛ Zezabɛli sɛ̀ nɔ ũ, ɔ̃ à nà zɔblea Baaliɛwa, ìɔ aà sisi.
À kpɛdɔ̀ Baalipiɛ Samali, ɔ̃ à aà gbagbakĩi pɛ̀lɛ kpɛ́piu.
À Asetaatili pɛ̀lɛu lɔ, à ɛ̀a Dii Isailiɔ Lua pɔ fɛ̀lɛɛ̀ dɛ Isaili kía pɔ́ dɔ̀aaɛɔla píi.
Ahabupi gɔɔ ɔ̃ Bɛtɛli gbɛ̃́ Hiɛli Yeliko kɛ̀kɛ kàlɛ. Kɛ́ à a bĩ́i ɛ̃ kpàlɛ, ɔ̃ aà nɛgɔ̃ɛ sɛ̃́ia Abilaũ gà. Kɛ́ à a bɔlɛ gbaɔ pɛ̀lɛ, ɔ̃ aà nɛ́ gbɛzãna Segubu gà, lá Dii dà Nuni nɛ́ Yozueeɛ a òwa.
Tisɛbɛ gbɛ̃́ Ɛlia bɔ̀ a bɛ Galada bùsuu, à gɛ̀ Ahabu lè à mɛ̀: Ń Dii Isailiɔ Lua pɔ́ málɛ zɔbleɛ̀ kuao, sɛa za wɛ̃a fíi a kpao, lou a mao. Sema gɔɔ pɔ́ má ò bàasio.
Ɔ̃ Dii yã'ò Ɛliapiɛ à mɛ̀:
Fɛlɛ gɛ́ gukpɛ oi, ní ulɛ Kɛliti swa'ɛu Yuudɛ̃ baale,
níɔ swapi í mi. Má dìlɛ gbagbaaɔnɛ aaɔ n gwa we.
Ɔ̃ à gɛ kɛ̀ lá Dii òɛwa, a ku Kɛliti swa'ɛu Yuudɛ̃ baale.
Gbagbaaɔ ìɔ mɔɛ̀ ń pɛ̃ɛo ń nɔ̀ɔo kɔɔ ń oosio, ɔ̃ ìɔ swapi í mi.
Gɔɔpla gbɛa swapi í bà, kɛ́ lou lɛ́ ma bùsupiuo yã́i.
Ɔ̃ Dii yã'òɛ̀ à mɛ̀:
Fɛlɛ gɛ́ Salɛpa, Sidɔ̃ saɛ, níɔ ku we. Má dìlɛ gyaa taasideeɛ aàɔ n gwa we.
Ɔ̃ à fɛ̀lɛ lɛ́ gɛ́ Salɛpa. Kɛ́ à kà wɛ̃́lɛpi lɛ́i, à gyaae lè, àlɛ yàawɛ we. Ɔ̃ Ɛlia lɛzù gyaapizi à mɛ̀: Gɛ ǹ mɔmɛɛ ń ío, baa yɔɔ, mà mi.
Kɛ́ àlɛ gɛ́ dã́i, Ɛlia ɛ̀a lɛzùaàzi à mɛ̀: Ní mɔmɛɛ ń pɛ̃ɛ miɔnao lɔ.
Ɔ̃ nɔɛpi òɛ̀: Ń Dii n Lua kuao, baa kàa má vĩo, sema pɔ́wɛnti ɔkũ do pɛ̃na guu ń nísi yɔɔnao tùu guu bàasio. A yàa málɛ wɛ kɛ, mí tá bɛ mà blɛkɛò wà ble ń ma nɛ́o, wíɔ ga dã́.
Ɔ̃ Ɛlia òɛ̀: Ńsu to vĩa n kũo. Gɛ ǹ kɛ lá ń òwa, ãma kàa kɛò yɔɔnnɔ ǹ mɔomɛɛ gĩa, ní gbasa ǹ n pɔ́ kɛ, á ń n nɛ́o.
Asa Dii Isailiɔ Lua mɛ̀ pɔ́wɛnti a láa pɛ̃na guuo, mɛ́ nísi a láa tùupiuo e gɔɔ pɔ́ a to lou ma bùsu la gɛ kaò.
Gyaapi gɛ kɛ̀ lá Ɛlia òɛwa, ɔ̃ aalɛ pɔble màa e gɔɔ ũma, aàpi ń a bɛdeɔ ń Ɛliao.
Pɔ́wɛnti i láa pɛ̃napiuo, mɛ́ nísi i láa tùupiuo, lá Dii dà Ɛliaɛ a òwa.
Bee gbɛa nɔɛ uabelepi nɛ́pi lɛ́ gyãkɛ. Kɛ́ gyãpi gbãakũ̀ maamaa, ɔ̃ nɛ́pi gà.
Ɔ̃ nɔɛpi ò Ɛliaɛ: Lua gbɛ̃́, bɔ́mɛ wá daaa, ɔ̃ n mɔ ma bɛi? N mɔ ma duuna dɔi Luagu, kɛ́ aà ma nɛ́ dɛ yã́i yã̀?
Ɔ̃ Ɛlia òɛ̀: Ǹ n nɛ́pi kpaa. Ɔ̃ à nɛ́pi sì nɔɛpi ɔzĩ, à dɛ̀dɛò kpɛdiakɔ̃a kpɛa pɔ́ à pìlau. À aà wùlɛ a liiwa we,
ɔ̃ à wiilɛ̀ Diiwa à mɛ̀: Dii ma Lua, ḿmɛ ń tò gyaa pɔ́ ma pila aà bɛ nɛ́ gà, n pɔsia kpàaàzia?
Ɔ̃ à kùa kã́ màma nɛgɔ̃ɛnapiwa gɛ̃n àaɔ̃, à wiilɛ̀ Diiwa à mɛ̀: Dii ma Lua, to aà wɛ̃ni ɛa su aà mɛu.
Dii Ɛlia wiilɛa mà, ɔ̃ wɛ̃ni ɛ̀a sù nɛ́pi mɛu, à vù.
Kɛ́ Ɛlia nɛgɔ̃ɛnapi sɛ̀ à pìlaò, à gɛ̃̀ò kpɛ́u, ɔ̃ à aà kpà aà dawa à mɛ̀: Gwa, n nɛ́ bɛ̃́ɛ!
Ɔ̃ nɔɛpi ò Ɛliaɛ: Má dɔ̃ sa kɛ́ Lua gbɛ̃́n n ũ. Dii yã́ pɔ́ bɔ̀ n lɛ́uá sĩanaɛ.
Ɛlia gɔɔplakɛ̀ we. A wɛ̃̀ àaɔ̃de guu ɔ̃ Dii yã'òɛ̀ à mɛ̀: Gɛ ǹ nzĩa ɔlɔ Ahabuɛ, mí tó lou ma aà bùsuu.
Ɔ̃ Ɛlia fɛ̀lɛ lɛ́ gɛ́ azĩa ɔlɔi Ahabuɛ. Nɔana sɔ̃ à pãsĩkũ̀ Samali,
ɔ̃ Ahabu a bɛ ziia Obadia sìsi. Obadiapi sɔ̃ ì misiilɛ Diiɛ maamaaɛ.
Gɔɔ pɔ́ Zezabɛli lɛ́ Dii ãnabiɔ dɛdɛ, Obadia ń sɛ́lɛ gbɛ̃ɔn basɔo, à ń úlɛ gbɛ̀'ɛɔ guu gbɛ̃ɔn blakwikwi, ɔ̃ à ń gwá ń blɛo ń ío.
Ɔ̃ Ahabu ò Obadiapiɛ: Wà bùsu kɛɛlɛ wà gɛ́ nibɔnaɔ ń swa'ɛɔu píi. Wìliɔ dɔ̃o tó wá sɛ̃ e wà wá sɔ̃́ɔ ń wá sɔ̃baonaɔ gwaò.
Ɔ̃ aa bùsu kpaalɛ̀kɔ̃ɛ, an baade a zɛ́ sɛ̀.
Kɛ́ Obadia kpàaũ ń Ɛliao zɛ́u, à aà dɔ̃̀, ɔ̃ à wùlɛ a gbɛɛu à mɛ̀: Ma dii Ɛlia, ḿmɛnn wea?
Ɛlia wèwà à mɛ̀: Mámɛ! Gɛ ǹ o n diiɛ ma su.
Ɔ̃ Obadia mɛ̀: Tàae kpele má kɛ̀, ɔ̃ ńlɛ mapi n zɔ̀blena na Ahabuɛ a ɔzĩ aà ma dɛi?
Ń Dii n Lua kuao buie ge bùsue ku kɛ́ ma dii gì gbɛ̃́ɔ zĩuimá n wɛɛlɛio. Tó wà mɛ̀ ń kú weo, ì to aa mɛ wa sì ń pɔeoɛ.
Ɔ̃ ńlɛ omɛɛ sa mà gɛ o ma dii Ahabuɛ n sua?
Tó ma gɛ̃zɛa, máɔ dɔ̃ gu pɔ́ Dii Nisĩna a n sɛ taunnɔo. Tó ma gɛ má ò Ahabuɛ, mɛ́ i n eo, a ma dɛɛ. Mapi n zɔ̀blena sɔ̃ ma misìilɛ Diiɛ za ma ɛ̀waasogɔɔɛ.
Ma dii Ɛlia, kɛ́ Zezabɛli lɛ́ Dii ãnabiɔ dɛdɛ, ni yã́ pɔ́ má kɛ̀ mao lé? Mámɛ ma ń gbɛ̃eɔ sɛ̀lɛ gbɛ̃ɔn basɔo, ma ń úlɛ gbɛ̀'ɛɔ guu gbɛ̃ɔn blakwikwi, ma ń gwá ń blɛo ń ío.
Ɔ̃ ńlɛ omɛɛ sa mà gɛ o ma dii Ahabuɛ n sua? A ma dɛɛ.
Ɔ̃ Ɛlia mɛ̀: Ń Dii Zĩgɔ̃de pɔ́ málɛ zɔbleɛ̀ kuao má gɛ́ aà ma e gbãɛ.
Ɔ̃ Obadia gɛ̀ dà Ahabulɛ, à yã́pi òɛ̀, ɔ̃ Ahabu gɛ̀ dai Ɛlialɛ.
Kɛ́ Ahabu Ɛlia è, a òɛ̀: Isaili bùsudɛna, ḿmɛnn wea?
Ɔ̃ Ɛlia mɛ̀: I kɛ mámɛ ma Isaili bùsu dɛ̀o, mpi ń n mae bɛdeɔ ámɛ á dɛ̀, asa a pãkpà Dii yãdilɛaɔi, á tɛ́ Baaliziɛ.
Isailiɔ sísi píi sa aa kãaamazi Kaamɛli gbɛ musu sãnu ń Baali tã́ade gbɛ̃ɔn ɔ̀aa pla ń blakwiɔ ń Asetaati tã́ade gbɛ̃ɔn ɔ̀aa pla pɔ́ aaì pɔble ń Zezabɛlioɔ.
Ahabu Isailiɔ sìsi píi, ɔ̃ à tã́adepiɔ kã̀aa Kaamɛli gbɛ musu.
Ɔ̃ Ɛlia sɔ̃̀ Isailiɔzi à ń lá à mɛ̀: Áɔ yã́ kũa ɔkpɛai e bɔɛ ni? Tó Dii mɛ́ Lua ũ, à tɛaàzi. Tó Baaliɛ sɔ̃, à tɛaàzi. Aai yãe zã́ síwào,
ɔ̃ Ɛlia ònɛ́: Dii ãnabiɔ guu mámɛ ma gɔ̃ mado. Baali tã́adeɔ sɔ̃ aa gbɛ̃ɔn ɔ̀aa pla ń blakwioɛ.
À zuswana kpáwá mɛ̀n pla, tã́adepiɔ i a mɛ̀ndo sɛ aa zɔ̃ɛzɔ̃ɛ aa ka yàaa, aasu tɛ́ dauo. Mapi sɔ̃ má ado kɛkɛ, mí ká yàaa, má tɛ́ dau sɔ̃o.
Ampiɔ aa Baali sísi, mapi sɔ̃ má Dii sísi. An gbɛ̃́ pɔ́ yãmà à tɛsɔ̃̀wà ɔ̃mɛ Lua ũ. Ɔ̃ gbɛ̃́pii mɛ̀: A maaɛ!
Ɔ̃ Ɛlia ò tã́adepiɔnɛ: À zuswana mɛ̀ndo sɛ kɛkɛ káau, asa ámɛ á dasi. À á dii sísi, kási ásu tɛ́ dauo.
Ɔ̃ aa zuswana pɔ́ wa kpàmá sì aa kɛ̀kɛ, ɔ̃ aalɛ Baali sisi za kɔɔ e ĩatɛ̃ gɛ̀ kàò minanguo. Aalɛ ɔ̃wã, aalɛ lia sa'okĩi pɔ́ aa bòi, aalɛ mɛ: Baali, yãmawáe! Ń beeo aai yãe mao, i yãmamáo.
Kɛ́ ĩatɛ̃ kà minanguo, ɔ̃ Ɛlia lɛ́ ń láanikɛ à mɛ̀: À wiilɛ gbãa, ɔ̃mɛ diie ũo lò? Aà làasoo tà saalon nò, á dɔ̃a? À gɛ̀ bĩ́ikpɛkɛi yã̀? À gɛ̀ wɛ̃́lɛu yã̀? Àlɛ i'oɛ, ɔ̃ álɛ aà vua?
Ɔ̃ aalɛ wiilɛ ń lɔɔ gbãtɛ̃o, aalɛ ńzĩa lili ń fɛ̃ndao ń sɔ̃nao lá aaì kɛwa, e au lɛ́ bàalɛ ń mɛwa.
Kɛ́ ĩatɛ̃ gɛ̀ aua pilai, ɔ̃ aalɛ yãyaaabɔlɛ e sa oosi ogɔɔ gɛ̀ kàò. Ń beeo i yãe zã́ símáo, i yãmamáo, i swã́sɛńzio.
Ɔ̃ Ɛlia ò bílaɛ: À sɔ̃mazi! Kɛ́ aa sɔ̃̀aàzi ḿpii, ɔ̃ à Dii gbagbakĩi pɔ́ wa gbòo kɛ̀kɛ lɛ́ bo.
À gbɛ sɛ̀sɛ mɛ̀n kuɛpla Yakɔbu buiɔ dasilɛu. Yakɔbupi Dii yã'òɛ̀ yãa à mɛ̀, wàli oɛ̀ sa Isaili.
Kɛ́ à Dii gbagbakĩipi bò, ɔ̃ à ɛyɔ̃ lìai. Ɛpi kà à í sí litili gɛ̃o.
À yàakà sa'okĩipia, à zupi zɔ̃̀ɛzɔ̃ɛ a kà yàapia
à mɛ̀: À ítɔ lo síiɔ̃, í ka sa'obɔpiwa ń yàapio. Kɛ́ aa tɔ̀, ɔ̃ à mɛ̀: À ɛa tɔ lɔ. Kɛ́ aa tɔ̀, ɔ̃ à mɛ̀: À ɛa tɔ à kɛ gɛ̃n àaɔ̃. Ɔ̃ aa tɔ̀ e gɛ̃n àaɔ̃.
Ípi bàalɛ̀ lìa sa'okĩipizi e ɛpi pà.
Sa oosi ogɔɔ ɔ̃ ãnabi Ɛlia sɔ̃̀i à mɛ̀: Dii, Ablahaũ ń Izaakio ń Isailio Lua, to wà dɔ̃ gbã kɛ́ ḿmɛnn Isailiɔ Lua, mɛ́ n zɔ̀blenan ma ũ, málɛ yã́ɛ bee kɛ, kɛ́ ḿmɛ ń òmɛɛ yã́i.
Yãmaa Dii! Yãmaa, kɛ́ gbɛ̃́ɛ beeɔ e dɔ̃ kɛ́ n Dii ḿmɛnn Lua, mɛ́ ńlɛ ń nɔ̀sɛ lilɛnɛ́, kɛ́ aa ɛa sumaɛ.
Ɔ̃ Dii tɛ́ sù sa'obɔ ń yàao ń gbɛɔ ń bùsuopiwa, aa tɛkũ̀, ɔ̃ í pɔ́ kú ɛupi bà.
Kɛ́ gbɛ̃́ɔ è, aa wùlɛ ń gbɛɛu aa mɛ̀: Dii mɛ́ Lua ũ! Dii mɛ́ Lua ũ!
Ɔ̃ Ɛlia ònɛ́: À Baali tã́adeɔ kṹkũ, an gbɛ̃e su piliwáo. Kɛ́ aa ń kũkũ, ɔ̃ Ɛlia gɛ̀ńnɔ Kisɔ̃ guzulɛu, à ń dɛdɛ we.
Ɛlia ò Ahabuɛ: Gɛ ǹ pɔble, ní imi, asa ma lou kɔ̃fĩ mà dɔ.
Ɔ̃ Ahabu gɛ̀ lɛ́ pɔble, àlɛ imi. Ɔ̃ Ɛlia dɛ̀dɛ gɛ̀ Kaamɛli misonaa, à sionkpa à wɛpɛ̀lɛ a gbáu.
A ò a zĩkɛnaɛ: Gɛ ǹ gugwa ísia oi. Ɔ̃ à gɛ gwà. Kɛ́ à sù, à mɛ̀: Pɔe ku weo. Ɔ̃ Ɛlia òɛ̀ aà ɛa gɛ́ gwai lɔ, ɔ̃ à gɛ̀ màa e gɛ̃n soolo.
A gɛ̃n soplade guu ɔ̃ zĩkɛnapi mɛ̀: Ma lou è na sɛsɛɛnnɔ lán ɔlawa, àlɛ fɛlɛ ísiaa. Ɔ̃ Ɛlia òɛ̀: Gɛ ǹ o Ahabuɛ aà a sɔ̃́go dɔ sɔ̃́ɔnɛ, i gɛ̃u à pila gbɛwa e lou àɔ gɛ́ gíiɛ̀.
Lou lɛ́ sisi busɛbusɛ, zàa'ĩana fɛ̀lɛ, ɔ̃ lou kwɛ̀. Ahabu ku sɔ̃́gou, àlɛ tá Yezɛlɛɛ.
Dii gbãa dɛ̀dɛ Ɛliawa, ɔ̃ à a ulada kã̀aa a kũ̀, à bàalɛ̀ dɔ̀aa Ahabuɛ e à gɛ̀ kàò Yezɛlɛɛ.
Kɛ́ Ahabu yã́ pɔ́ Ɛlia kɛ̀ dàu a sìu Zezabɛliɛ píi, lá à tã́adepiɔ dɛ̀dɛ ń fɛ̃ndao ḿpii,
ɔ̃ Zezabɛli lɛ́kpãsãkɛ̀ Ɛliaɛ à mɛ̀: E zia maa'i, tó mi kɛnɛ lá ń kɛ̀ tã́adeɔnɛwao, adeɔ yãpãsĩkɛmɛɛ bɛ̃̀ɛbɛ̃ɛ!
Ɔ̃ vĩa Ɛlia kũ̀, ɔ̃ à fɛ̀lɛ bàalɛ̀ à azĩa mibɔkĩi wɛ̀ɛlɛ. Kɛ́ à kà Bɛɛsɛba, Yuda bùsuu, we à a zĩkɛnapi tòu,
ɔ̃ à táa'ò gbáau gɔɔ do. À gɛ̀ zɔ̃̀lɛ sɛ̃́li gbáu, ɔ̃ à wabikɛ̀ à e ga à mɛ̀: Dii, kɛ́ bee mɔ̀a. Ma sɛ gɔ̃̀ɔ, asa má dɛ ma deziɔlao.
Ɔ̃ à wùlɛ lɛ́ i'o sɛ̃́lipi gbáu. Malaika mɔ̀ we, à ɔnàwà à mɛ̀: Fɛlɛ pɔble.
Kɛ́ Ɛlia gugwà, ɔ̃ à kàa asaa ń ituuo è kálɛa a mizĩ. Ɔ̃ à pɔblè à imì à ɛ̀a wùlɛ.
Dii Malaika ɛ̀a mɔ̀ a gɛ̃n plaadei, à ɔnàwà à mɛ̀: Fɛlɛ pɔble, asa tá gbã̀a ńlɛ mɔ́ oi.
Ɔ̃ à fɛ̀lɛ pɔblè à imì. Blɛpi tò à gbãa'è, ɔ̃ à táa'ò gɔɔ bla fãanɛ ń gwãasĩnao e à gɛ̀ kà Lua gbɛ pɔ́ wì mɛ Olebui.
Kɛ́ à gɛ̃̀ lɛ́ i gbɛpi ɛu, we ɔ̃ Dii yã'òuɛ̀ à mɛ̀: Ɛlia, bɔ́ ńlɛ kɛ lai?
A wèwà à mɛ̀: Dii Lua Zĩgɔ̃de, ma zɛ ma gi fĩ́afĩa n yã́ musu, asa Isailiɔ pãkpà ń bàakuańnɔ yã́i, ɔ̃ aa ń gbagbakĩiɔ gbòo aa ń ãnabiɔ dɛ̀dɛ ń fɛ̃ndao. Mámɛ ma gɔ̃ mado, ɔ̃ aalɛ ma wɛ sa.
Ɔ̃ Dii mɛ̀: Bɔ gɛ zɛ ma aɛ gbɛ musu le, mí gɛ̃ n aɛ. Zàa'ĩan gbãa fɛ̀lɛ, àlɛ gbɛ̀sĩsĩpiɔ paa, àlɛ gbɛsiɔ wíwi Dii aɛ, kási Dii ku ĩ́anapi guuo. Ĩanapi gbɛa tɔɔlɛ lùalua, kási Dii ku tɔɔlɛ lualuaapi guuo.
Tɔɔlɛ lualuaapi gbɛa sa tɛ́ɛ, kási Dii ku tɛ́pi guuo. Tɛ́pi gbɛa yã́kpãina mɛ́ dɔ busɛnnɔ.
Kɛ́ Ɛlia yã́pi mà, à a ulada kù a wɛ́a, ɔ̃ à bɔ̀ gɛ̀ zɛ̀ gbɛ̀'ɛpi lɛ́, a mà wa òɛ: Ɛlia, bɔ́ ńlɛ kɛ lai?
A wèwà à mɛ̀: Dii Lua Zĩgɔ̃de, ma zɛ ma gi fĩ́afĩa n yã́ musu, asa Isailiɔ pãkpà ń bàakuańnɔ yã́i, ɔ̃ aa n gbagbakĩiɔ gbòo aa n ãnabiɔ dɛ̀dɛ ń fɛ̃ndao. Mámɛ ma gɔ̃ mado, ɔ̃ aalɛ ma wɛ sa.
Ɔ̃ Dii òɛ̀: Ɛa ta Damasi guwaiwaiu. Tó n ka we, ní Azaeli dilɛ Siliɔ kía ũ,
ní Nimisi tɔũna Yehu dilɛ Isailiɔ kía ũ, ní Abɛli Mɛɔla gbɛ̃́ Safata nɛ́ Ɛlizi dilɛ n gbɛu ãnabi ũ.
Gbɛ̃́ pɔ́ bɔ̀ Azaeli fɛ̃nda lɛ́zĩɔ, Yehu mɛ́ a ń dɛdɛ. Tó aa bɔ̀ Yehu fɛ̃nda lɛ́zĩ sɔ̃, Ɛlizi mɛ́ a ń dɛdɛ.
Ń beeo má Isailiɔ vĩ gbɛ̃ɔn ɔ̀aasɔsɔo lɛɛ sopla (7.000). An gbɛ̃e i kúlɛ Baaliɛ à lɛpɛ̀wào.
Ɔ̃ Ɛlia fɛ̀lɛ bɔ̀ we, à gɛ̀ Safata nɛ́ Ɛlizi lè, àlɛ sapa ń zuɔ ń a gbɛ̃́ɔ soon kuɛpla. Aàpi mɛ́ tɛ́ zã́. Ɔ̃ Ɛlia sɔ̃̀aàzi, à a ulada kàaàla.
Ɔ̃ Ɛlizi a zuɔ tò we, à bàalɛ̀ bɔ̀ tɛ Ɛliazi, ɔ̃ a òɛ̀: To mà gɛ́ lɛzai ma de ń ma daowa gĩa, mí gbasa mɔ tɛnzi sa. Ɛlia mɛ̀: Gɛ́, ní ɛa su. Ń yã́ pɔ́ má kɛ̀nɛ dɔ̃.
Ɔ̃ Ɛlizi ɛ̀a à a zupiɔ kòlokpa, à tɛkà ń zù zĩkɛbɔɔ, ɔ̃ à zupiɔ nɔ̀ɔ fùukɛ̀ a kpà gbɛ̃́ɔwa aa sò. Ɔ̃ à bɔ̀ tɛ Ɛliazi, à gɔ̃̀ aà zɔbãna ũ.
Siliɔ kí Bɛnadada a zĩgɔ̃ɔ kã̀aa píi. Kía gbɛ̃ɔn baakwi ń plaoɔ kuaànɔ ń ń sɔ̃́ɔ ń ń zĩkasɔ̃goɔ. Ɔ̃ aa gɛ̀ koezɔ̃̀ Samalizi aalɛ lɛ́lɛwà.
Ɔ̃ à gbɛ̃́ɔ zĩ̀ Ahabuwa wɛ̃́lɛ guu
à mɛ̀: Ma Bɛnadada ma mɛ̀, n ã́nusu ń n vuao gɔ̃̀ ma pɔ́ ũɛ. N nɔ maaɔ ń n nɛ́ maaɔ gɔ̃̀ ma pɔ́ ũɛ lɔ.
Ɔ̃ Isailiɔ kía mɛ̀: Ma dii kí, mapi ń pɔ́ pɔ́ má vĩɔ gɔ̃̀ n pɔ́ ũɛ píi lá ń òwa.
Ɔ̃ Bɛnadada ɛ̀a gbɛ̃́ɔ zĩ̀wà lɔ à mɛ̀: Ma Bɛnadada ma mɛ̀, ma gbɛ̃́ɔ zĩ̀ n ã́nusu ń n vuao ń n nɔɔ ń n nɛ́ɔ gbɛaimaɛ.
Zia maa'i má a gbɛ̃́ɔ zĩma, aa n bɛ yɔɛ ń n gbɛ̃́ɔ bɛɔ, aai á pɔ́ bɛɛɛdeɔ sɛ́lɛ suomɛɛ píi.
Ɔ̃ Isailiɔ kía a bùsu gbɛ̃zɔ̃ɔɔ sìsi píi à mɛ̀: Á è lá àlɛ ma lɛ́wɛó? Kɛ́ à gbɛ̃́ɔ zĩ̀a, à ma naɔ ń ma nɛ́ɔ ń ma ã́nusuo ń ma vuao gbɛ̀a, mi gioɛ̀o.
Ɔ̃ gbɛ̃zɔ̃ɔpiɔ ń gbɛ̃́ kĩniɔ òɛ̀: Ńsu ǹ aà yãmao, ńsu weiɛ̀o.
Ɔ̃ a ò Bɛnadada zĩnaɔnɛ: À gɛ o ma dii kíɛ, yã́ pɔ́ a gbɛ̀a mapi a zɔ̀blena wa káau ɔ̃ má kɛ. Yã́ pɔ́ a gbɛ̀a gbɛzãɛ bee má kɛo. Ɔ̃ zĩnapiɔ ɛ̀a tà Bɛnadadawa ń yã́pio.
Ɔ̃ à ɛ̀a gbɛ̃́ɔ zĩ̀ Ahabuwa lɔ à mɛ̀: Tó Samali bùsuti gɔ̃̀ à kà kɛ́ ma zĩgɔ̃ɔ e sɛ́lɛ ń miwa ɔkũ dodo, adeɔ yãpãsĩkɛmɛɛ bɛ̃̀ɛbɛ̃ɛ!
Ɔ̃ Isailiɔ kía mɛ̀: À gɛ oɛ̀, gbɛ̃́ pɔ́ lɛ́ a zĩka'ula da su ĩ́anadã lá à ulapi bɔ̀ lɛ́ kálɛwao.
Kɛ́ Bɛnadada yã́pi mà, àlɛ vɛ̃ɛmi ń a kía deeɔ lákpɛɔ guu, ɔ̃ a ò a gbɛ̃́ɔnɛ aa sɔukɛ. Ɔ̃ aa gɛ̀ sɔukɛi.
Ãnabie mɔ̀ Isailiɔ kí Ahabu lè à mɛ̀: Dii mɛ̀, n zĩgɔ̃ dasiɔ è wea? A ń nanɛ n ɔzĩ gbãɛ, níɔ dɔ̃ kɛ́ ámɛ á a Dii.
Ɔ̃ Ahabu aà là à mɛ̀: Démɛ a bee kɛi? A wèwà à mɛ̀: Dii mɛ̀ n bùsu kíaɔ ìwaɔ mɛ́ aa kɛ. Ɔ̃ Ahabu aà là lɔ: Démɛ a lɛ́lɛmái? A wèwà à mɛ̀: Ḿmɛ!
Ɔ̃ Ahabu a bùsu kíaɔ ìwaɔ kã̀aa, aa gbɛ̃ɔn ɔ̀aa do ń baakwi ń plaoɛ (232). Ɔ̃ à a zĩgɔ̃ɔ kã̀aa píi, aa kɛ̀ gbɛ̃ɔn ɔ̀aasɔsɔo lɛɛ sopla (7.000).
Aa bɔ̀ wɛ̃́lɛu ĩatɛ̃ minanguo, gɔɔ pɔ́ vɛ̃ɛ lɛ́ Bɛnadada ń a kía deepiɔ dɛ lákpɛpiɔ guu.
Ahabu bùsu kíaɔ ìwapiɔ mɛ́ bɔ̀lɛ káau. Ɔ̃ Bɛnadada zĩnaɔ gɛ òɛ̀, gbɛ̃́ɔ lɛ́ bɔlɛ Samali.
Ɔ̃ Bɛnadada mɛ̀: Tó aafia aalɛ mɔ́ ge ń zĩon nò, à ń kṹkũ bɛ̃́ɛ.
Kɛ́ bùsu kíaɔ ìwapiɔ bɔ̀lɛ wɛ̃́lɛu, ɔ̃ zĩgɔ̃ɔ tɛ́ ń kpɛ,
an baade gbɛ̃dɛ̀. Kɛ́ Siliɔ lɛ̀kɔ̃wa, ɔ̃ Isailiɔ pɛ̀má, ɔ̃ Siliɔ kí Bɛnadada ń a sɔ̃deeɔ ń kɛ̃́ dia ń sɔ̃́ɔ kpɛ.
Ɔ̃ Isailiɔ kía bɔ̀ gɛ̀ sɔ̃deɔ ń sɔ̃́godeɔ dɛ̀dɛ, à Siliɔ ásookɛ̀ maamaaɛ.
Ãnabipi ɛ̀a mɔ̀ Isailiɔ kía lè à mɛ̀: Sɔ̃dilɛ, ní làasookɛ yã́ pɔ́ ńyɔ̃ kɛwa, asa tó í bɔ̀ ɛu, Siliɔ kía a ɛa mɔ lɛ́lɛima lɔɛ.
Ɔ̃ Siliɔ kía ìwaɔ òɛ̀: Isaili tã́aɔá sĩ̀sĩ tã́aɔnɛ. A yã́i tò an gbãa dɛwála. Tó wálɛ zĩkańnɔ gusalalau, wá gbãa aɔ dɛńlaɛ.
Ǹ n kía deeɔ lɛũkpakɛ, ní dɔaana pãleɔ dilɛdilɛ ń gbɛu.
Sema n zĩgɔ̃ɔ ń n sɔ̃́ɔ ń n sɔ̃́goɔ aaɔ dasi lán yãawa, wí zĩkańnɔ gusalalau, wá gbãa i dɛńla. Kí ń yãmà, ɔ̃ a kɛ̀ màa.
Kɛ́ í bɔ̀ ɛu, Bɛnadada Siliɔ kã̀aa, ɔ̃ à gɛ̀ zĩkai ń Isailiɔ Afɛki.
Wà Isailiɔ kã̀aa wà kũ̀sũakɛ̀nɛ́, ɔ̃ aa gɛ̀má. Siliɔ lìgua, ɔ̃ Isailiɔ bòokpà bɔaańnɔ lán blè kpàsa nɛ́na lɛɛ plaɔwa.
Ɔ̃ Lua gbɛ̃́pi mɔ ò Isailiɔ kíaɛ à mɛ̀: Dii mɛ̀ lá Siliɔ lɛ́ e sĩ̀sĩɔ diin a ũ, guzulɛ diin a ũo, á aà zĩgɔ̃ wiilaɛ beeɔ nanɛ ń ɔzĩɛ, níɔ dɔ̃ kɛ́ ámɛaa Dii.
An bòoɔ bɔaa ń kɔ̃o màa e gɔɔ sopla, a gɔɔ sopladepi zĩ́ ɔ̃ aa nà zĩwa. Ɔ̃ Isailiɔ Sili kɛ̀sɛdeɔ dɛ̀dɛ gbɛ̃ɔn ɔ̀aasɔsɔo lɛɛ basɔo (100.000) gɔɔ doũpizĩ.
Kɛ́ an gbɛ̃́ pɔ́ gɔ̃̀ɔ lɛ̀kɔ̃wa Afɛki wɛ̃́lɛu, ɔ̃ a bĩ́i kwɛ̀ńla. Gbɛ̃́piɔ gbɛ̃ɔn ɔ̀aasɔsɔo lɛɛ baasɔo ń plao (27.000). Bɛnadada bàalɛ̀ sì wɛ̃́lɛu sɔ̃, à ùlɛ kpɛ́u kpɛa.
Aà ìwaɔ òɛ̀: Wá mà Isaili kíaɔ gbɛ̃kɛ vĩ. Wà zwã̀nkasaɔ dɔ wá pi, wà ba dɔ wá nɔɛ, wí bɔ gɛ aà le. Wìliɔ dɔ̃o tó a n tó.
Ɔ̃ aa zwã̀nkasaɔ dɔ̀ ń pi, aa ba dɔ̀ ń nɔɛ, aa gɛ̀ Isailiɔ kía lè aa mɛ̀: N zɔ̀blena Bɛnadada mɛ̀ ǹ a tó. Ɔ̃ Isailiɔ kía mɛ̀: Asi a ku fá! Ma gbɛ̃́ɛ.
Yã́pi kɛ̀ gbɛ̃́piɔnɛ àsi na ũ, ɔ̃ aa yã́pi gbã̀ wà kũ̀ aa mɛ̀: Ao, Bɛnadadaá n gbɛ̃́ɛ. Ɔ̃ kí mɛ̀: À gɛ à aà sɛ mɔò. Kɛ́ Bɛnadada mɔ̀, ɔ̃ Ahabu òɛ̀ aà gɛ̃anɔ a sɔ̃́gou.
Ɔ̃ Bɛnadada òɛ̀: Wɛ̃́lɛ pɔ́ ma mae sì n maewaɔ, má ɛa sɔaanɛ, níɔ laata Damasi lá ma mae kɛ̀ Samaliwa. Ɔ̃ Ahabu mɛ̀: Wà lɛdoũkɛ bee musu, mí n gbaɛ. Ɔ̃ à lɛdoũkɛ̀aànɔ à aà gbàɛ.
Dii ò ãnabi gãli gbɛ̃eɛ à o a gbɛ̃́deeɛ aà a lɛ́. Kɛ́ ãnabipi òɛ̀, ɔ̃ à gì.
Ɔ̃ a òɛ̀: Lá ni Dii yãmao, tó n kɛ̃a, nɔ̀ɔmusu a n dɛɛ. Kɛ́ à gɛ̃̀zɛa, ɔ̃ nɔ̀ɔmusu aà è a dɛ̀.
Ãnabipi gbɛ̃e è lɔ, ɔ̃ a òɛ̀ aà a lɛ́. Ɔ̃ à aà lɛ̀, à kɛ̀'ĩa.
Ɔ̃ ãnabipi zwãa kù a wɛ́a à azĩa lìlɛ, ɔ̃ à gɛ̀ lɛ́ kí dã́ zɛ́ lɛ.
Kɛ́ kí lɛ́ gɛ̃, ɔ̃ ãnabipi lɛzùaàzi à mɛ̀: Mapi n zɔ̀blena, kɛ́ ma gɛ zĩlau, ɔ̃ gbɛ̃e mɔ̀ ma kĩ́i ń gɔ̃ɛeo, à mɛ̀ màɔ aà dɔ̃́aɛ. Tó má tò à pìlia, ma wɛ̃ni gɛ̃̀ yã́uɛ, ge má fĩabo ã́nusu kiloo bla sɔosaiɛ.
Kɛ́ ma laai tà gupãlei, ɔ̃ gɔ̃ɛpi gɛ̃̀zɛa. Ɔ̃ Isailiɔ kía òɛ̀: Lá wa ĩadama ɔ̃ ń ò we.
À zwãapi gò a wɛ́a kpakpa, ɔ̃ Isailiɔ kía aà dɔ̃̀ ãnabi ũ.
Ɔ̃ ãnabipi òɛ̀: Dii mɛ̀ lá n gɔ̃ɛ pɔ́ á dìlɛ aà ga gbàɛ, n wɛ̃ni gɛ̃̀ yã́uɛ, n zĩgɔ̃ɔ i gaga aà zĩgɔ̃ɔ gɛ̃ɛ ũ.
Ɔ̃ Isailiɔ kía dàzɛu, àlɛ tá a bɛ Samali. Aà nɔ̀sɛ yà, à oosìsi.
Bee gbɛa Yezɛlɛɛ gbɛ̃e ku, aà tɔ́n Nabɔti. A vɛ̃ɛbu vĩ Yezɛlɛɛ, Samali kí Ahabu bɛ saɛ.
Ɔ̃ Ahabu òɛ̀: Ǹ n vɛ̃ɛbu kpaa mà kɛ dò kaa ũ, asa a ku ma bɛ saɛɛ, mí vɛ̃ɛbu pɔ́ a maa dɛ beea kpama a gɛ̃ɛ ũ. Tó ń yei, má fĩabonɛ ń ã́nusuo a bɛɛɛ lɛ́u.
Ɔ̃ Nabɔti ò Ahabuɛ: Kai, a kɛo! Má fɔ̃ túbi pɔ́ ma deziɔ tòmɛɛ kpamao.
Ɔ̃ Ahabu nɔ̀sɛ yà, à tà bɛ ń oosisio, kɛ́ Yezɛlɛɛ gbɛ̃́ Nabɔtipi òɛ̀ á túbi pɔ́ a deziɔ tòɛ kpawào yã́i. Ɔ̃ à wùlɛ a liiwa, à aɛdɔ̀ gĩwa, à gì pɔblei.
Aà na Zezabɛli mɔ̀ aà là à mɛ̀: Bɔ́mɛ n le n oosìsi, ńlɛ pɔbleo ni?
Ɔ̃ a wèwà à mɛ̀: Má ò Yezɛlɛɛ gbɛ̃́ Nabɔtiɛ ma mɛ̀ aà a vɛ̃ɛbu kpaa, mí fĩaboɛ̀ ń ã́nusuoɛ. Tó vɛ̃ɛbu pãle a yei sɔ̃, mí kpawà a gɛ̃ɛ ũ. Ɔ̃ à mɛ̀ á kpao.
Ɔ̃ Zezabɛli òɛ̀: N Isailiɔ kíakɛ yãkɛan wea? Fɛlɛ pɔble ń pɔnao, má Yezɛlɛɛ gbɛ̃́ Nabɔti vɛ̃ɛbu enɛ.
Ɔ̃ à láɔ kɛ̃̀kɛ̃ ń Ahabu tɔ́o, à aà tãana seela kɛ̀wà, a kpã̀sãkpãsã gbɛ̃zɔ̃ɔɔ ń kíabui pɔ́ kú Nabɔti wɛ̃́lɛ guuɔnɛ.
Lápiɔ guu à mɛ̀: À lɛyegɔɔ dilɛ, í a kpàwakɛ. À zɔ̃lɛkĩi maa kpa Nabɔtiwa gbɛ̃́ɔ guu,
í gbɛ̃́ giaɔ wɛɛlɛ gbɛ̃ɔn pla à ń kálɛ aà aɛ. Aai yãdɔwà aa mɛ à Lua ń kíao tɔbɛ̃ɛsìɛ, í aà kũ bɔaànɔ wɛ̃́nkpɛ à aà pápa ń gbɛo à dɛ.
Ɔ̃ Nabɔti wɛ̃́lɛ gbɛ̃zɔ̃ɔɔ ń kíabuiɔ kɛ̀ lá Zezabɛli ò taala pɔ́ á kpã̀sãnɛ́ɔ guuwa.
Aa lɛyegɔɔ dìlɛ, ɔ̃ aa zɔ̃lɛkĩi maa kpà Nabɔtiwa gbɛ̃́ɔ guu.
Ɔ̃ gbɛ̃́ gia gbɛ̃ɔn plapiɔ mɔ̀ zɔ̃̀lɛ aà aɛ, aa yãdɔ̀wà gbɛ̃́ɔ wáa aa mɛ̀ à Lua ń kíao tɔbɛ̃ɛsìɛ. Ɔ̃ wà aà kũ̀ wà bɔ̀aànɔ wɛ̃́nkpɛ, wà aà pàpa ń gbɛo wa dɛ̀.
Ɔ̃ wà lɛ́kpãsãkɛ̀ Zezabɛliɛ wà mɛ̀ wà Nabɔti pàpa ń gbɛo wa dɛ̀.
Kɛ́ Zezabɛli mà wà Nabɔti pàpa ń gbɛo wa dɛ̀, ɔ̃ à gɛ̀ a ò Ahabuɛ à mɛ̀: Fɛlɛ gɛ Nabɔti vɛ̃ɛbu pɔ́ à gìonɛ́pi sɛ n pɔ́ ũ, asa a ku lɔo, à gà.
Kɛ́ Ahabu mà Nabɔti gà, ɔ̃ à fɛ̀lɛ lɛ́ gɛ́ aà vɛ̃ɛbu sɛ́i a pɔ́ ũ.
Ɔ̃ Dii yã'ò Tisɛbɛ gbɛ̃́ Ɛliaɛ à mɛ̀:
Fɛlɛ gɛ́ Samali kí Ahabu lei. À gɛ̀ Nabɔti vɛ̃ɛbu sɛ́i, a ku we.
Oɛ̀ ma Dii ma mɛ̀, gbɛ̃́ ɔ̃ a dɛ̀ à mɔ̀ a túbi sɛ́io lò? Ní oɛ̀ lɔ, gu pɔ́ gbɛ̃ɔ Nabɔti au sã̀sãu, we aa aàpi pɔ́ sãsãu sɔ̃.
Kɛ́ Ahabu Ɛlia è à mɛ̀: Ma ibɛɛ, n bɔa fá! Ɔ̃ Ɛlia òɛ̀: Ée, ma bɔma kài! Asa n nzĩa kpà yã́ pɔ́ kɛ̀ Diiɛ vãiwaɛ.
Ɔ̃ Dii mɛ̀ á vãikɛnɛ, á kɛ n buiɔnɛ sàabu. N gɔ̃ɛe a gɔ̃ Isaili bùsuuo, wɛ̃́ɛn nò, zɔn nò.
Á kɛ n uaɛ lá á kɛ̀ Nɛba nɛ́ Yeloboaũ uaɛwaɛ, lá á kɛ̀ Ahia nɛ́ Baasa uaɛwa, asa n Isailiɔ daa duunkɛau aà pɔ fɛ̀lɛɛ̀.
Zezabɛli sɔ̃, Dii mɛ̀ gbɛ̃ɔ aà so Yezɛlɛɛ bĩ́i saɛɛ.
Gbɛ̃ɔ n gbɛ̃́ pɔ́ aa gaga wɛ̃́lɛuɔ só, bãɔ i n gbɛ̃́ pɔ́ aa gaga sɛ̃uɔ ble.
Gbɛ̃e ku yãa lán Ahabuwao, à azĩa kpà yã́ pɔ́ Dii yeiowaɛ, mɛ́ aà na Zezabɛli ì tɛ́kpaaàgu.
À yã́ pɔ́ wa ye a gĩyãio kɛ̀ maamaaɛ, à tɛ̀ tã́aɔzi lán Amɔle pɔ́ Dii ń yá Isailiɔnɛɔwaɛ.
Kɛ́ Ahabu yã́pi mà, à a ula ga kɛ̃̀ à zwã̀nkasaɔ dà, ɔ̃ à lɛyè. À ì ń zwã̀nkasapiɔ daa, à táa'ò busɛbusɛ.
Ɔ̃ Dii ò Ɛliaɛ:
Ń è lá Ahabu azĩa bùsamɛɛa? Lá à azĩa bùsamɛɛ, má vãipi kɛ aà uaɛ aà gɔɔo. Aà nɛgɔ̃ɛ ɔ̃ má vãipi kɛ aà uaɛ.
À kà wɛ̃̀ àaɔ̃ kɛ́ Siliɔ ń Isailiɔ i zĩka ń kɔ̃oo.
A wɛ̃̀ àaɔ̃depi guu ɔ̃ Yudaɔ kí Yosafa gɛ̀ Isailiɔ kía lè.
À mɔ lè Isailiɔ kía ò a gbɛ̃́ɔnɛ yãa à mɛ̀: Á dɔ̃ kɛ́ Lamɔtu Galada á wá pɔ́ɛ yãao lò? Kási wi a sia Siliɔ kíawa yãkɛkɛo.
Ɔ̃ à Yosafa là à mɛ̀: Ńyɔ̃ gɛmanɔ zĩu Lamɔtu Galadao lé? Ɔ̃ Yosafa wèwà à mɛ̀: Wá doũɛ, ma gbɛ̃́ɔá n gbɛ̃́ɔnɛ. Ma sɔ̃́ɔá n sɔ̃́ɔnɛ.
Ɔ̃ à ɛ̀a mɛ̀: Dii la gĩa.
Isailiɔ kíapi ãnabi ɛgɛnaɔ kã̀aa gbɛ̃ɔn ɔ̀aa pla taawa, ɔ̃ à ń lá à mɛ̀: Mà gɛ́ zĩu Lamɔtu Galadadeɔwa yã̀, ge mà kã́maboɛ? Ɔ̃ aa wèwà aa mɛ̀: Gɛ́! Dii a ń nanɛ n ɔzĩɛ.
Ɔ̃ Yosafa mɛ̀: Dii ãnabi ku la, wà e wà aà laoa?
Ɔ̃ Isailiɔ kía wèwà à mɛ̀: Gɔ̃ɛe ku lɔ, aà tɔ́n Mise, Imɛla nɛ́ɛ. A fɔ̃ yãgbɛawɛ̃ɛ Diiwa, ãma má yeaàzi no, asa ìli àsi maa omɛɛ ziio, sema a bɛ̃̀ɛ. Ɔ̃ Yosafa mɛ̀: Ńsu o màao kí!
Ɔ̃ Isailiɔ kía a ìwae sìsi, a òɛ̀: Gɛ ǹ Imɛla nɛ́ Mise sísi aà mɔ kpakpa.
Isailiɔ kía ń Yudaɔ kí Yosafao baade a kible'ula daa, aa zɔ̃lɛa ń báaɔwa pɔ́wɛngbɛ̃zɛ pɔ́ kú Samali bĩ́ibɔlɛ saɛ, ɔ̃ ãnabi ɛgɛnapiɔ lɛ́ yãyaaa'o ń aɛ.
Kenaana nɛ́ Zedekia mɔsi pì lán kɔ́baɔwa à mɛ̀: Dii mɛ̀ kɔ́baɛ beeɔ ɔ̃ ńyɔ̃ Siliɔ zɔ̃zɔ̃ò ǹ ń dɛdɛò píi.
Ɔ̃ ãnabipiɔ lɛ́ yã́ doũ o ḿpii aalɛ mɛ: Gɛ́ lɛ́lɛi Lamɔtu Galadawa, ńyɔ̃ fuao. Dii ń nánɛ n ɔzĩɛ.
Gbɛ̃́ pɔ́ gɛ̀ Mise sísii òɛ̀: Ãnabi dãɔ lɛ́ kɛ̀ doũɛ laɔ! Àsi maa aalɛ o kíɛ. Yã doũpi o sɔ̃, àsi maa oɛ̀.
Ɔ̃ Mise mɛ̀: Ń Dii kuao, yã́ pɔ́ Dii òmɛɛ, bee má o kípiɛ.
Kɛ́ à kà, ɔ̃ kí aà là à mɛ̀: Mise, wà gɛ́ zĩu Lamɔtu Galadawa yã̀, ge wà kã́maboɛ? Ɔ̃ a wèwà à mɛ̀: Gɛ́ lɛ́lɛiwà mɛ̀! Ńyɔ̃ fuao. Dii ń nánɛ n ɔzĩɛ.
Ɔ̃ kí òɛ̀: Gɛ̃n ũma ń ye mà onɛ ńsu ɛɛtomɛɛo ni? Sĩana o ń Diio.
Ɔ̃ Mise mɛ̀: Ma Isailiɔ è fãaaa sĩ̀sĩɔ pɔlɛu lán sã pɔ́ dãna vĩoɔwa. Ɔ̃ Dii òmɛɛ, gbɛ̃́piɔ dɔaana vĩo, an baade tá a bɛ ń a aafiao.
Ɔ̃ Isailiɔ kía ò Yosafaɛ: Ni ma we ya? Mi onɛ ìli àsi maa omɛɛo, sema a bɛ̃̀ɛo lò?
Ɔ̃ Mise ɛ̀a mɛ̀: Dii yãma! Ma Dii è zɔ̃lɛa a gĩ́naa, luabɛ gbɛ̃́ɔ zɛa aà saɛ píi ɔplaai ń zɛɛio.
Ɔ̃ Dii mɛ̀: Démɛ a e kɔ̃nikɛmɛɛ Ahabuɛ aà gɛ́ lɛ́lɛi Lamɔtu Galadawa, i ga wei? Ɔ̃ wã́anɛ ò kɛ́wa, lootɛ̃ ò kɛ́wa.
Ɔ̃ nisĩnae bɔ̀ mɔ̀ zɛ̀ Dii aɛ à mɛ̀: Mámɛ má gɛ́ kɔ̃nikɛɛ̀. Ɔ̃ Dii aà là à mɛ̀: Ńyɔ̃ kɛ kpelewa ni?
Ɔ̃ a wèwà à mɛ̀: Má gɛ sóso ká aà ãnabiɔnɛ ń lɛ́u nisĩn ɛɛde ũɛ. Ɔ̃ Dii mɛ̀: Ńyɔ̃ kɔ̃nikɛɛ̀, ńyɔ̃ fuao. Gɛ ǹ kɛ màa.
Màa nisĩn ɛɛdepi sòso kà n ãnabiɛ beeɔnɛ ń lɛ́u ḿpii, kási sɔ̃ àsi bɛ̃̀ɛ ɔ̃ Dii ò n yã́ musu.
Ɔ̃ Kenaana nɛ́ Zedekia gɛ̀ Mise sãnkɛ à mɛ̀: Zɛ́ kpele Dii Nisĩna sɛ̀ à gòa à gɛ̀ yã'ònɛi?
Ɔ̃ Mise wèwà à mɛ̀: Gɔɔ pɔ́ n gɛ ulɛi kpɛ́u kpɛa, gɔɔ bee ńyɔ̃ dɔ̃.
Ɔ̃ Isailiɔ kía mɛ̀: À Mise kũ taò wɛ̃́lɛ kía Amɔ ń ma nɛ́ Yoasio kĩ́i.
Í onɛ́ ma mɛ̀ aa aà dakpɛu, aaiɔ pɛ̃ɛ ń ío kpawà yɔɔyɔɔ e mà gɛ suò aafia.
Ɔ̃ Mise mɛ̀: Tó n su aafia, Dii mɛ́ i damɛɛ má ònɛo. Ɔ̃ Mise ɛ̀a mɛ̀: Á baade píi ma yã́pi mào lò?
Isailiɔ kía ń Yudaɔ kí Yosafao gɛ̀ Lamɔtu Galada.
Ɔ̃ Isailiɔ kía ò Yosafaɛ: Má azĩa lilɛɛ, mí si zĩu. Mpi sɔ̃ ǹyɔ̃ ku la ń n kible'ulao daa. Ɔ̃ Isailiɔ kía azĩa lìlɛ à sì zĩu.
À mɔ lè Siliɔ kía ò a sɔ̃́go dɔaana gbɛ̃ɔn baakwi ń plaoɔnɛ à mɛ̀: Ásu gbɛ̃e wɛ zĩpiuo, nɛ́fɛ̃nɛnan nò, gbɛ̃zɔ̃ɔn nò, sema Isailiɔ kía ado.
Kɛ́ sɔ̃́go dɔaanapiɔ Yosafa è, aalɛ e Isailiɔ kíaɛ. Kɛ́ aa sùwà, ɔ̃ Yosafa wiilɛ̀.
Kɛ́ aa è Isailiɔ kía no, ɔ̃ aa aà tò we.
Kɛ́ gbɛ̃e ka tɔ̃̀ Isailiɔgu pã yã́i, ɔ̃ à gɛ̀ Isailiɔ kíapi pà à gɛ̃̀ aà mɔ̀ ula pɛɛkĩiɔ zãnguo. Ɔ̃ a ò a sɔ̃́godeɛ: Lɛliaa wà bɔ zĩu, wà ma wiwiɛ we.
Zĩpi gbãakũ̀ gɔɔ bee, mɛ́ wa kípi kṹkũa zɛa a sɔ̃́go guu, aà aɛ dɔa Siliɔwa. Gu pɔ́ wà aà wìwiupi lɛ́ aubɔ, àlɛ ká sɔ̃́go guu. Oosi ɔ̃ à gà.
Kɛ́ ĩatɛ̃ lɛ́ gɛ̃ kpɛ́u, zĩgɔ̃ɔ wiilɛ̀kɔ̃i aa mɛ̀ baade tá a bùsuu e a bɛ wɛ̃́lɛu.
Màa kípi gà, ɔ̃ wà aà gɛ sɛ̀ sùò Samali wa vĩ̀.
Wà aà sɔ̃́go pìpi Samali íkalɛkĩi, gu pɔ́ káaluaɔ ì zu'ou, ɔ̃ gbɛ̃ɔ mɔ̀ aà au sã̀sã lá Dii òwa.
Ahabu yã́ kĩniɔ ku Isaili kíaɔ ladau, yã́ pɔ́ a kɛ̀ɔ píi ń kpɛ́ pɔ́ a dɔ̀ ń wesa swaao ń wɛ̃́lɛ pɔ́ a kɛ̀kɛ kàlɛɔ.
Kɛ́ Ahabu gà, ɔ̃ aà nɛ́ Aazia zɔ̃̀lɛ aà gbɛu.
Isailiɔ kí Ahabu kpalablea wɛ̃̀ síiɔ̃de guu ɔ̃ Asa nɛ́ Yosafa gɔ̃̀ Yudaɔ kía ũ.
Aà wɛ̃̀ bla sɔosaide guu ɔ̃ à kpalablèu, à zɔ̃̀lɛ báawa Yelusalɛũ wɛ̃̀ baasɔoɛ. Aà da tɔ́n Azuba, Seli nɛ́ɛ.
À zɛ̀ ń a mae Asa yãkɛaɔ yã́pii musuɛ, i pãalɛo, à yã́ pɔ́ Dii yei kɛ̀.
Ń beeo i gulɛsĩ pɔ́ wa bòɔ daaĩo. E tia wìɔ sa'owàɛ, wìɔ tulaletikatɛa we.
Yosafa na ń Isailiɔ kíao.
Aà yã́ kĩniɔ ku Yuda kíaɔ ladau, aà nɛgɔ̃nkɛyãɔ ń zĩ pɔ́ a kàɔ píi.
Tã́akpɛ káalua kĩni pɔ́ gɔ̃̀ aà bùsuu za a mae Asa gɔɔɔ, à ń mìdɛ píiɛ.
Ɛdɔũ bùsu kía vĩo, ɔ̃ Yosafa dɔaana dìlɛnɛ́.
À ísia gó'ilɛnaɔ kɛ̀ aa gɛ́ vua sɛ́i Ofii, kási aai e bɔ̀ ń táo ísiaao, ɔ̃ aa wìwi Ɛziɔ̃gɛbɛɛɛ.
Gɔɔ bee ɔ̃ Ahabu nɛ́ Aazia ò Yosafaɛ aà to a gbɛ̃́ɔ da ísiaa ń aà gbɛ̃́ɔ sãnu, ɔ̃ Yosafa i weio.
Kɛ́ Yosafa gà, wà aà mia kpàkɔ̃i ń aà deziɔ Davidi wɛ̃́lɛu, ɔ̃ aà nɛ́ Yolaũ zɔ̃̀lɛ aà gbɛu.
Yudaɔ kí Yosafa kpalablea wɛ̃̀ gɛ̃o ń plaode guu ɔ̃ Ahabu nɛ́ Aazia gɔ̃̀ Isailiɔ kía ũ Samali, à zɔ̃̀lɛ báawa wɛ̃̀ plaɛ.
À yã́ pɔ́ Dii yeio kɛ̀ à zɛ̀ ń a de ń a dao yã́o ń Nɛba nɛ́ Yeloboaũ pɔ́ Isailiɔ dà duunau yãkɛaɔ.
À zɔblè Baaliɛ à aà sìsi, ɔ̃ à Dii Isailiɔ Lua pɔ fɛ̀lɛɛ̀ lá a mae kɛ̀wa.
Ahabu gaa gbɛa Mɔabuɔ ńzĩa sì Isailiɔwa.
Gɔɔ pɔ́ Aazia bã̀ɛ za a kpɛdiakɔ̃a fɛnɛntiu Samali, àlɛ gyãkɛ. Ɔ̃ à gbɛ̃́ɔ zĩ̀ à mɛ̀: À gɛ́ Ɛkɛloni dii Baalizɛbu laimɛɛ, tó má gbã́gbã ń gyãɛ beeo.
Ɔ̃ Dii Malaika ò Tisɛbɛ gbɛ̃́ Ɛliaɛ: Fɛlɛ gɛ́ dai Samali kía zĩnaɔlɛ, ní ń la, Lua ku Isaili bùsuuoɛ, ɔ̃ aalɛ gɛ́ yãgbɛai Ɛkɛloni dii Baalizɛbuwaa?
A yã́i ma mɛ̀ Aazia a fɛlɛ lii pɔ́ a wúlɛwàwao, a gaɛ. Ɔ̃ Ɛlia gɛ ò màa.
Kɛ́ zĩnapiɔ ɛ̀a tà kí kĩ́i, ɔ̃ à ń lá à mɛ̀: Àkɛa a ɛa sui?
Ɔ̃ aa wèwà aa mɛ̀: Gɔ̃ɛe mɛ́ mɔ̀ dàwálɛ, a òwɛ̃ɛ wà ɛa su, wí onɛ, Dii mɛ̀ á kú Isaili bùsuuoɛ, ɔ̃ n gbɛ̃́ɔ zĩ̀ yãlai Ɛkɛloni dii Baalizɛbuwaa? A yã́i ńyɔ̃ fɛlɛ lii pɔ́ ń wúlɛwàwao, ńyɔ̃ gaɛ.
Ɔ̃ kí ń lá à mɛ̀: Gɔ̃ɛ pɔ́ mɔ̀ dàálɛ à yã'òɛ́pi dɛ kpelewa ni?
Aa wèwà aa mɛ̀: Pɔ́kã ula gɔ̃ɛpi daa, mɛ́ a báa asana dɔa. Ɔ̃ kí mɛ̀: Tisɛbɛ gbɛ̃́ Ɛlian we.
Kí a zĩgɔ̃ gbɛ̃ɔn blakwi ń ń dɔaanao zĩ̀ Ɛlia kṹi, ɔ̃ aa gɛ̀ aà lè zɔ̃lɛa sĩ̀sĩ musu. Dɔaanapi òɛ̀: Lua gbɛ̃́, kí mɛ̀ pila!
Ɛlia wèwà à mɛ̀: Tó Lua gbɛ̃́n ma ũ, tɛ́ bɔ luabɛ, i kũma ń n zĩgɔ̃ gbɛ̃ɔn blakwiɔ. Ɔ̃ tɛ́ bɔ̀ luabɛ, à kũ̀má ḿpii.
Ɔ̃ kí ɛ̀a zĩgɔ̃ gbɛ̃ɔn blakwi pãleɔ ń ń dɔaanao zĩ̀ lɔ. Dɔaanapi mɛ̀: Lua gbɛ̃́, kí mɛ̀ pila kpakpa!
Ɛlia òɛ̀: Tó Lua gbɛ̃́n ma ũ, tɛ́ bɔ luabɛ, i kũma ń n zĩgɔ̃ gbɛ̃ɔn blakwiɔ. Ɔ̃ Lua tɛ́ gbàɛ, à kũ̀má ḿpii.
Ɔ̃ kí ɛ̀a zĩgɔ̃ gbɛ̃ɔn blakwi pãleɔ ń ń dɔaanao zĩ̀ a gɛ̃n àaɔ̃dei. Dɔaanapi gɛ̀ kùlɛ Ɛliaɛ à awakpàɛ̀ à mɛ̀: Lua gbɛ̃́, mapi ń n zɔ̀blena gbɛ̃ɔn blakwiɛ beeɔ, wá wɛ̃ni da gbia.
Tɛ́ bɔ̀ luabɛ à kũ̀ dɔaana gbɛ̃ɔn pla káauɔwa ń ń zĩgɔ̃ɔ píi. Tiasa sɔ̃ ma wɛ̃ni da gbia.
Ɔ̃ Dii Malaika ò Ɛliaɛ: Pila gɛaànɔ, ńsu vĩakɛɛ̀o. Ɔ̃ à pìla, aa gɛ̀ kípi kĩ́i sãnu.
Ɔ̃ Ɛlia ò kípiɛ: Dii mɛ̀ á kú Isaili bùsuuoɛ, ɔ̃ n gbɛ̃́ɔ zĩ̀ yãlai Ɛkɛloni dii Baalizɛbuwaa? A yã́i tò ńyɔ̃ fɛlɛ lii pɔ́ ń wúlɛwàwao, ńyɔ̃ gaɛ.
Ɔ̃ kí Aaziapi gà lá Dii dà Ɛliaɛ a òwa. Yudaɔ kí Yeholaũ, Yosafa nɛ́ kpalablea wɛ̃̀ plaade guu ɔ̃ Yolaũ zɔ̃̀lɛ Aazia gbɛu, kɛ́ Aaziapi nɛgɔ̃ɛ vĩo yã́i.
Aazia yã́ kĩniɔ ku Isaili kíaɔ ladau.
Lá Dii Ɛlia sɛ̀ ń zàao à sùò a kĩ́in kɛ: Kɛ́ Ɛlia ń Ɛlizio bɔ̀ Giligali, aa bɛ zɛ́u.
Ɔ̃ Ɛlia ò Ɛliziɛ: Zɛ laaɔ! Dii ma zĩ Bɛtɛliɛ. Ɔ̃ Ɛlizi mɛ̀: Ń Dii kuao ń n kuao má kɛ̃mao. Kɛ́ aalɛ gɛ́ Bɛtɛli,
ɔ̃ ãnabiɔ gãlide pɔ́ kú Bɛtɛliɔ bɔ̀ mɔ̀ Ɛlizi là aa mɛ̀: Asa ń dɔ̃ kɛ́ Dii lɛ́ n dii sima gbão lò? A wèmá à mɛ̀: Má dɔ̃. À nílɛ!
Ɔ̃ Ɛlia ò Ɛliziɛ: Zɛ laaɔ! Dii ma zĩ Yelikoɛ. A wèwà à mɛ̀: Ń Dii kuao ń n kuao má kɛ̃mao. Ɔ̃ aa gɛ̀ Yeliko.
Ãnabiɔ gãlide pɔ́ kú Yelikoɔ bɔ̀ mɔ̀ Ɛlizi là aa mɛ̀: Asa ń dɔ̃ kɛ́ Dii lɛ́ n dii sima gbão lò? A wèmá à mɛ̀: Má dɔ̃ɛ bɛ! À nílɛ!
Ɔ̃ Ɛlia òɛ̀: Zɛ laaɔ! Dii ma zĩ Yuudɛ̃iɛ. A wèwà à mɛ̀: Ń Dii kuao ń n kuao má kɛ̃mao. Ɔ̃ aa tɛkɔ̃i,
ãnabi gbɛ̃ɔn blakwiɔ tɛ́ńzi. Kɛ́ gbɛ̃ɔn plapiɔ zɛ̀ Yuudɛ̃ baa, ɔ̃ ãnabipiɔ zɛ̀ kãaa.
Ɔ̃ Ɛlia a ulada bɔ kpàaũ à í lɛ̀ò, ɔ̃ ípi zɔ̃̀ɛ za baala e baale, à gɔ̃̀ gugii ũ, ɔ̃ gbɛ̃ɔn plapiɔ bùawà.
Kɛ́ aa bùa, Ɛlia Ɛlizi là à mɛ̀: Bɔ́ ń ye mà kɛnɛ e Lua àɔ gɛ́ ma síimai? Ɛlizi wèwà à mɛ̀: To n ãnabikɛgbãa pɔ́ ń vĩ gɔ̃mɛɛ e lɛɛ pla.
Ɔ̃ Ɛlia òɛ̀: Yã́ pɔ́ ń gbɛ̀api zĩ'ũ. Gɔɔ pɔ́ Lua lɛ́ ma sima, tó n ma e, a gɔ̃nɛɛ. Tó ni ma e sɔ̃o, ńyɔ̃ eo.
Kɛ́ aalɛ yã́pi o, aalɛ gɛ́ màa, ɔ̃ sɔ̃́go tɛde ń sɔ̃́ tɛdeɔ ń kɛ̃́kɔ̃wa, ɔ̃ Ɛlia tà musu ń zàao.
Kɛ́ Ɛlizi è, à wiilɛ̀ à mɛ̀: Baa! Baa! N ka Isailiɔ zĩkasɔ̃goɔ ń a sɔ̃deɔwa. I aà e lɔo, ɔ̃ à a pɔkasaɔ ga pàa.
À Ɛlia ulada pɔ́ wòlowà à kwɛ̀ sɛ̀lɛ, ɔ̃ à ɛ̀a gɛ̀ zɛ̀ Yuudɛ̃ baa.
À í lɛ̀ ń Ɛlia ulada pɔ́ á kũapio à mɛ̀: Dii Ɛlia Lua ku máɛ? Kɛ́ à í lɛ̀ò màa, ɔ̃ à zɔ̃̀ɛ za baala e baale, ɔ̃ à bùa.
Ãnabiɔ gãlide pɔ́ bɔ̀ Yelikoɔ lɛ́ gwa, ɔ̃ aa mɛ̀: Ɛlia ãnabikɛgbãa gɔ̃̀ Ɛliziɛ. Ɔ̃ aa mɔ̀ dàaàlɛ aa kùlɛɛ̀
aa mɛ̀: Wápiɔ n zɔ̀blenaɔ, wá gɔ̃sa gbãa gbɛ̃ɔn blakwiɔ vĩ. Aa gɛ́ n dii wɛɛlɛi. Wìliɔ dɔ̃o tó Dii Nisĩna aà sɛ zù gbɛ̀sĩsĩe musu ge guzulɛeuɛ. Ɔ̃ Ɛlizi mɛ̀: Ásu ń zĩo.
Aa nàɛwà e à kɛ̀ɛ̀ gɛɛkpanwɛia yã́ ũ, ɔ̃ à mɛ̀: À ń zĩ. Ɔ̃ aa gbɛ̃ɔn blakwipiɔ gbàɛ, aa kpálɛkɛ̀ Ɛliazi gɔɔ àaɔ̃, aai bɔwào.
Kɛ́ aa ɛ̀a sù, aa Ɛlizi lè Yeliko, ɔ̃ a ònɛ́: Mi oɛ́ ásu gɛoo lé?
Wɛ̃́lɛpideɔ ò Ɛliziɛ: Gwa dii! Wá wɛ̃́lɛ kálɛa maa lá ń èwa. A í mɛ́ nao, a tɔɔlɛ lí pɔe kɛo.
Ɔ̃ à mɛ̀: À wisika ta dafuu à mɔomɛɛ. Ɔ̃ wà mɔ̀oɛ̀.
À gɛ̀ nibɔnai, ɔ̃ à wisipi kàu à mɛ̀: Dii mɛ̀ a ípi yɔ̀ɔkɛ̀. Ípi a mɔ́ ń gaga ge tɔɔlɛ pɔekɛsaio lɔo.
Ɔ̃ ípi maakũ̀ e ń a gbão lá Ɛlizi òwa.
Kɛ́ Ɛlizi bɔ̀ we, àlɛ gɛ́ Bɛtɛli. Gɔɔ pɔ́ a bɛ zɛ́u, ɔ̃ ɛ̀waasonaeɔ bɔ̀lɛ wɛ̃́lɛ guu, aa aà kɛ̀ pɔ́ɔpɔɔ aa òɛ̀: Migbaa, ǹyɔ̃ gɛ́! Migbaa, ǹyɔ̃ gɛ́!
À lìli wɛbìimá, à ń ká ń Dii tɔ́o. Ɔ̃ wàiɔ bɔ̀lɛ líkpɛu mɛ̀n pla, aa nɛ́ gbɛ̃ɔn bla ń plaopiɔ zɔ̃̀ɛzɔ̃ɛ.
Kɛ́ Ɛlizi bɔ̀ we, à gɛ̀ Kaamɛli, ɔ̃ à ɛ̀a tà Samali.
Yudaɔ kí Yosafa kpalablea wɛ̃̀ bao plasaide guu ɔ̃ Ahabu nɛ́ Yolaũ gɔ̃̀ Isailiɔ kía ũ Samali, à zɔ̃̀lɛ kpalau wɛ̃̀ kuɛplaɛ.
À yã́ pɔ́ Dii yeio kɛ̀, ãma i ka a de ń a dao pɔ́wao. À Baali gbɛ pɔ́ a mae pɛ̀lɛ bìlɛ,
ãma à zɛ̀ ń duuna pɔ́ Nɛba nɛ́ Yeloboaũ Isailiɔ dà a kɛauo, i pãalɛɛ̀o.
Mɔabuɔ kí Mɛsa sã kpàsaɔ vĩ, ìɔ sãnɛbɔlɔnaɔ falubɔ Isailiɔ kíaɛ mɛ̀n ɔ̀aasɔsɔo lɛɛ basɔo (100.000) ń sãsa mɛ̀n ɔ̀aasɔsɔo lɛɛ basɔo (100.000) kã́o.
Kɛ́ Ahabu gà, ɔ̃ Mɔabuɔ kía azĩa sì Isailiɔ kíawa.
Wegɔ̃ɔ kí Yolaũ bɔ̀ Samali à Isailiɔ kã̀aa píi.
À gbɛ̃́ɔ zĩ̀ Yudaɔ kí Yosafawa à mɛ̀: Mɔabuɔ kía azĩa sìa. Ńyɔ̃ gɛmanɔ zĩkai ń Mɔabuɔo lé? A wèwà à mɛ̀: Má gɛ́, asa wá doũɛ. Ma zĩgɔ̃ɔá n zĩgɔ̃ɔnɛ, ma sɔ̃́ɔá n sɔ̃́ɔnɛ.
Kɛ́ Yosafa mɔ̀, ɔ̃ à Yolaũ là à mɛ̀: Má oi wà sɛ́lɛu wà gɛ lɛ́lɛmái? Yolaũ wèwà à mɛ̀: Wá sɛ́lɛ Ɛdɔũ guwaiwaiuɛ.
Ɔ̃ Isailiɔ kía dàzɛu ń Yudaɔ kíao ń Ɛdɔũɔ kíao. Kɛ́ aa pã̀ gui gɔɔ sopla, ɔ̃ í làa zĩgɔ̃ɔwa ń ń pɔtuoɔ.
Ɔ̃ Isailiɔ kía mɛ̀: Yã́ gì! Dii wá kía gbɛ̃ɔn àaɔ̃ɔ kã̀aa, ɔ̃ à wá ná Mɔabuɔnɛ ń ɔzĩa?
Ɔ̃ Yosafa mɛ̀: Dii ãnabie ku la aà Dii lawɛ̃ɛo lé? Ɔ̃ Isailiɔ kía ìwae mɛ̀: Safata nɛ́ Ɛlizi ku la. Ɔ̃mɛ ì íka Ɛliaɛ a ɔwa yãa.
Ɔ̃ Yosafa mɛ̀: Dii yã́ kuwà. Ɔ̃ Isailiɔ kía ń Yosafao ń Ɛdɔũɔ kíao gɛ̀ Ɛlizi kĩ́i.
Ɔ̃ Ɛlizi ò Isailiɔ kíaɛ: Wá yã́ kɔ̃'è má ni? Gɛ́ n de ń n dao tã́adeɔ kĩ́i. Ɔ̃ Isailiɔ kía wèwà à mɛ̀: Aawo! Wá kía gbɛ̃ɔn àaɔ̃ɔ, Dii mɛ́ wá kãaa, àlɛ wá na Mɔabuɔnɛ ń ɔzĩ.
Ɔ̃ Ɛlizi òɛ̀: Ń Dii Zĩgɔ̃de pɔ́ mi zĩkɛɛ̀ kuao, mɛ́ i kɛ Yudaɔ kí Yosafa wɛ́ yã́i no, má wɛsɛ mà n gwa seo.
À mɔmɛɛ ń mɔɔnlɛnao. Kɛ́ mɔɔnlɛnapi nà a lɛawa, ɔ̃ Dii gbãamɔ̀ Ɛliziwa
à mɛ̀: Dii mɛ̀ à ɛyɔ̃yɔ̃ swa'ɛɛ beeu.
Dii mɛ̀ á zàa'ĩana ń louo eo, kási í a swa'ɛɛ bee paɛ, í mi ń á zuɔ ń á zàa'ĩnaɔ.
Dii kĩ́i yã́piá faaiɛ. A Mɔabuɔ naɛ́ á ɔzĩ lɔɛ.
Á lɛ́lɛ an wɛ̃́lɛ maa bĩ́ideɔwa píi, í lí pɔ́ wì a bɛ bleɔ zɔ̃zɔ̃ píi, í nibɔnaɔ wɛna píi, í bugbɛ kɛfɛnaɔ ɔ̃̀ɔkpa ń gbɛo píi.
Kɛ́ gu dɔ̀ sa kɔɔ ogɔɔ, ɔ̃ í bɔ̀ Ɛdɔũ bùsu oi à dà tɔɔlɛa píi.
Kɛ́ Mɔabuɔ mà kípiɔ mɔ̀ zĩkaińnɔ, aa gbɛ̃́ pɔ́ kà pɔ́ naańziɔ sìsi píi nɛ́fɛ̃nɛn gbɛ̃zɔ̃ɔ, ɔ̃ aa ń kãaa ń bùsu zɔ̃lɛu.
Kɛ́ aa fɛ̀lɛ kɔɔ, ĩatɛ̃ dɔa ípiwa ń aɛ, a dɛnɛ́ tɛ̃́ɛɛ lán auwa.
Ɔ̃ aa mɛ̀: Aun we! Kípiɔ lìaa ń kɔ̃o aa kɔ̃ dɛ̀dɛɛ fá! Mɔabuɔ, wà gɛ́ ń pɔ́ɔ sɛ́lɛi!
Kɛ́ aa kà Isailiɔ bòou, ɔ̃ Isailiɔ fɛ̀lɛ lɛ̀lɛmá, ɔ̃ Mɔabupiɔ lɛ̀kɔ̃wa. Ɔ̃ Isailiɔ sì ń bùsuu aa ń dɛdɛ.
Aa ń wɛ̃́lɛɔ wìwi, baade gbɛ sɛ̀lɛ zùzu bugbɛ kɛfɛnaɔu aa dà bugbɛpiɔla píi. Aa nibɔnaɔ wɛnà píi, aa lí pɔ́ wì a bɛ bleɔ zɔ̃̀zɔ̃ píi. An mɛɛwia Kilalɛsɛ mɛ́ gɔ̃̀ ado lɛ́solɛso, ɔ̃ gbɛ̀zunaɔ lìai, aalɛ wɛ̃́lɛpi bĩ́i papa ń gbɛ̀ gbɛ̃̀nɛo.
Kɛ́ Mɔabuɔ kía è wa ye zĩblewa, ɔ̃ à fɛ̃ndadeɔ sɛ̀ gbɛ̃ɔn ɔ̀aa àaɔ̃ ń basɔoo (700), aa gbɛ̃́piɔ kɛ̃aaɛ Ɛdɔũɔ kía tufawa, ɔ̃ aa fùa.
Ɔ̃ à a nɛgɔ̃ɛ sɛ̃́ia pɔ́ a kpalable a gbɛu sɛ̀ sa'òò bĩ́iwa. Ɔ̃ gili gɛ̃̀ Isailiɔgu, aa gò Mɔabuɔla aa tà ń bùsuu.
Ãnabiɔ gãli gbɛ̃e na wiilɛ̀ Ɛliziwa à mɛ̀: Ma zã́ pɔ́ dɛ n gbɛ̃́ ũ gà. Ń dɔ̃ kɛ́ n gbɛ̃́pi Dii vĩa vĩ. Aà fĩade lɛ́ mɔ́ ma nɛgɔ̃ɛ gbɛ̃ɔn plaɔ sɛ́lɛi a zɔɔ ũɛ.
Ɔ̃ Ɛlizi òɛ̀: Bɔ́ ń ye mà kɛnɛi? Bɔ́ ń vĩ n kpɛ́ui? À mɛ̀: Mapi n zɔ̀blena, nísi pɔ́ kú tùu guu we bàasio má pɔe vĩo.
Ɔ̃ Ɛlizi mɛ̀: Bɔ gãaɛ, ní ta giiɔ gbɛagbɛa n gbɛ̃́deeɔwa píi, i kɛ yɔɔnnɔ no,
ní gɛ̃ kpɛ́u ǹ zɛtaálɛ ń n nɛ́ɔ, níɔ nísika tapiɔ guu, ta pɔ́ pà niɔ dilɛ saalo.
Ɔ̃ nɔɛpi fɛ̀lɛ bɔ̀ aà kĩ́i, à gɛ̀ lɛ́ kɛ màa. À gɛ̃̀ kpɛ́u ń a nɛ́ɔ à zɛtà, aalɛ ta dɔɛ̀, ɔ̃ àlɛ nísikakau.
Kɛ́ tapiɔ pà píi, a ò a nɛ́ doɛ aà ta dɔ, ɔ̃ a òɛ̀ ta ku lɔo, ɔ̃ nísipi zɛ̀ kyó.
À gɛ̀ a ò Lua gbɛ̃́piɛ, ɔ̃ Lua gbɛ̃́pi mɛ̀: Gɛ ǹ nísipi yía, ní fĩaboò, mpi ń n nɛ́ɔ íɔ pɔble ń a kĩni pɔ́ gɔ̃̀o.
Gɔɔewa Ɛlizi gɛ̀ Sunɛũ. Nɔɛ tɔdee ku we, à nàɛwà aà pɔble a bɛ, ɔ̃ a blè. Za gɔɔ bee tó àlɛ gɛ̃ we, ì bɔlɛ pɔble weɛ.
Ɔ̃ nɔɛ tɔdepi ò a zã́ɛ: Má dɔ̃ kɛ́ gbɛ̃́ pɔ́ ìɔ gɛ̃ la mɔ̀ɔmɔɔpiá Lua gbɛ̃́ zálalaɛ.
Wà kpɛ́ nɛ́na di wá kpɛ́ musu, wí lii dilɛɛ̀ we ń táabũnuo ń kìlao ń filiao. Tó à mɔ̀ wá gwai, ìli pila we.
Gɔɔewa kɛ Ɛlizi mɔ̀ we, à pìla a kpɛ́piu, a wúlɛau.
Ɔ̃ a ò a zĩkɛna Geaziɛ. Sunɛũ nɔɛpi sísi. Kɛ́ à aà sìsi, ɔ̃ à mɔ̀ zɛ̀ Ɛlizi aɛ.
Ɔ̃ Ɛlizi ò Geaziɛ: Oɛ̀ à dɛ̃ɛkà à pɔ́ɛ beeɔ kɛ̀wɛ̃ɛ píi. Bɔ́ a ye wà kɛɛ sɔ̃i? A ye wà a yã'o kí ge zĩgɔ̃ɔ dɔaanaɛa? Ɔ̃ nɔɛpi mɛ̀: Kua ma ua pɔe lɛ́ kɛ̃́sãao.
Kɛ́ nɔɛpi bɔ̀, ɔ̃ Ɛlizi mɛ̀: Bɔ́ wà kɛɛ̀i? Ɔ̃ Geazi wèwà à mɛ̀: A nɛgɔ̃ɛe vĩo, mɛ́ aà zã́ zikũ̀.
Ɔ̃ Ɛlizi mɛ̀: Ǹ aà sísi. Kɛ́ à aà sìsi, ɔ̃ à mɔ̀ zɛ̀ kpɛɛlɛ.
Ɔ̃ Ɛlizi òɛ̀: Zii maa'i ńyɔ̃ɔ nɛgɔ̃ɛ kpaa n kùɛ. Ɔ̃ nɔɛpi mɛ̀: Aawo Lua gbɛ̃́ ma dii, ńsu ɛɛto mapi n zɔ̀blenaɛo.
Ɔ̃ nɔɛpi nɔsì. Kɛ́ wɛ̃ sù, à nɛ'ì gɔ̃ɛ ũ lá Ɛlizi òɛwa.
Nɛ́pi gbãakũ̀. Gɔɔewa à gɛ̀ a mae lè bua pɔkɛkɛnaɔ kĩ́i.
Ɔ̃ a ò a maepiɛ: Ma miɛ! Ma miɛ! Ɔ̃ aà maepi ò a zĩkɛnaɛ: Nɛ́pi sɛ taò a daɛ.
Kɛ́ à aà sɛ̀ tàò a daɛ, ɔ̃ aà dapi aà sɛ kpà a gbáa. Kɛ́ ĩatɛ̃ kà minanguo, ɔ̃ à gà.
À dɛ̀dɛaànɔ Lua gbɛ̃́pi kpɛ́u, à aà wùlɛ aà liiwa, ɔ̃ à bɔ̀ à zɛtàaàlɛ.
À a zã́ sìsi, ɔ̃ a òɛ̀: Zĩkɛnaɔ do gbaɛmɛɛ ń zàa'ĩnao. Má ye gɛ́ Lua gbɛ̃́pi kĩ́i kpakpaɛ. Má su tia.
Ɔ̃ à aà là à mɛ̀: Bɔ́yãi ńlɛ gɛ́ aà kĩ́i gbãi? Mɔ dafu ge kã́mabogɔɔzĩn gbão. Ɔ̃ nɔɛpi mɛ̀: Yãe kuo.
À káoyè zàa'ĩnaɛ à dìkpɛ, ɔ̃ a ò a zĩkɛnaɛ: Ǹ a lɛ́ kṹ wà gɛ́. Ńsu zɛo, sema má ònɛ bàasio.
Aa dàzɛu aa gɛ̀ Lua gbɛ̃́pi kĩ́i Kaamɛli gbɛ̀sĩsĩ musu. Kɛ́ Lua gbɛ̃́pi aà è kãaa, a ò a zĩkɛna Geaziɛ: Sunɛũ nɔɛ gwa, àlɛ mɔ́ kee!
Bàalɛ gɛ́ daiaàlɛ, ní aà la, tó a aafia ń a zã́o ń a nɛ́o. Ɔ̃ nɔɛpi wèwà à mɛ̀: Aafiaɛ!
Kɛ́ à kà Lua gbɛ̃́pi kĩ́i gbɛ̀sĩsĩpi musu, ɔ̃ à aà kũ̀ a gbáwa. Kɛ́ Geazi mɔ̀ ɔzɔ̃iaàzi, ɔ̃ Lua gbɛ̃́pi mɛ̀: Ǹ aà to we. Aà nɔ̀sɛ ɔ̃̀ɔkpàɛ, ɔ̃ Dii ùlɛmɛɛ, i a yã'omɛɛo.
Ɔ̃ nɔɛpi mɛ̀: Ma dii, ma nɛgɔ̃ɛ gbɛ̀ama yã̀? Mi mɛ ńsu ma wɛtotonkɛoo lé?
Ɔ̃ Ɛlizi ò Geaziɛ: Ǹ n ula kãaa ǹ kṹ. Ma lípana sɛ bàalɛ. Tó n kpaaũ ń gbɛ̃eo, ńsu fɔkpawào. Tó gbɛ̃e fɔkpàma sɔ̃, ńsu weo. Gɛ ǹ ma lípanapi di nɛ́pi oaa.
Ɔ̃ nɛ́pi da mɛ̀: Ń Dii kuao ń n kuao má tá n saio. Ɔ̃ à bɔ̀ tɛaàzi.
Geazi dɔ̀aanɛ́ à gɛ̀ lípanapi dì nɛ́pi oaa, ãma i kĩ́ikɛo, i yãe kɛo. Ɔ̃ Geazi ɛ̀a gɛ̀ dà Ɛlizilɛ, a òɛ̀: Nɛ́pi i vuo.
Kɛ́ Ɛlizi kà kpɛ́pi kĩ́i, à nɛ́pi è wúlɛa a liiwa gɛ̀.
Ɔ̃ à gɛ̃̀ à zɛtà, à wabikɛ̀ Diiwa.
Ɔ̃ à wùlɛ nɛ́piwa. À lɛpɛ̀ aà lɛ́wa, à wɛpɛ̀ aà wɛ́u, à ɔdàda aà ɔɔu, à kùa kã́ màmawà e aà mɛ gɛ̀ wãa kũ̀.
Ɛlizi fɛ̀lɛwà, àlɛ táa'o kpɛ́piu, à gɛ́ le à su la, ɔ̃ à ɛ̀a gbɛsɛdì nɛ́piwa lɔ. Ɔ̃ nɛ́pi nisã̀ gɛ̃n sopla à a wɛ́ wɛ̃̀.
Ɔ̃ Ɛlizi Geazi sìsi a òɛ̀: Sunɛũ nɔɛpi sísi. Kɛ́ à mɔ̀, ɔ̃ Ɛlizi òɛ̀: Ǹ n nɛ́ sɛ́.
À gɛ̃̀ kùlɛ aà gbázĩ à wùlɛɛ̀, ɔ̃ à a nɛ́pi sɛ̀ bɔ̀ò.
Ɛlizi tà Giligali. Gɔɔ bee imina kà bùsupiu. Ãnabiɔ kãaaa aà aɛ, ɔ̃ a ò a zĩkɛnapiɛ: Dàa ditɛ. Do kuu ãnabipiɔnɛ.
Kɛ́ an gbɛ̃e gɛ̀ dopɔɔ wɛɛlɛi bua, ɔ̃ à bɔ̀ bòbo sɛ̃̀ pɔ́wa. À a bɛ bòbo kà a ula pai. Kɛ́ à sùò, ɔ̃ wa pàapaa wa kà dou, gbɛ̃e dɔ̃ lá a dɛo.
Kɛ́ wà dopi dã̀ gbɛ̃́piɔnɛ aa pɔbleò, kɛ́ aa ìɛ, aa wiilɛ̀ aa mɛ̀: Lua gbɛ̃́, ga ku dàapiuɛ. Ɔ̃ aai fɔ̃ blèo.
Ɔ̃ Ɛlizi mɛ̀: À pɛ̃ɛti sɛ́ mɔò. Ɔ̃ a dã kà dàapiu à mɛ̀: Dãnɛ́ aa ble. Ɔ̃ pɔvãipi làa dàapiu.
Gbɛ̃e bɔ̀ Baali Salisa à mɔ̀ Lua gbɛ̃́piɛ ń pɛ̃ɛ pɔ́ wa kɛ̀ ń pɔ́wɛn sɛ̃́iao mɛ̀n bao ń mase dafuo. Ɔ̃ Ɛlizi mɛ̀: Kpa gbɛ̃́piɔwa aa só.
Ɔ̃ aà zĩkɛna aà là à mɛ̀: Gbɛ̃́piɔ gbɛ̃ɔn basɔoɛ, kpelewa má bee dilɛnɛ́i? A wèwà à mɛ̀: Kpámá aa só, asa Dii mɛ̀ aa soɛ, a kĩni i ɛa gɔ̃.
Ɔ̃ a dìlɛnɛ́ aa sò a kĩni gɔ̃̀ lá Dii òwa.
Naama mɛ́ Siliɔ kía zĩgɔ̃ɔ dɔaana ũ. A bɛɛɛ vĩ a diiɛ mɛ́ tɔdeɛ, asa aà sabai Dii tò Siliɔ zĩblè. Nɛgɔ̃naɛ zĩ guu, ɔ̃ kusu aà lè.
Gɔɔ pɔ́ Sili zĩgɔ̃ gbãamɔnɛdeɔ gɛ̀ Isaili bùsuu yãa, aa nɛnɔɛnae kũ̀, ɔ̃ à gɔ̃̀ Naama na zĩkɛna ũ.
Ɔ̃ nɛnɔɛnapi ò a diipiɛ: Tó n zã́ gɛ̀ ãnabi pɔ́ kú Samali kĩ́i lé, ãnabipi a aà gbã́gbã ń a kusuoɛ.
Ɔ̃ Naama gɛ̀ kí kĩ́i à mɛ̀: Wɛ̃́ndia pɔ́ bɔ̀ Isaili bùsuu ò kɛ́wa kɛ́wa.
Ɔ̃ Siliɔ kía mɛ̀: Fɛlɛ gɛ́. Má lákɛ̃ Isailiɔ kíaɛ. Ɔ̃ Naama ã́nusu nàaa kiloo ɔ̀aa do ń basoplao ń vuao kiloo bàaɔ̃kwi ń uladaɔ mɛ̀n kwi.
À gɛ̀ ń taala pɔ́ kí kɛ̃̀ Isailiɔ kíaɛpio lɔ. Lápi guu kí mɛ̀: Ma láɛ bee kpã̀sãnɛ ń ma ìwa Naamao, kɛ́ ǹ e ǹ aà gbã́gbãmɛɛ ń a kusuoɛ.
Kɛ́ Isailiɔ kía lápi kyokɛ̀, à a ulada ga kɛ̃̀ à mɛ̀: Luan ma ũ kɛ́ mà to gbɛ̃́ ga ge mà to gbɛ̃́ àɔ aafiaa? Bɔ́yãi à gbɛ̃́pi gbàɛa mà aà gbã́gbã ń a kusuoi? À gwa à gwae, àlɛ ma lɛ́wɛɛ fá!
Kɛ́ Lua gbɛ̃́ Ɛlizi mà Isailiɔ kía a ulada ga kɛ̃̀, à lɛ́kpãsãkɛ̀ɛ̀ à mɛ̀: Bɔ́yãi n n ulada gà ń kɛ̃̀i? To gbɛ̃́pi mɔ ma kĩ́i, iɔ dɔ̃ kɛ́ ãnabi ku Isaili bùsuu.
Ɔ̃ Naama gɛ̃̀ a sɔ̃́gou, à gɛ̀ zɛ̀ Ɛlizi kpɛ́ kpɛɛlɛ.
Ɔ̃ Ɛlizi gbɛ̃́ zĩ̀wà à mɛ̀: Gɛ ǹ nzĩa kpálɛ Yuudɛ̃ íu gɛ̃n sopla, n mɛ i ɛa su a gbɛu wásawasa.
Ɔ̃ Naama pɔ pà, àlɛ tá à mɛ̀: Málɛ e a bɔ a kpɛ́u à mɔ zɛ ma aɛ, i Dii a Lua sísi, i ɔdɔdɔmala, ma kusupi i láaɛa?
Damasi swaɔ Abana ń Faapaao í maa dɛ Isaili swaɔ íao lé? Má fɔ̃ mà azĩa kpálɛkpalɛu we mà gɔ̃ wásawasao lé? Ɔ̃ à ɛ̀a ń pɔfɛ̃o, àlɛ tá.
Ɔ̃ aà ìwaɔ sɔ̃̀aàzi aa mɛ̀: Baa, tó ãnabipi yã́ zĩ'ũ dànɛ yãa, ńyɔ̃ kɛo lé? Lá a ònɛ ǹ nzĩa kpálɛ íu, ní gɔ̃ wásawasa, bee mɛ́ a n fua?
Ɔ̃ à gɛ̀ azĩa kpàlɛkpalɛ Yuudɛ̃ íu e gɛ̃n sopla lá Lua gbɛ̃́pi òɛ̀wa. Ɔ̃ aà mɛ ɛ̀a sù a gbɛu wásawasa lán ɛ̀waasonawa.
Ɔ̃ Naama ń a ìwaɔ ɛ̀a gɛ̀ Lua gbɛ̃́pi kĩ́i ḿpii, à zɛ̀ aà aɛ à mɛ̀: Má dɔ̃ sa kɛ́ diie ku guei dṹnia guuo, sema Isaili bùsuu bàasio. Gba pɔ́ mapi n zɔ̀blena ma mɔòɛ bee sí.
Ɔ̃ Ɛlizi mɛ̀: Ń Dii pɔ́ mi zĩkɛɛ̀ kuao má sio. Naama nàɛwà aà sí, ń beeo à gì síi.
Ɔ̃ Naama mɛ̀: Tó ni sio, mapi n zɔ̀blena ma gba zɛ́ mà bùsu sɛ sɔ̃baon aso pla, asa má sa'o dii pãlewa lɔo, sema Dii.
Dii sùuukɛmanɔ ń yã́ɛ beeo. Tó ma kía gɛ̃̀ kúlɛi Limɔɛ a kpɛ́u mɛ́ ma gɛ aà kpái, tó ma kulɛaànɔ Limɔ kpɛ́piu, Dii lí sùuukɛmanɔ ń yã́pio.
Ɔ̃ Ɛlizi òɛ̀: Ka bɛ aafia! Kɛ́ à dàzɛu, à táa'ò yɔɔ,
ɔ̃ Lua gbɛ̃́ Ɛlizipi zĩkɛna Geazi làasookɛ̀ à mɛ̀: Ma dii tò Sili gbɛ̃́ Naamapi lɛ́ tá pã, i pɔ́ pɔ́ à mɔ̀oɛ sio. Ń Dii kuao má pɛ́lɛaàzi mà pɔe siwàɛ.
Ɔ̃ Geazi pɛ̀lɛ Naamazi. Kɛ́ Naama è a tɛ́ ń kpɛ ń bao, ɔ̃ à bɔ̀ a sɔ̃́gou, àlɛ aà dã́. Kɛ́ à kà, ɔ̃ Naama aà là à mɛ̀: Aafiaa?
A wèwà à mɛ̀: Aafiaɛ. Ma dii mɛ́ ma zĩma, à mɛ̀ ãnabiɔ gãli ɛ̀waaso gbɛ̃ɔn plaeɔ mɛ́ bɔ̀ Ɛflaiũɔ buiɔ bùsu gusĩsĩdeu aa mɔ̀ a kĩ́i tia. Ǹ ń gba ã́nusu kiloo bla ń uladao mɛ̀n pla.
Ɔ̃ Naama mɛ̀: Ãnusu kiloo basiiɔ̃ sí. À nàɛwà a kàɛ̀ bãniu mɛ̀n pla ń uladao mɛ̀n pla. A kpà a ìwa gbɛ̃ɔn plaɔwa, ɔ̃ aa sɛ̀ aa dɔaaa Geaziɛ.
Kɛ́ aa kà Ɛlizi bɛ sĩ̀sĩ musu, ɔ̃ Geazi pɔ́piɔ sìmá a kàlɛ a kpɛ́u, ɔ̃ à gbɛ̃́piɔ gbàɛ aa tà.
Kɛ́ à gɛ̀ zɛ̀ a dii Ɛlizi kĩ́i, ɔ̃ Ɛlizipi aà là à mɛ̀: Geazi, má n gɛui? A wèwà à mɛ̀: Mapi n zɔ̀blena, mi gɛ́ gueio.
Ɔ̃ Ɛlizi òɛ̀: Kɛ́ gɔ̃ɛpi bɔ̀ a sɔ̃́gou, àlɛ n dã́, ń dɔ̃ ma nisĩna kunnɔ weo lé? Ãnusu ge uladaɔ siama gɔɔn lao, ge kù kpɛ́ɔ ge vɛ̃ɛbuɔ ge sãɔ ge zuɔ ge gɔ̃ɛ ń nɔɛ zĩkɛnaɔ.
Naama kusu a gɔ̃nɛɛ ń n buiɔ e gɔɔpii. Kɛ́ à bɔ̀ Ɛlizi kĩ́i, ɔ̃ kusupi lìaàla púuu lán buawa.
Ãnabiɔ gãli gbɛ̃e ò Ɛliziɛ: Gu pɔ́ wì kɔ̃kãaakɛunnɔ gwa, à kɛ̀wɛ̃ɛ fɛ̃́nɛũ.
Wà gɛ́ Yuudɛ̃i, wá baade i za paa, wí wá kɔ̃kãaakɛkpɛ dɔ we. Ɔ̃ Ɛlizi mɛ̀: À gɛ́.
Ɔ̃ an gbɛ̃e mɛ̀: Ńyɔ̃ gɛ́wanɔo lé? A wèwà à mɛ̀: Má gɛ́.
Ɔ̃ aa gɛ̀ sãnu. Kɛ́ aa kà Yuudɛ̃i, aalɛ lizɔ̃zɔ̃.
Kɛ́ an gbɛ̃e lɛ́ za zɔ̃, ɔ̃ aà mɔo wò zù íu potoũ, ɔ̃ à wiilɛ̀ Ɛlizizi à mɛ̀: Ó'o dii, ma mɔopi sɛ̀máɛ fá!
Ɔ̃ Lua gbɛ̃́pi mɛ̀: Mákĩi à zùu súsui? Kɛ́ a ɔ̀lɔɛ̀, ɔ̃ Ɛlizi lizɔ̃̀ a zù íu we, ɔ̃ mɔopi fù.
Ɛlizi mɛ̀: Sɛ́! Ɔ̃ gbɛ̃́pi ɔbɔ̀ a kũ̀.
Siliɔ kía fɛ̀lɛ Isailiɔwa ń zĩo. À lɛkpàaĩ ń a ìwaɔ, ɔ̃ a ònɛ́ gu pɔ́ á bòokpau.
Ɔ̃ Lua gbɛ̃́pi lɛ́kpãsãkɛ̀ Isailiɔ kíaɛ à mɛ̀ aàɔ gupi dɔ̃́a, asu gɛ̃ao, asa Siliɔ lɛ́ mɔ́ weɛ.
Ɔ̃ Isailiɔ kía gbɛ̃́ɔ zĩ̀ gu pɔ́ Lua gbɛ̃́pi a yã'òɛpiu. Màa Ɛlizi ìɔ lɛdawà mɔ̀ɔmɔɔ, ɔ̃ ì to wàɔ gupiɔ dɔ̃́a.
Ɔ̃ Siliɔ kía pɔ pà yã́pi musu. À a ìwaɔ kã̀aa, ɔ̃ à ń lá à mɛ̀: Wá gbɛ̃́ kpele mɛ́ dɛ Isailiɔ kía gbɛ̃́ ũi? À omɛɛ.
Aà ìwapiɔ do wèwà à mɛ̀: Ma dii kí, i kɛ wá gbɛ̃eá aà gbɛ̃́ no. Isaili bùsu ãnabi Ɛlizi mɛ́ ì yã́ pɔ́ ni o za n kpɛa dau siu Isailiɔ kíaɛ.
Ɔ̃ kíapi mɛ̀: À gɛ aà wɛɛlɛ gu pɔ́ a kuu, mí gbɛ̃́ɔ zĩ aà kṹi. Ɔ̃ wa òɛ̀: A ku Dotaniɛ.
Ɔ̃ kía zĩgɔ̃ɔ gbàɛ we dasidasi ń sɔ̃deɔ ń zĩkasɔ̃goɔ. Aa gɛ̀ we gwãasĩna, aa lìa wɛ̃́lɛpizi.
Kɛ́ Lua gbɛ̃́pi zĩkɛna fɛ̀lɛ káaukaau, à gɛ̀ bĩ́i kpɛ, ɔ̃ à zĩgɔ̃piɔ è liaa wɛ̃́lɛi ń sɔ̃deɔ ń zĩkasɔ̃goɔ. Ɔ̃ a ò Ɛlizipiɛ: Ó'o dii, wá kɛ kpelewa ni?
A wèwà à mɛ̀: Ńsu to vĩa n kũo. Gbɛ̃́ pɔ́ kúwanɔɔ dasi dɛ gbɛ̃́ pɔ́ kúńnɔɔla.
Ɔ̃ Ɛlizi wabikɛ̀ à mɛ̀: Dii, ǹ aà wɛ́ kɛ̃ɛ̀. Ɔ̃ Dii zĩkɛnapi wɛ́ kɛ̃̀ɛ̀. Kɛ́ à gugwà lɔ, ɔ̃ à sɔ̃deɔ ń sɔ̃́go tɛdeɔ è liaa Ɛlizizi, aa lì sĩ̀sĩpia.
Kɛ́ Siliɔ lɛ́ mɔ́ Ɛlizi kṹi, ɔ̃ à wabikɛ̀ Diiwa à mɛ̀: To gbɛ̃́piɔ vĩ̀akũ. Ɔ̃ Dii tò aa vĩ̀akũ̀ lá Ɛlizi a wabikɛ̀wawa.
Ɔ̃ Ɛlizi ò Sili zĩgɔ̃piɔnɛ: Zɛ́ɛ bee no! Wɛ̃́lɛɛ bee no! À tɛmazi, mí gɛ́ánɔ gbɛ̃́ pɔ́ álɛ wɛɛlɛ kĩ́i. Ɔ̃ à gɛ̀ńnɔ Samali.
Kɛ́ aa gɛ̃̀ wɛ̃́lɛpiu, ɔ̃ Ɛlizi mɛ̀: Dii, ǹ ń wɛ́ wɛ̃nɛ́ sa. Kɛ́ Dii ń wɛ́ wɛ̃̀nɛ́, aa gugwà aa è Samali wa kuu.
Kɛ́ Isailiɔ kía ń é, à Ɛlizi là à mɛ̀: Mà ń dɛdɛ yã̀? Baa, mà ń dɛdɛa?
Ɔ̃ Ɛlizi wèwà à mɛ̀: Ńsu ǹ ń dɛdɛo. Ni gbɛ̃́ pɔ́ n ń kũkũ zĩlauɔ dɛdɛ yã̀? Pɛ̃ɛ kpámá aa só, í kpámá aa mi, aai gbasa tá ń diiwa.
Ɔ̃ kí blɛsakɛ̀nɛ́, aa pɔgbɛ̃̀ aa imì, ɔ̃ aa ń gbáɛ, aa tà ń diiwa. A gbɛa Sili zĩgɔ̃ gbãamɔnɛdeɔ i ɛa mɔ síi Isaili bùsuu lɔo.
Gɔɔpla gbɛa Siliɔ kí Bɛnadada a zĩgɔ̃ɔ kã̀aa píi, ɔ̃ aa mɔ̀ koezɔ̃̀ Samalizi.
Ɔ̃ nɔana gbãakũ̀ Samali wɛ̃́lɛu. Wà koezɔ̃̀ńzi e wàlɛ zàa'ĩn mi yia ã́nusu kiloo do, felenguulu gbɔ̃̀ zaa nɛ́na lɛ do sɔ̃ ã́nusu ɔwatɛ̃ sɔo.
Kɛ́ Isailiɔ kía bɛ bĩ́i musu, ɔ̃ nɔɛe wiilɛ̀wà à mɛ̀: Ma dii kí, ma suaba.
Ɔ̃ kípi òɛ̀: Tó Dii i n suabao, má e mà n suaba má ni? Pɔ́wɛngbɛ̃kĩi ge vɛ̃ɛfɛ̃kĩi pɔe vĩe?
Ɔ̃ à ɛ̀a aà là à mɛ̀: Bɔ́mɛ n lei? Ɔ̃ nɔɛpi wèwà à mɛ̀: Nɔɛe mɛ́ òmɛɛ mà mɔ́ ń ma nɛgɔ̃ɛo wà so gbã, zia sɔ̃ wí a pɔ́ só.
Ɔ̃ wa ma nɛ́ fùukɛ̀ wá sò. Kɛ́ gu dɔ̀, ɔ̃ má òɛ̀ aà mɔ́ ń a pɔ́o sɔ̃ wà só, asi za gɔɔ bee à a pɔ́ ùlɛ kɔ̀ɛ.
Kɛ́ kí nɔɛpi yãmà, à a ulada ga kɛ̃̀. Lá a bɛ bĩ́i musu màa, kɛ́ wà wɛsɛ̀ wà aà gwà, wa è a ulakasaɔ daa a uladapi zíɛ.
Ɔ̃ kí mɛ̀: Tó mi Safata nɛ́ Ɛlizi mi zɔ̃ gbão, Lua yãpãsĩkɛmɛɛ bɛ̃̀ɛbɛ̃ɛ.
Ɛlizi zɔ̃lɛa a kpɛ́u ń gbɛ̃zɔ̃ɔɔ. Ɔ̃ kí gbɛ̃́ zĩ̀ aà dɔaa gɛ́ Ɛlizi kṹiɛ e àɔ ká. E zĩnapi àɔ gɛ́ kái we, ɔ̃ Ɛlizi ò gbɛ̃zɔ̃ɔpiɔnɛ à mɛ̀: Gbɛ̃dɛnaɔ̀ gbɛ̃́ zĩ̀, àlɛ mɔ́ ma mi zɔ̃i. À laaika! Tó zĩnapi kà, à zɛtaɛ̀, ásu to aà gɛ̃o. I aà dii kɛ̀sɛ kɔ̃fĩ ma dɔ aà kpɛo lé?
Gɔɔ pɔ́ àlɛ yã'onɛ́, zĩnapi kà. Ɔ̃ kípi kà à mɛ̀: Dii mɛ́ yã́ɛ bee yìawá, bɔ́yãi ma wɛ́ dɔaàzi lɔi?
Ɔ̃ Ɛlizi mɛ̀: À Dii yãma! À mɛ̀ zia maa'i wa pɛ̃ɛti yía Samali bĩ́ibɔlɛu zaa lɛ do ã́nusu ɔwatɛ̃ do, pɔ́wɛna zaa lɛ pla sɔ̃ ã́nusu ɔwatɛ̃ do.
Ɔ̃ kí kwàasi a zãsì Lua gbɛ̃́piwa à mɛ̀: Baa tó Dii loupɔɔ fɔ̃̀, yã́pi a kɛe? Ɔ̃ Ɛlizipi mɛ̀: Ńyɔ̃ wɛsiɛ, kási ńyɔ̃ e ǹ bleo.
Kusude gbɛ̃ɔn síiɔ̃ɔ ku bĩ́ibɔlɛu. Aa òkɔ̃ɛ: Bɔ́yãi wáɔ zɔ̃lɛa la e wà gɛ gagai?
Tó wa mɛ̀ wá gɛ̃ wɛ̃́lɛ ɛu, nɔana ku we, wá gagaɛ. Tó wa gɔ̃ la sɔ̃, ga doũpiɛ. Wà fɛlɛ wà gɛ na Siliɔ bòowa. Tó aa wá tó bɛ̃́ɛ, wáɔ ku. Tó aa wá dɛdɛɛ sɔ̃, wa gagan we.
Ɔ̃ aa fɛ̀lɛ oosiɛlɛ, aalɛ gɛ́ Siliɔ bòou. Kɛ́ aa kà bòo lɛ́i, aa è gbɛ̃e ku weo.
Dii tò Sili bòodeɔ sɔ̃́goɔ ń sɔ̃́ɔ ń zĩgɔ̃ dasiɔ kĩ́a màɛ, ɔ̃ aa òkɔ̃ɛ, Isailiɔ kía fĩabò Iti kíaɔ ń Egipi kíaɔnɛ aa mɔ lɛ́lɛwáɛ.
Ɔ̃ aa tilɛ̀ oosiɛlɛpi gɔ̃̀ɔ, aa ń zwã̀akpɛɔ tò we ń ń sɔ̃́ɔ ń ń zàa'ĩnaɔ. Aa ń bòo tò we lá a dɛwa, aa lɛ̀kɔ̃wa aa ńzĩa mibɔkĩi wɛ̀ɛlɛ.
Kɛ́ kusudepiɔ kà bòopiu we, aa gɛ̃̀ zwã̀akpɛpiɔ do guu, aa pɔblè aa imì, ɔ̃ aa ã́nusu ń vuao ń pɔkasaɔ sɛ̀lɛ aa gɛ ùlɛ. Kɛ́ aa ɛ̀a sù, aa gɛ̃̀ zwã̀akpɛ pãleu lɔ, aa pɔ́ɔ nàaa aa gɛ ùlɛ.
Ɔ̃ aa òkɔ̃ɛ: Yã́ pɔ́ wálɛ kɛpi maao. Gbã mɛ́ dɛ wà baonakpa, ɔ̃ wá nílɛa? Tó wa nilɛ màa e gu gɛ̀ dɔ̀ò, a go a wá gbɛ̃ɛ. Wà fɛlɛ gɔ̃̀ɔ wà gɛ o kibɛdeɔnɛ.
Kɛ́ aa kà we, aa lɛzù wɛ̃́lɛ bĩ́ibɔlɛdɔ̃anaɔzi aa mɛ̀: Wa gɛ Siliɔ bòou, wi gbɛ̃e e weo, wi gbɛ̃e kĩ́a mao. An sɔ̃́ɔ ń ń zàa'ĩnaɔ mɛ́ dɔdɔa we, mɛ́ an zwã̀akpɛɔ kú ń gbɛu gboosai.
Kɛ́ bĩ́ibɔlɛdɔ̃anapiɔ lɛzù aa ònɛ́ wɛ̃́lɛu, ɔ̃ wà a baokpà kibɛ ua.
Ɔ̃ kí fɛ̀lɛ gwãasĩna, a ò a ìwaɔnɛ. Má yã́ pɔ́ Siliɔ kɛ̀wɛ̃ɛ oɛ́. Kɛ́ aa dɔ̃ nɔana wá kṹ gbãa, a yã́i ɔ̃ aa bɔ̀lɛ ń bòou, aa gɛ̀ ùlɛ sɛ̃u. Aalɛ e wá bɔlɛ wɛ̃́lɛuɛ, wi wá kṹkũ bɛ̃́ɛ, wi si wɛ̃́lɛu.
Ɔ̃ aà ìwaɔ do òɛ̀: Lá wá Isaili pɔ́ wa gɔ̃ɔ wa gɔ̃ lɛɛ wà gagaɛ, to wà sɔ̃́ pɔ́ gɔ̃̀ɔ sɛ mɛ̀n sɔo, wí ń zĩ yã́ pɔ́ kɛ̀pi gwai.
Ɔ̃ aa sɔ̃́go sɛ̀ mɛ̀n pla ń sɔ̃́ɔ, ɔ̃ kí ń gbáɛ à mɛ̀: À gɛ Sili zĩgɔ̃ɔ gbɛsɛlɛ à gwa!
Ɔ̃ aa ń gbɛsɛ̀lɛ e Yuudɛ̃i. Aa è kɛ́ Siliɔ tilɛ̀ɛ, aa ń pɔkasaɔ ń ń gɔ̃kɛbɔɔ fã̀aa zɛ́ guu we. Ɔ̃ zĩnapiɔ ɛ̀a sù aa yã́pi sìu kíɛ.
Ɔ̃ wà bɔ̀lɛ gɛ̀ Siliɔ bòou wà pɔ́ɔ nàaa, ɔ̃ wàlɛ pɛ̃ɛti yia zaa lɛ do ã́nusu ɔwatɛ̃ do, pɔ́wɛna zaa lɛ pla ã́nusu ɔwatɛ̃ do, lá Dii òwa.
Kí a kwàasipi dìlɛ bĩ́ibɔlɛdɔ̃ana ũɛ, ɔ̃ wà ɔ̃zɔ̃̀wà bɔlɛpiu à gà, lá Lua gbɛ̃́pi dɔ̀aa ò gɔɔ pɔ́ kí mɔ̀ aà bɛwa.
À kɛ̀ lá Lua gbɛ̃́pi ò kíɛwa à mɛ̀: Wa pɔ́wɛna yía zia maa'i Samali bĩ́ibɔlɛu zaa lɛ pla ã́nusu ɔwatɛ̃ do, pɛ̃ɛti zaa lɛ do ã́nusu ɔwatɛ̃ do.
Kí kwàasipi mɛ́ a zãsì Lua gbɛ̃́piwa à mɛ̀: Baa tó Dii loupɔɔ fɔ̃̀, yã́pi a kɛe? Ɔ̃ Lua gbɛ̃́pi òɛ̀: Ńyɔ̃ wɛsiɛ, kási ńyɔ̃ e bleo.
Ɔ̃ à kɛ̀ màa, wà ɔ̃zɔ̃̀wà bĩ́ibɔlɛu, à gà.
Ɛlizi ò nɔɛ pɔ́ à aà nɛ́ vùpiɛ aà fɛlɛ ta bùsu pãleu ń a bɛdeɔ, i gɔɔplakɛ we, asa Dii dìlɛ nɔana àɔ ku Isaili bùsuu e wɛ̃̀ soplaɛ.
Ɔ̃ nɔɛpi kɛ̀ lá Lua gbɛ̃́pi òɛwa. Aàpi ń a bɛdeɔ aa gɛ̀ zɔ̃̀lɛ Filitɛ̃ɔ bùsuu e wɛ̃̀ sopla.
Wɛ̃̀ soplapi gbɛa ɔ̃ à bɔ̀ Filitɛ̃ɔ bùsupiu à sù, ɔ̃ à gɛ̀ wiilɛi kíwa a bɛ ń a buao yã́ musu.
Gɔɔ bee kí lɛ́ faaibo ń Lua gbɛ̃́pi zĩkɛna Geazio à mɛ̀: Yãzɔ̃ɔ pɔ́ Ɛlizi kɛ̀ɔ dau siumɛɛ.
Gɔɔ pɔ́ àlɛ aà gɛvua yã'o kíɛ, ɔ̃ nɔɛ pɔ́ à aà nɛgɔ̃ɛ vùɛpi mɔ̀ wiilɛi kípiwa a bɛ ń a buao yã́ musu. Ɔ̃ Geazi mɛ̀: Ma dii kí, nɔɛ pɔ́ Ɛlizi aà nɛ́ vùɛ̀pin kɛ.
Kɛ́ kí yã́pi làlawà, ɔ̃ nɔɛpi yã́pi sìuɛ̀. Ɔ̃ kí ò a zĩkɛnaɔ doɛ: Nɔɛpi pɔ́ɔ sɔaaɛ̀ ń blɛ pɔ́ kɛ̀ aà buapiu za gɔɔ pɔ́ à fɛ̀lɛ la e à gɛ̀ pɛ̀ò gbãwao.
Ɛlizi gɛ̀ Damasi. Gɔɔ bee Siliɔ kí Bɛnadada lɛ́ gyãkɛɛ. Kɛ́ wa òɛ̀ Lua gbɛ̃́ mɔ̀ la,
ɔ̃ kípi ò Azaeliɛ: Pɔ́ sɛ gɛ́ daiò Lua gbɛ̃́lɛ ǹ aà gba, ní oɛ̀ aà Dii lamɛɛ, tó má fɛlɛ ń gyãɛ beeo.
Ɔ̃ Azaeli Damasi pɔmaaɔ nàaa yiongo aso bla, ɔ̃ à gɛ̀ daiò Ɛlizilɛ. Kɛ́ à kà aà kĩ́i à mɛ̀: N zɔ̀blena Siliɔ kí Bɛnadada mɛ́ ma zĩma mà n laɛ, tó a fɛlɛ ń a gyão.
Ɔ̃ Ɛlizi wèwà à mɛ̀: Gɛ ǹ oɛ̀ a fɛlɛ ń beeo, ãma Dii ɔ̀lɔmɛɛ a gaɛ.
Ɔ̃ Lua gbɛ̃́pi wɛbìi Azaeliwa e wí gɛ̀ aà kũ̀, ɔ̃ Lua gbɛ̃́pi nà ɔɔlɔwa.
Ɔ̃ Azaeli aà là à mɛ̀: Ma dii, bɔ́yãi ńlɛ ɔ́ɔlɔi? A wèwà à mɛ̀: Kɛ́ má vãi pɔ́ ńyɔ̃ kɛ Isailiɔnɛ dɔ̃ yã́iɛ. Ńyɔ̃ tɛsɔ̃ ń zɛgikĩiɔwa, ńyɔ̃ ń ɛ̀waasoɔ dɛdɛ ń fɛ̃ndao, ńyɔ̃ ń nɛ́ɔ wíwi, ńyɔ̃ ń nɔsindeeɔ puipui.
Ɔ̃ Azaeli mɛ̀: Mapi n zɔ̀blena, bɔ́n ma ũ mà gbasa yãzɔ̃ɔ bee taa kɛi? Ɔ̃ Ɛlizi òɛ̀: Dii ɔ̀lɔmɛɛ, ńyɔ̃ gɔ̃ Siliɔ kía ũɛ.
Kɛ́ à bɔ̀ Ɛlizi kĩ́i, à ɛ̀a tà a diiwa. Kɛ́ kí yã́ pɔ́ Ɛlizi ò gbɛ̀awà, à mɛ̀: A òmɛɛ ńyɔ̃ fɛlɛ aafia.
Kɛ́ gu dɔ̀, Azaeli zwã̀a gèele sɛ kpàlɛ íu, a kù kí oaa, i wekĩi eo, à gà. Ɔ̃ Azaelipi zɔ̃̀lɛ aà gbɛu.
Isailiɔ kí Ahabu nɛ́ Yolaũ kpalablea wɛ̃̀ sɔode guu, Yudaɔ kí Yosafa nɛ́ Yeholaũ nà kpalableawa.
Aà wɛ̃̀ baakwi ń plaode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ swaaɔ̃ɛ.
À zɛ̀ ń Isaili kíaɔ yãkɛao lán Ahabu bɛdeɔwaɛ, asa à Ahabu nɛnɔɛ sɛ̀ nɔ ũɛ, ɔ̃ à yã́ pɔ́ Dii yeio kɛ̀.
Ń beeo Dii i we Yudaɔ tɔ̀lɔzɔ̃̀o a zɔ̀blena Davidi yã́i, asa à lɛgbɛ̃̀ɛ̀ à mɛ̀ aà bui filia aɔ dɔ gɔɔpiiɛ.
Yeholaũpi kpalablegɔɔ ɔ̃ Ɛdɔũɔ ńzĩa sì Yudaɔwa aa ńzĩa kía kpà.
Kɛ́ Yeholaũ gɛ̀ Saii ń a zĩkasɔ̃goɔ píi, ɔ̃ Ɛdɔũɔ lìaaàzi ń a sɔ̃́godeɔ. À fɛ̀lɛ ń kɛ̃aa gwãasĩna à tà, ɔ̃ aà zĩgɔ̃ɔ bàalɛ̀ tà bɛ.
Ɛdɔũɔ ńzĩa sì Yudaɔwa e ń a gbão. Gɔɔ bee Libenadeɔ ńzĩa sì Yudaɔwa sɔ̃.
Yeholaũ yã́ kĩniɔ ń yã́ pɔ́ a kɛ̀ɔ píi kú Yuda kíaɔ ladau.
Yeholaũ gà, wà aà mia kpàkɔ̃i ń a deziɔ Davidi wɛ̃́lɛu, ɔ̃ aà nɛ́ Aazia zɔ̃̀lɛ aà gbɛu.
Isailiɔ kí Ahabu nɛ́ Yolaũ kpalablea wɛ̃̀ kuɛplade guu ɔ̃ Yudaɔ kí Yeholaũpi nɛ́ Aazia nà kpalableawa.
Aà wɛ̃̀ bao ń plaode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ doɛ. Aà da tɔ́n Atalia, Isailiɔ kí Ɔmɛli tɔũnaɛ.
Aazia zɛ̀ ń Ahabu bɛdeɔ yãkɛaoɛ, à yã́ pɔ́ Dii yeio kɛ̀ lán Ahabu bɛdeɔwa, asa aà ã̀nsueɔnɛ.
À gɛ̀ nà Ahabu nɛ́ Yolaũwa, ɔ̃ aalɛ zĩka ń Siliɔ kí Azaelio sãnu Lamɔtu Galada. Kɛ́ Siliɔ Yolaũ kɛ̀'ĩa,
ɔ̃ à ɛ̀a tà Yezɛlɛɛ e a bɔpi àɔ laa. Ɔ̃ Aazia gɛ̀ wɛ́kpalɛiaàzi we.
Ãnabi Ɛlizi ãnabi gãli gbɛ̃e sìsi, ɔ̃ a òɛ̀: Ǹ n ula kãaa ǹ kṹ, nísi tùuɛ bee si gɛò Lamɔtu Galada.
Tó n ka we, kpálɛkɛ Yosafa nɛ́ Yehu, Nimisi tɔũnazi, ní aà bɔ a gbɛ̃́ɔ guu, ní gɛ̃aànɔ kpɛ́u e kpɛa.
Ní tùupi nísika aà miwa, ní oɛ̀ Dii mɛ̀ a aà kpà Isailiɔ kía ũɛ. Bee gbɛa ní zɛwɛ̃ ǹ bàalɛ ǹ su. Ńsu gɛ̃gɛ̃ weo.
Ɔ̃ ãnabi ɛ̀waasopi gɛ̀ Lamɔtu Galada.
Kɛ́ à kà we, à zĩgɔ̃ dɔaanaɔ è kálɛa, ɔ̃ à mɛ̀: Dɔaana, má yãvĩ mà onɛ. Ɔ̃ Yehu aà là à mɛ̀: Wá dé ńlɛ oi? A wèwà à mɛ̀: Ḿmɛ dɔaana.
Kɛ́ Yehu fɛ̀lɛ gɛ̃̀ kpɛ́u, ɔ̃ ɛ̀waasopi nísikà aà miwa à mɛ̀: Dii Isailiɔ Lua mɛ̀ a n kpa a gbɛ̃́ Isailiɔ kía ũɛ.
Ní Ahabu bɛdeɔ dɛdɛ, Dii i a zɔ̀blena ãnabiɔ tɔsinɛ́ ń a zɔ̀blena pɔ́ Zezabɛli ń dɛ́ɔ píi.
Ní Ahabu bɛdepiɔ dɛdɛ zɔɔ ń wɛ̃́ɛɔ píi. An gɔ̃ɛe su gɔ̃ Isaili bùsuuo,
Ahabu ua i gɔ̃ lán Nɛba nɛ́ Yeloboaũ uawa, lán Ahia nɛ́ Baasa uawa.
Gbɛ̃ɔ Zezabɛli gɛ so Yezɛlɛɛ bĩ́i kpɛɛ, gbɛ̃e a aà vĩo. Ɔ̃ ãnabipi zɛwɛ̃̀, à tilɛ̀.
Kɛ́ Yehu bɔ̀ gɛ̀ a dɔaana deeɔ kĩ́i, ɔ̃ aa aà là aa mɛ̀: Bɔ́yãi ĩ́andepi mɔ̀i n kĩ́ii? A wèmá à mɛ̀: Á gbɛ̃́pi dɔ̃, yãbɔlɛnaɛ.
Ɔ̃ aa mɛ̀: Ɛgɛɛ! Owɛ̃ɛ. Ɔ̃ à mɛ̀: Yã́ pɔ́ a òmɛɛn kɛ: À mɛ̀ Dii mɛ̀ a ma kpa Isailiɔ kía ũɛ.
Ɔ̃ an baade kɛ̀ kpakpa à a ulada sɛ kàlɛ aà zíɛ dɛdɛkĩiwa, ɔ̃ aa kuupɛ̀ aa mɛ̀: Yehu mɛ́ kí ũ.
Ɔ̃ Yehu lɛkpàaĩ ń gbɛ̃́ɔ Yolaũzi. À mɔ lè kí Yolaũpi ń Isailiɔ píi lɛ́ gí ń Lamɔtu Galadaoɛ, ɔ̃ aalɛ zĩka ń Siliɔ kí Azaelio.
Kɛ́ Siliɔ aà kɛ̀'ĩa, ɔ̃ à ɛ̀a tà Yezɛlɛɛ e à gbã́gbã. Ɔ̃ Yehu ò a gbɛ̃́piɔnɛ: Tó a zɛmanɔɛ, ásu to gbɛ̃e bɔ wɛ̃́lɛu à gɛ yã́pi baokpa Yezɛlɛɛo.
Ɔ̃ Yehu gɛ̃̀ a sɔ̃́gou à gɛ̀ Yezɛlɛɛ. Yolaũ wúlɛa we, Yudaɔ kí Aazia ku we lɔ, à gɛ̀ wɛ́kpalɛiaàziɛ.
Kɛ́ gudɔ̃ana pɔ́ kú Yezɛlɛɛ kalanga musu Yehu è ń a gbɛ̃́ɔ, aalɛ mɔ́, ɔ̃ à wiilɛ̀ à mɛ̀: Ma gbɛ̃́ɔ è, aalɛ mɔ́. Ɔ̃ Yolaũ mɛ̀: Sɔ̃de gbaɛ aà gɛ dańlɛ, aà ń la tó aafia aalɛ mɔ́.
Ɔ̃ sɔ̃de bɔ̀ gɛ̀ Yehu lè à mɛ̀: Kí mɛ̀ aafia ńlɛ mɔ́a? Yehu wèwà à mɛ̀: N bàa ũma ń aafiaoi? Mɔ ǹyɔ̃ tɛmazi. Ɔ̃ gudɔ̃anapi mɛ̀: Zĩnapi ń lé, kási i ɛa sùo.
Ɔ̃ kí sɔ̃de plaade gbàɛ lɔ. Kɛ́ à ń lé, à mɛ̀: Kí mɛ̀ aafia ńlɛ mɔ́a? Ɔ̃ Yehu wèwà à mɛ̀: N bàa ũma ń aafiaoi? Mɔ ǹyɔ̃ tɛmazi.
Ɔ̃ gudɔ̃anapi mɛ̀: À ń lé, kási i ɛa sù sɔ̃o. Gbɛ̃́pi gofĩa dɛ lán Nimisi tɔũna Yehuwaɛ, ì gó baa lán ĩ́andewaɛ.
Ɔ̃ kí Yolaũpi mɛ̀: Gó dɔmɛɛ sɔ̃́ɔnɛ! Kɛ́ wa dɔ̀ɛ̀, ɔ̃ aa bɔ̀ wɛ̃́lɛu ń Yudaɔ kí Aaziao, baade ń a sɔ̃́goo, aalɛ gɛ́ dai Yehulɛ. Ɔ̃ aa kpàaũ Yezɛlɛɛ gbɛ̃́ Nabɔti pɔ́ wa dɛ̀ yãa bua.
Kɛ́ Yolaũ wɛsì Yehulɛ, ɔ̃ à aà là à mɛ̀: Yehu, aafia ńlɛ mɔ́a? A wèwà à mɛ̀: Lá n da Zezabɛli gbãsĩkɛa tã́aɔ yã́ musu ń aà pɔdaa gbɛ̃́ɔwao lìgua, aafia ku máɛ?
Kɛ́ Yolaũ lìaa àlɛ bàalɛ, ɔ̃ à lɛzù Aaziazi à mɛ̀: Bɔnkpɛyãɛ Aazia!
Ɔ̃ Yehu a sá kã̀ à Yolaũ pà a káafala zãnguo. Kapi gɛ̀ aà sɔ̃ kũ̀, ɔ̃ à kɛ̀ a sɔ̃́gou yɔ̀gɛɛ.
Ɔ̃ Yehu ò a zĩgɔ̃ bade Bidekaaɛ: Ǹ aà gɛ sɛ zu Yezɛlɛɛ gbɛ̃́ Nabɔti bua we, asa yã́ dɔ̀magu. Kɛ́ wá kú sɔ̃́go guu sãnu yãa wá pla, wá tɛ́ aà mae Ahabuzi, ɔ̃ Dii àsi'ò aà yã́ musu à mɛ̀
a Nabɔti ń a nɛ́ɔ dɛa è. Bua la ɔ̃ á Nabɔti pɔ́ tɔsiuɛ̀. A yã́i tò ǹ aà gɛ sɛ vũaa bua we lá Dii òwa.
Kɛ́ Yudaɔ kí Aazia è màa, ɔ̃ à pɛ̀lɛ Bɛtagã zɛ́u ń bao. Ɔ̃ Yehu pɛ̀lɛaàzi à mɛ̀: À aà dɛ sɔ̃ɛ. Ɔ̃ wà aà pà a sɔ̃́go guu gɔɔ pɔ́ àlɛ Guu sĩ̀sĩ kũ Ibleaũ saɛ. Ɔ̃ à ń kɛ̃́ à tà Mɛgido, we à gàu.
Aà ìwaɔ aà gɛ sɛ dà sɔ̃́go guu aa tàò Yelusalɛũ, ɔ̃ aa aà mia kpàkɔ̃i ń a deziɔ Davidi wɛ̃́lɛu.
Za Ahabu nɛ́ Yolaũ kpalablea wɛ̃̀ kuɛdode guu, ɔ̃ Aaziapi gɔ̃̀ Yudaɔ kía ũ.
Kɛ́ Yehu mɔ̀ Yezɛlɛɛ, Zezabɛli a baomà, ɔ̃ à kio kà à a mikã kɛ̀kɛ. Za bĩ́i kpɛdiakɔ̃a fɛnɛntiu ɔ̃ àlɛ zĩ́lɛ gwa.
Kɛ́ Yehu gɛ̃̀ bĩ́ibɔlɛu, ɔ̃ Zezabɛli mɛ̀: N kɛ doũ ń Zimlio, n n dii dɛ̀. Aafia n mɔ laa?
Kɛ́ Yehu wɛsɛ̀ musu, à fɛnɛnti gwà, ɔ̃ à mɛ̀: Démɛ zɛ̀manɔi? Démɛ kú wei? Kɛ́ kibɛ zĩkɛna gbɛ̃ɔn pla ge àaɔ̃ɔ mɔ̀ zĩ́lɛ gwà fɛnɛntiu,
ɔ̃ Yehu ònɛ́: À ɔzɔ̃aàzi. Kɛ́ aa ɔzɔ̃̀aàzi, à lɛ̀lɛ, ɔ̃ Yehu lɛ́ aà tɔ̀ɔsɔmpa ń a sɔ̃́goo e aà au fã̀ gĩwa ń sɔ̃́ɔ.
Kɛ́ Yehu gɛ̃̀ kibɛ, à pɔblè à imì, ɔ̃ à mɛ̀: Baa kɛ́ nɔɛpiá láaipɔɛ, wà aà vĩ, asa kíabuiɛ.
Kɛ́ wà gɛ̀ aà sɛ́i wà vĩ, wi pɔe eo, sema aà miwa ń aà gbálaɔ ń aà ɔlaɔ bàasio.
Ɔ̃ wà ɛ̀a gɛ ò Yehuɛ, ɔ̃ à mɛ̀: Yã́ pɔ́ Dii dà a zɔ̀blena Tisɛbɛ gbɛ̃́ Ɛliaɛ a òn we, à mɛ̀: Gbɛ̃ɔ Zezabɛli mɛ so Yezɛlɛɛ bĩ́i kpɛɛ.
Zezabɛli gɛ a gɔ̃ fãaaa tɔɔlɛ lán pɔtuo gbɔ̃wa Yezɛlɛɛ bĩ́i kpɛɛ. Gbɛ̃e a e mɛ Zezabɛlin kɛo.
Ahabu buiɔ ku Samali gɔ̃ɛɔ ũ gbɛ̃ɔn bàaɔ̃kwi. Ɔ̃ Yehu lakɛ̃ a kpã̀sã Samali kíaɔnɛ ń gbɛ̃zɔ̃ɔɔ ń gbɛ̃́ pɔ́ lɛ́ yãda Ahabu nɛ́ɔnɛɔ à mɛ̀:
Tó láɛ bee á lé, lá á dii Ahabu buiɔ kúánɔ, mɛ́ á sɔ̃́goɔ vĩ ń sɔ̃́ɔ ń wɛ̃́lɛ bĩ́ideo ń gɔ̃kɛbɔɔ,
à á dii nɛ́ pɔ́ kɛ̀ɛ́ maa wásawasa kpá aà mae kpalau, í zĩka á diipi bɛdeɔnɛ.
Ɔ̃ iwãa pãsĩ kà ń pɔa aa mɛ̀: Lá kía gbɛ̃ɔn plaɔ i fɔ̃ gìɛ̀o, wá fɔ̃ giɛ̀ kpelewa ni?
Ɔ̃ kibɛ ziia ń wɛ̃́lɛ dɔaanao ń gbɛ̃zɔ̃ɔɔ ń yãdanɛdepiɔ gbɛ̃́ɔ zĩ̀ Yehuwa aa mɛ̀: N zɔ̀blenaɔn wá ũ. Yã́ pɔ́ ń òwɛ̃ɛ píi, wá kɛɛ. Wá gbɛ̃e kpa kpalauo. Kɛ lá à kɛ̀nɛ maawa.
Ɔ̃ Yehu lá pãle kɛ̃̀nɛ́ à mɛ̀: Tó a zɛmanɔ, álɛ ma yãmaɛ, à á dii Ahabu buipiɔ mi zɔ̃zɔ̃, í mɔomɛɛ Yezɛlɛɛ zia maa'i. Kía nɛ́piɔ sɔ̃ aa gbɛ̃ɔn bàaɔ̃kwiɛ, aa kú ń wɛ̃́lɛ gbɛ̃zɔ̃ɔ pɔ́ lɛ́ ń tòlokɛɔ.
Kɛ́ lápi kà, ɔ̃ aa kíabui gbɛ̃ɔn bàaɔ̃kwipiɔ kũ̀kũ aa ń dɛdɛ píi, ɔ̃ aa ń miɔ kàka gbíu aa kpã̀sãɛ̀ Yezɛlɛɛ.
Kɛ́ zĩnapi kà, ɔ̃ a ò Yehuɛ: Wà mɔ̀ ń kíabuipiɔ miɔ kɛ. Ɔ̃ Yehu mɛ̀ wà kálɛ bĩ́ibɔlɛu lɛɛ pla e kɔɔ.
Kɛ́ gu dɔ̀, ɔ̃ Yehu bɔ̀ gɛ̀ zɛ̀ gbɛ̃́ɔ aɛ à mɛ̀: Ápiɔ á yãe vĩo, mámɛ ma bɔ ma dii kpɛ ma aà dɛ̀, ãma mi gbɛ̃́piɔ dɛdɛo.
Àɔ dɔ̃ sa kɛ́ àsi pɔ́ Dii ò Ahabu bɛdeɔ yã́ musu, a kee a lɛ́lɛ pão. Dii yã́ pɔ́ á dà a zɔ̀blena Ɛliaɛ a ò kɛ̀.
Ɔ̃ Yehu Ahabu bɛde pɔ́ gɔ̃̀ Yezɛlɛɛɔ dɛ̀dɛ píi ń aà ìwa gbɛ̃zɔ̃ɔɔ ń aà gbɛ̃naɔ ń aà sa'onaɔ. I aà gbɛ̃e too.
Ɔ̃ à fɛ̀lɛ dà Samali zɛ́u. Kɛ́ à kà sãdãnaɔ bòokpakĩi,
ɔ̃ à kpàaũ ń Yudaɔ kí Aazia daɛɔ à ń lá à mɛ̀: Deɔn á ũi? Aa wèwà aa mɛ̀: Aazia daɛɔn wá ũ, wa mɔ fɔkpai kí Yolaũ bɛdeɔwaɛ ń aà da Zezabɛli bɛdeɔ.
Ɔ̃ Yehu ò a gbɛ̃́ɔnɛ: À ń kṹkũ bɛ̃́ɛ! Ɔ̃ aa ń kũkũ aa ń dɛdɛ bòopiu lɔ̀ɔ saɛ. Aa gbɛ̃ɔn bla ń plaoɛ, an gbɛ̃e i bɔo.
Kɛ́ à bɔ̀ we, à kpàaũ ń Lekabu nɛ́ Yonadabuo, àlɛ mɔ́ daialɛ. Ɔ̃ Yehu aà là à mɛ̀: N sɔ̃ kua lá ma sɔ̃ kumawaa? Yonadabu wèwà à mɛ̀: Ao! Ɔ̃ Yehu mɛ̀: Lá màaɛ, ɔdɔmazi. Kɛ́ à ɔdɔ̀ Yehuzi, ɔ̃ Yehu aà kũ̀ gɛ̃̀aànɔ a sɔ̃́go guu.
Yehu mɛ̀: Wà gɛ́ sãnu, ní ãia pɔ́ má vĩ ń Dii yã́o e.
Kɛ́ Yehu kà Samali, à Ahabu bui pɔ́ gɔ̃̀ weɔ dɛ̀dɛ míɔ. À ń tɔ̀lɔzɔ̃̀ lá Dii dà Ɛliaɛ a òwa.
Yehu gbɛ̃́ɔ kã̀aa píi, ɔ̃ a ònɛ́: Ahabu zɔblè Baaliɛ yɔɔnnɔɛ, ma Yehu má zɔbleɛ̀ maamaaɛ.
Baalideɔ sísimɛɛ píi ń aà zɔ̀blenaɔ ń aà gbàgbanaɔ píi. An gbɛ̃e su gí mɔ́io, má ye sa zɔ̃ɔ o Baaliwaɛ. Gbɛ̃́ pɔ́ gì mɔ́i à gàɛ. Yehu lɛ́ ɔ̃nɔkɛnɛ́, kɛ́ à e Baali zɔ̀blenapiɔ midɛɛ.
Ɔ̃ à mɛ̀: À dikpɛ dilɛ Baali pɔ́ ũ. Ɔ̃ wà a kpàwakɛ̀.
À lɛ́kpãsãkɛ̀ Isaili bùsuu píi, ɔ̃ Baali zɔ̀blenaɔ mɔ̀ píi, an gbɛ̃e i gɔ̃o. Kɛ́ aa gɛ̃̀ Baali kpɛ́u, aa kpɛ́pi pà pã́upãu, gbápɛlɛkĩi kuo.
Ɔ̃ Yehu ò kpɛ́pi ula'ulɛnaɛ: Bɔlɛ ń ulaɔ Baali zɔ̀blenaɔnɛ ḿpii. Ɔ̃ à bɔ̀lɛnɛ́ ń ulapiɔ.
Yehu ń Lekabu nɛ́ Yonadabuo gɛ̃̀ Baali kpɛ́u, ɔ̃ Yehupi ò Baali zɔ̀blenapiɔnɛ: À wɛpã gbɛ̃́ɔla à ń gwa maamaa, kɛ́ Dii zɔ̀blenaɔ su aaɔ kúánɔ lao, sema á Baali zɔ̀blenaɔ átɛ̃ɛ.
Ɔ̃ Yehu ń Yonadabuo gɛ̃̀ sa'oi. À mɔ lè Yehu gbɛ̃́ɔ kálɛa bàasi gbɛ̃ɔn basiiɔ̃. A ònɛ́ yãa, tó an gbɛ̃e tò gbɛ̃́ pɔ́ àlɛ ń nanɛ́ ń ɔzĩɔ do pìliwa, aà wɛ̃ni gɛ̃̀ yã́uɛ.
Kɛ́ Yehu sa pɔ́ wì a pɔ́ kátɛu à tɛ́kũ ò a làa, ɔ̃ a ò dɔaiɔ ń zĩgɔ̃ badepiɔnɛ: À gɛ̃ à ń dɛdɛ! Ásu to an gbɛ̃e piliwáo. Kɛ́ aa ń dɛdɛ ń fɛ̃ndao, aa ń gɛɔ kɔ̀lɛ bàasi, ɔ̃ aa gɛ̃̀ Baalizi kpɛa.
Aa Baali kpɛ́ lipɛlɛɔ sɛ̀lɛ bɔ̀ò aa tɛsɔ̃̀wà,
ɔ̃ aa Baali gbɛ bìlɛ, aa aà kpɛ́ gbòo, ɔ̃ wà gupi dìlɛ bĩ́ikpɛkɛkĩi ũ e ń a gbão.
Màa Yehu Baali gbagbaa mìdɛ Isaili bùsuu.
Ń beeo i ɔbɔlɛ duuna pɔ́ Nɛba nɛ́ Yeloboaũ Isailiɔ dà a kɛau guuo, a tɛ vua gáaena pɔ́ kú Bɛtɛli ń Dãoɔziɛ.
Dii òɛ̀: Lá n yãkɛ̀ maa, n yã́ pɔ́ má yei kɛ̀, ń kɛ̀ Ahabu bɛdeɔnɛ lá ma zɛòwa, n bui aɔ kpaa Isaili kpalau e ń sɔ̃kpaɛɔwaɛ.
Kásile Yehu i zɛ ń Dii Isailiɔ Lua ikoyãoo, i laaidɔwà ń nɔ̀sɛmɛndooo. I ɔbɔlɛ duuna pɔ́ Yeloboaũ Isailiɔ dà a kɛau guuo.
Gɔɔ bee Dii tò Isaili bùsu nà laoawa. Azaeli gbãablè Isaili bùsu
pɔ́ kú Yuudɛ̃ gukpɛ oiwa píi za Aloee pɔ́ kú Aanɔ swadɔɔi e Galada ń Basana bùsuo. Gada buiɔ ń Lubɛni buiɔ ń Manase buiɔ ku we.
Yehu yã́ kĩni pɔ́ a kɛ̀ɔ ku Isaili kíaɔ ladau ń aà nɛgɔ̃nkɛyãɔ píi.
Yehu gà, wà aà vĩ̀ Samali, ɔ̃ aà nɛ́ Yoaaza zɔ̃̀lɛ aà gbɛu.
Yehu zɔ̃̀lɛ Samali Isailiɔ kía ũ wɛ̃̀ baakwi plasaiɛ.
Kɛ́ Aazia da Atalia è a nɛ́ Aaziapi gà, ɔ̃ à fɛ̀lɛ lɛ́ kíabuiɔ dɛdɛ píi.
Ɔ̃ kí Yeholaũ nɛnɔɛ Yosɛba, Aazia dãe, Aazia nɛ́ Yoasi sɛ̀ ń saɛ kíanɛ pɔ́ wàlɛ ń dɛdɛɔ guu. À aà ùlɛ Ataliaɛ kpɛa pɔ́ liiɔ kálɛau ń nɔɛ pɔ́ lɛ́ yɔ̃́ kpawào sãnu, ɔ̃ wi e aà dɛ̀o.
Nɛ́pi gɔ̃̀ ulɛa Dii kpɛ́u ń a gwanapio e wɛ̃̀ soolo. Gɔɔ bee Atalia mɛ́ Yuda bùsu kía ũ.
A wɛ̃̀ soplade guu ɔ̃ sa'onkia Yoiada kibɛ dɔai badeɔ ń zĩgɔ̃ badeɔ sìsi, ɔ̃ wà mɔ̀ńnɔ aà kĩ́i Dii ua. Ɔ̃ à yãyèńnɔ a tò aa lɛgbɛ̃̀ Dii ua we, ɔ̃ à kía nɛgɔ̃ɛpi ɔ̀lɔnɛ́.
Ɔ̃ à yãdìlɛnɛ́ à mɛ̀: Yã́ pɔ́ áli kɛn kɛ: Tó a mɔ gudɔ̃ai kã́mabogɔɔzĩ, á gãli sɛ̃́ia aɔ kibɛ dɔ̃́a,
á gãli plaade sɔ̃ Suu Bɔlɛ, á gãli àaɔ̃de iɔ bɔlɛ pɔ́ kú dɔaiɔ kpɛ dɔ̃́a.
Á gãli pla pɔ́ lɛ́ kã́mabo kã́mabogɔɔzĩɔ iɔ nɛ́ kíapi dɔ̃́a Dii ua.
À liaaàzi á baade ń a gɔ̃kɛbɔo kũa. Gbɛ̃́ pɔ́ sù sɔ̃̀ázi, à aà dɛ. Àɔ tɛ kípizi gu pɔ́ àlɛ gɛ́u píi.
Zĩgɔ̃ badeɔ kɛ̀ lá sa'onkia Yoiada ònɛ́wa. An baade a gbɛ̃́ɔ sɛ̀ gɛ̀ńnɔ Yoiada kĩ́i, gbɛ̃́ pɔ́ lɛ́ kã́maboɔ ń gbɛ̃́ pɔ́ lɛ́ mɔ́ ń lɛũkpakɛiɔ píi.
Ɔ̃ Yoiada kí Davidi sɔ̃naɔ ń aà sɛ̀ngbao pɔ́ kú Dii kpɛ́uɔ kpà zĩgɔ̃ badepiɔwa.
Ɔ̃ dɔaipiɔ mɔ̀ aa kàlɛ Dii kpɛ́ ń sa'okĩio kpɛɛlɛ, sɛa za Dii kpɛ́pi ɔplaa oi e a zɛɛ oi, baade ń a gɔ̃kɛbɔo kũa, kɛ́ aaɔ nɛ́ kíapi dɔ̃́aò.
Ɔ̃ Yoiada bɔ̀ ń kía nɛgɔ̃ɛpio à kíafua kpàɛ̀, à ikoyã lá kpàwà. Kɛ́ wà nísikà aà miwa wà aà kpà kía ũ, ɔ̃ wà ɔtaalɛ̀ wà wiilɛ̀ wà mɛ̀: Lua kí dɔ̃ ń aafiao!
Kɛ́ Atalia dɔaiɔ ń gbɛ̃́ kĩniɔ kĩ́api mà, ɔ̃ à fɛ̀lɛ gɛ̀ ń kĩ́i Dii ua.
Kɛ́ à wɛzù, à kípi è zɛa mɔ̀pɛlɛ saɛ lá wì kɛwa. Zĩgɔ̃ badeɔ ń kã̀aepɛnaɔ zɛa aà saɛ, mɛ́ gbɛ̃́pii lɛ́ pɔnakɛ, aalɛ kã̀aepɛ. Ɔ̃ Atalia a pɔkasaɔ ga kɛ̃̀ à wii pã̀lɛ à mɛ̀: Wà bɔ̀ ma kpɛɛ! Wà bɔ̀ ma kpɛɛ!
Ɔ̃ sa'onkia Yoiada ò zĩgɔ̃ badepiɔnɛ: À nɔɛpi sɛ bɔaànɔ bàasi, í gbɛ̃́ pɔ́ bɔ̀ tɛaàziɔ dɛdɛ ń fɛ̃ndao. Asa à mɛ̀ wasu aà dɛ Dii uaoɛ.
Gɔɔ pɔ́ nɔɛpi kà kibɛ bɔlɛ pɔ́ sɔ̃́ɔ ì gɛ̃u zɛ́u, ɔ̃ wà ɔpɛ̀lɛwà, we wà aà dɛ̀u.
Yoiada tò kí ń gbɛ̃́ɔ lɛdoũkɛ̀ ń Diio ḿpii, kɛ́ aa e wàɔ dɛ Diipi gbɛ̃́ɔ ũ yã́i. A tò kí ń gbɛ̃́ɔ lɛdoũkɛ̀ ń kɔ̃o lɔ.
Ɔ̃ wà gɛ̀ Baali kpɛ́ gbòo, aa a gbagbakĩiɔ ń a tã́aɔ wìwi kɛ́lɛkɛlɛ, ɔ̃ aa Baali gbàgbana Matã dɛ̀ gbagbakĩipiɔ saɛ. Yoiadapi Dii kpɛ́ nà gudɔ̃anaɔnɛ ń ɔzĩ,
ɔ̃ à zĩgɔ̃ badeɔ sɛ̀ ń dɔaiɔ ń gbɛ̃́ kĩniɔ píi, aa bɔ̀ Dii kpɛ́u ń kíapio, aa kibɛ bɔlɛ pɔ́ dɔaiɔ ì gɛ̃u zɛ́ sɛ̀. Kɛ́ aa kà kibɛ, ɔ̃ kípi zɔ̃̀lɛ gĩ́naa,
ɔ̃ bùsupi gbɛ̃́pii pɔ kɛ̀na, mɛ́ wɛ̃́lɛ gɔ̃̀ yãkelesai. Lá wà Atalia dɛ̀ ń fɛ̃ndao kibɛn we.
Yoasi kpalablè a wɛ̃̀ soplade guuɛ.
À gɔ̃̀ kía ũ Yehu kpalablea wɛ̃̀ soplade guu, ɔ̃ à zɔ̃̀lɛ kpalau Yelusalɛũ wɛ̃̀ bla. Aà da tɔ́n Zibia, Bɛɛsɛba nɔɛɛ.
Gɔɔ pɔ́ sa'onkia Yoiada lɛdà Yoasiwa, Yoasipi yã́ pɔ́ maa Diiɛ kɛ̀.
Kási i gulɛsĩ pɔ́ wa bòɔ daaĩo, wì gi wàɔ sa'o we, wàɔ tulaletikatɛa weɛ.
Yoasi ò sa'onaɔnɛ: À ɔ̃a pɔ́ wà mɔ̀ò Dii kpɛ́u kãaa, naokɛ'ɔ̃a ń tɔ̀ɔmabo'ɔ̃ao ń ɔ̃a pɔ́ wì mɔò Dii kpɛ́u ń pɔeãwaɔ píi.
Sa'onaɔ lí ɔ̃api si ɔsinaɔwa, wi Dii kpɛ́ guyaaaɔ kɛkɛò.
Kási e Yoasi kpalablea wɛ̃̀ bao ń àaɔ̃ode guu, sa'onaɔ i Dii kpɛ́ guyaaaɔ kɛkɛo,
ɔ̃ kí Yoasi sa'onkia Yoiada sìsi ń sa'onaɔ píi, à ń lá à mɛ̀: Bɔ́yãi álɛ Dii kpɛ́ guyaaaɔ kɛkɛo ni? Ásu ɔ̃a si ɔsinaɔwa lɔo. Àli tó wà Dii kpɛ́ guyaaaɔ kɛkɛò.
Ɔ̃ sa'onaɔ wèi, aai ɔ̃asi gbɛ̃́ɔwa lɔo. Aamɛ wa Dii kpɛ́ guyaaaɔ kɛkɛo.
Ɔ̃ sa'onkia Yoiada kpagolo sɛ̀ à a nɛ́ fɔ̃̀, ɔ̃ a dìlɛ sa'okĩi saɛ Dii kpɛ́ kpɛɛlɛ ɔplaa oi. Ɔ̃ sa'ona pɔ́ lɛ́ kpɛ́ zɛ́ dɔ̃́aɔ ì ɔ̃a pɔ́ wà mɔ̀ò Dii ua kau we píi.
Tó aa è kpagolopi ɔ̃a zɔ̃ɔkũ̀, ɔ̃ kí lakɛ̃na ń sa'onkiao ì nao, aai káka bãniu.
Aaì ɔ̃a pɔ́ wa yɔ̃̀pi na gbɛ̃́ pɔ́ wà Dii kpɛ́ zĩ dànɛ́ɔnɛ ń ɔzĩ, ɔ̃ aaì fĩaboò li'ãnaɔnɛ ń kpɛdɔnaɔ
ń gĩ̀bonaɔ ń gbɛ̀'ãnaɔ. Ɔ̃ aa lí ń gbɛ̀ ãaɔ lùluò lɔ, kɛ́ wà Dii kpɛ́ guyaaaɔ kɛkɛò yã́i ń kpɛ́kɛkɛa zĩ pãleɔ píi.
Wi Dii kpɛ́ ã́nusu taɔ pí ń ɔ̃a pɔ́ wà mɔ̀ò Dii uapioo, ge filia tɛdɛbɔɔ ge au'ɛlɛbɔɔ ge kã̀aeɔ ge vua pɔ́ɔ ge ã́nusu pɔ́ɔ.
Dii kpɛ́kɛkɛnaɔ ɔ̃ wà fĩabòonɛ́.
Gbɛ̃́ pɔ́ aa ɔ̃api kpàmá aa fĩabo zĩkɛnaɔnɛɔ, aali ń lala ɔ̃api yã́ musuo, asa gbɛ̃́piɔá náaideɔnɛ.
Ɔ̃a pɔ́ wa kpà tàae fĩabobɔ ge duun awakpabɔ ũɔ, wìli gɛ̃ò Dii kpɛ́uo. Sa'onaɔ pɔ́ɛ.
Gɔɔ bee Siliɔ kí Azaeli gɛ̀ lɛ̀lɛ Gatawa, ɔ̃ à ɛ̀a lɛ́ mɔ́ lɛ́lɛi Yelusalɛũwa lɔ.
Ɔ̃ Yudaɔ kí Yoasi pɔ́ pɔ́ api ń a dezi Yuda kíaɔ Yosafa ń Yolaũo ń Aaziao kpà Diiwaɔ sɛ̀lɛ ń vua pɔ́ kú Dii kpɛ́ làasiuo ń a bɛ làasiuo píi, a kpã̀sã Azaeliɛ, ɔ̃ Azaeli gò Yelusalɛũla.
Yoasi yã́ kĩniɔ ń yã́ pɔ́ a kɛ̀ɔ píi kú Yuda kíaɔ ladau.
Aà ìwaɔ lɛkpàaĩaàzi, ɔ̃ aa aà dɛ̀ Bɛmilo Sila zɛ́u.
Aà dɛnapiɔ tɔ́n kɛ: Simɛata nɛ́ Yozaba ń Somɛɛ nɛ́ Yozabao. Kɛ́ Yoasi gà, wà aà mia kpàkɔ̃i ń a deziɔ Davidi wɛ̃́lɛu, ɔ̃ aà nɛ́ Amazia zɔ̃̀lɛ aà gbɛu.
Yudaɔ kí Aazia nɛ́ Yoasi kpalablea wɛ̃̀ bao ń àaɔ̃ode guu ɔ̃ Yehu nɛ́ Yoaaza gɔ̃̀ Isailiɔ kía ũ, à zɔ̃̀lɛ kpalau Samali wɛ̃̀ gɛ̃o ń plaoɛ.
À yã́ pɔ́ Dii yeio kɛ̀ à zɛ̀ ń duuna pɔ́ Nɛba nɛ́ Yeloboaũ Isailiɔ dà a kɛauo, i pãalɛɛ̀o.
Ɔ̃ Dii pɔ pà Isailiɔzi, à ń ná Siliɔ kí Azaeliɛ a ɔzĩ ń a nɛ́ Bɛnadadao e Yoaaza kpalablea lɛ́wa.
Yoaaza awakpà Diiɛ, ɔ̃ Dii sìaànɔ, asa a è lá Siliɔ kíapi lɛ́ Isailiɔ wɛtã.
Dii tò aa suabana è, ɔ̃ aa bɔ̀ Siliɔ ɔzĩ, ɔ̃ baade ku a ua lá a ziwa.
Kási aai ɔbɔlɛ duuna pɔ́ Nɛba nɛ́ Yeloboaũ ń dá a kɛau guuo, aa zɛ̀òɛ. Asetaati lí gì pɛ́lɛa Samali.
Yoaaza zĩgɔ̃ɔ ye láai, mɛ́ i kɛ sɔ̃de gbɛ̃ɔn blakwiɔ ń zĩkasɔ̃go mɛ̀n kwiɔ ń zĩgɔ̃ kɛ̀sɛde gbɛ̃ɔn ɔ̀aasɔsɔo lɛɛ kwiɔ (10.000) bàasio, asa Siliɔ kía ń kɛ́ kɛ́lɛkɛlɛɛ, ɔ̃ aa gɔ̃̀ lán bùsuti pɔ́ wà ɔ̃zɔ̃̀wàwa.
Yoaaza yã́ kĩniɔ, yã́ pɔ́ a kɛ̀ɔ ń a nɛgɔ̃nkɛyãɔ ku Isaili kíaɔ ladau.
Kɛ́ Yoaaza gà, ɔ̃ wà aà vĩ̀ Samali, ɔ̃ aà nɛ́ Yehoasi zɔ̃̀lɛ aà gbɛu.
Yudaɔ kí Yoasi kpalablea wɛ̃̀ bla àaɔ̃saide guu ɔ̃ Yoaaza nɛ́ Yehoasi gɔ̃̀ Isailiɔ kía ũ, à zɔ̃̀lɛ kpalau wɛ̃̀ gɛ̃o ń mɛ̀ndooɛ.
À yã́ pɔ́ Dii yeio kɛ̀, i ɔbɔlɛ duuna pɔ́ Nɛba nɛ́ Yeloboaũ Isailiɔ dà a kɛau guuo, à zɛ̀òɛ.
Yehoasi yã́ kĩni pɔ́ a kɛ̀ɔ ń a nɛgɔ̃nkɛyãɔ ń zĩ pɔ́ a kà ń Yudaɔ kí Amaziao ku Isaili kíaɔ ladau.
Kɛ́ à gà, wà aà mia kpàkɔ̃i ń Isaili kíaɔ Samali, ɔ̃ Yeloboaũ zɔ̃̀lɛ aà gbɛu.
Ɛlizi lɛ́ gyãkɛ, a bleo, ɔ̃ Isailiɔ kí Yehoasi gɛ̀ aà lè, àlɛ ɔ́ɔlɔɛ̀ à mɛ̀: Baa! Baa! Isaili zĩkasɔ̃goɔ ń a sɔ̃deɔn n ũ.
Ɔ̃ Ɛlizi òɛ̀: Sá sɛ́ ń kaɔ. Kɛ́ a sɛ̀,
ɔ̃ Ɛlizi òɛ̀: Ka kpa sáa. Kɛ́ a kpà sáa, ɔ̃ Ɛlizi ɔnàna kípi ɔɔwa
à mɛ̀: Gukpɛ fɛnɛnti wɛ̃. Kɛ́ a wɛ̃̀, ɔ̃ Ɛlizi mɛ̀: Kapi zu. Kɛ́ a zù, ɔ̃ Ɛlizi mɛ̀: Dii zĩblekan we. Zĩblea Siliɔwa kaɛ. Ńyɔ̃ Siliɔ fu Afɛki míɔmiɔɛ.
Ɔ̃ Ɛlizi mɛ̀: Kapiɔ sɛ́lɛ. Kɛ́ a sɛ̀lɛ, ɔ̃ Ɛlizi òɛ̀: Tɔɔlɛ lɛ́ò. A lɛ̀ò gɛ̃n àaɔ̃, ɔ̃ à zɛ̀.
Ɔ̃ Lua gbɛ̃́pi pɔ pàaàzi à mɛ̀: A maa ǹ tɔɔlɛ lɛ́ò yãa gɛ̃n sɔo ge sooloɛ, ní zĩble Siliɔwa míɔmiɔ. Tiasa ńyɔ̃ zĩblemá gɛ̃n àaɔ̃ɛ.
Ɛlizi gà, ɔ̃ wà aà vĩ̀. Kɛ́ a wɛ̃ sù, ɔ̃ Mɔabu gbãamɔnɛdeɔ sì Isaili bùsuu.
Gɔɔ bee gbɛ̃́ɔ lɛ́ gɛ vĩɛ. Kɛ́ aa gbãamɔnɛdepiɔ è, ɔ̃ aa gɛpi sɛ̀ ɔzɔ̃̀i Ɛlizi miau. Kɛ́ gɛpi lɛ̀lɛ Ɛlizi wáɔwa, ɔ̃ à vù à fɛ̀lɛ zɛ̀.
Siliɔ kí Azaeli Isailiɔ wɛtã̀ e Yoaaza kpalablea lɛ́waɛ.
Ɔ̃ Dii sùuukɛ̀ńnɔ à wɛ̃nadɔ̃̀nɛ́, à ń wɛgwà a bàa pɔ́ kú ń Ablahaũo ń Izaakio ń Yakɔbuo yã́i. I we ń tɔ̀lɔzɔ̃̀o, i ń vũaao e ń a gbão.
Kɛ́ Siliɔ kí Azaeli gà, ɔ̃ aà nɛ́ Bɛnadada zɔ̃̀lɛ aà gbɛu.
Kɛ́ Yoaaza nɛ́ Yehoasi zĩkà ń Azaeli nɛ́ Bɛnadadapio, à ɛ̀a wɛ̃́lɛ pɔ́ Azaeli sì a mae Yoaazawaɔ sìwà. Yehoasi zĩblèwà gɛ̃n àaɔ̃ɛ, ɔ̃ à Isaili wɛ̃́lɛpiɔ sìwà.
Isailiɔ kí Yoaaza nɛ́ Yehoasi kpalablea wɛ̃̀ plaade guu ɔ̃ Yoasi nɛ́ Amazia gɔ̃̀ Yudaɔ kía ũ.
Aà wɛ̃̀ baasɔode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ baakwi mɛ̀ndosaiɛ. Aà da tɔ́n Yoadã, Yelusalɛũ nɔɛɛ.
À yã́ pɔ́ Dii yei kɛ̀, ãma i ka a mae Davidi pɔ́wao. À a mae Yoasi ɔlɛsɛ̀ɛ wásawasa.
Ãma i gulɛsĩ pɔ́ wa bòɔ daaĩo, wìɔ sa'o wàɔ tulaletikatɛa we e tiaɛ.
Kɛ́ à zɛ̀dɔ kpalau, ɔ̃ à a ìwa pɔ́ aa a mae dɛ̀ɔ dɛ̀dɛ sɔ̃.
Lá a ku Mɔizi ikoyã láuwa, i gbɛ̃dɛnapiɔ nɛ́ɔ dɛdɛo. Lápi guu Dii mɛ̀ wasu maeɔ dɛdɛ ń nɛ́ɔ duuna yã́io, mɛ́ wasu nɛ́ɔ dɛdɛ ń maeɔ duuna yã́io. Baade a ga azĩa duuna yã́iɛ.
Amazia mɛ́ zĩblè Ɛdɔũɔwa Guzulɛ Wisideu gbɛ̃ɔn ɔ̀aasɔsɔo lɛɛ kwi (10.000). Zĩpi guu à Sela sìu, ɔ̃ à tɔkpàɛ̀ Yɔkeeli e ń a gbão.
Bee gbɛa Amazia gbɛ̃́ɔ zĩ̀ Isailiɔ kí Yoaaza nɛ́ Yehoasi, Yehu tɔũnawa, a òɛ̀: Mɔ wà kɔ̃ le zĩlau.
Isailiɔ kí Yoasi wèwà à mɛ̀: Libã bùsu lɛaa lɛ́kpãsãkɛ̀ Libã bùsu sɛdɛ líɛ à mɛ̀, aà a nɛnɔɛ kpã́sã a nɛ́wa, ɔ̃ Libã bùsu wài mɔ̀ ɔ̃zɔ̃̀ lɛaapiwa.
N zĩblè Ɛdɔũɔwa, ɔ̃ n nzĩa sɛ̀ lɛsĩ. N tɔbɔ̀, ãma ǹ nzĩa to tɛɛɛ. Tó n sòle dà, ńyɔ̃ fua, mpi ń Yudaɔ píi.
Kási Amazia i swã́sɛio, ɔ̃ Yehoasi mɔ̀ lɛ́lɛiwà. Aa kɔ̃ lè Yuda bùsu wɛ̃́lɛu Bɛsɛmɛsi.
Kɛ́ Isailiɔ Yudaɔ fù, ɔ̃ Yudaɔ bàalɛ̀, baade tà a bɛ.
Bɛsɛmɛsi we ɔ̃ Yehoasi Amazia kũ̀u à tàò Yelusalɛũ. À a bĩ́i gbòo gã̀sĩsuu ɔ̀aa pla za Ɛflaiũ Bɔlɛ e Gola Bɔlɛ.
À vua ń ã́nusuo ń pɔ́ pɔ́ kú Dii kpɛ́uɔ ń pɔ́ pɔ́ kú kibɛ làasiuɔ sɛ̀lɛ píi, ɔ̃ à gbɛ̃́ɔ kũ̀kũ à tàńnɔ Samali zĩ̀zɔɔ ũ.
Yehoasi yã́ kĩni pɔ́ a kɛ̀ɔ ń a nɛgɔ̃nkɛyãɔ ku Isaili kíaɔ ladau ń lá à zĩkà ń Yudaɔ kí Amaziaoo.
Kɛ́ Yehoasi gà, wà aà mia kpàkɔ̃i ń Isaili kíaɔ Samali, ɔ̃ aà nɛ́ Yeloboaũ zɔ̃̀lɛ aà gbɛu.
Yudaɔ kí Amazia ku Yehoasi gaa gbɛa e wɛ̃̀ gɛ̃oɛ.
Amazia yã́ kĩniɔ ku Yuda kíaɔ ladau.
Wà lɛkpàaĩaàzi Yelusalɛũɛ, ɔ̃ à bàalɛ̀ tà Lakisi. Ɔ̃ wà gbɛ̃́ɔ gbàɛ, aa pɛ̀lɛaàzi aa aà dɛ̀ we.
Ɔ̃ wà aà gɛ sɛ̀ ń sɔ̃́o wà sùò Yelusalɛũ, wà aà mia kpàkɔ̃i ń a deziɔ Davidi wɛ̃́lɛu.
Ɔ̃ Yudaɔ Uzia kpà kía ũ aà mae Amazia gbɛu. Uzia wɛ̃̀ gɛ̃o ń mɛ̀ndooɛ.
Ɔ̃mɛ Elata kɛ̀kɛ kàlɛ Yudaɔnɛ a mae gaa gbɛa.
Yudaɔ kí Yoasi nɛ́ Amazia kpalablea wɛ̃̀ gɛ̃ode guu ɔ̃ Yoasi nɛ́ Yeloboaũ gɔ̃̀ Isailiɔ kía ũ Samali, à zɔ̃̀lɛ kpalau wɛ̃̀ bla ń mɛ̀ndooɛ.
À yã́ pɔ́ Dii yeio kɛ̀, i ɔbɔlɛ duuna pɔ́ Nɛba nɛ́ Yeloboaũ Isailiɔ dà a kɛau guuo.
Ɔ̃mɛ ɛ̀a Isaili bùsu sì za Amata bɔlɛi e Ísia Wisidei, lá Dii Isailiɔ Lua dà a zɔ̀blena Amitai nɛ́ Yonasi, Gatefɛɛ gbɛ̃́ɛ a òwa.
Asa Dii è Isailiɔ lɛ́ taasikɛ maamaaɛ, zɔɔ ń wɛ̃́ɛɔ píi, mɛ́ aa gbɛ̃e vĩ à dɔńlɛo.
Dii i mɛ á Isailiɔ tɔ́ dɛ dṹniauo, ɔ̃ à ń suabà Yehoasi nɛ́ Yeloboaũ sabai.
Yeloboaũ yã́ kĩni pɔ́ a kɛ̀ɔ ń zĩ pɔ́ a kàɔ ku Isailiɔ kíaɔ ladau ń lá à ɛ̀a Damasi ń Amatao sì Isailiɔnɛo.
Kɛ́ à gà, wà aà mia kpàkɔ̃i ń a dezi Isaili kíaɔ, ɔ̃ aà nɛ́ Zakali zɔ̃̀lɛ aà gbɛu.
Isailiɔ kí Yeloboaũ kpalablea wɛ̃̀ baasɔo ń plaode guu Amazia nɛ́ Uzia gɔ̃̀ Yudaɔ kía ũ.
Aà wɛ̃̀ gɛ̃o ń mɛ̀ndoode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ blakwi ń plaoɛ. Aà da tɔ́n Yekolia, Yelusalɛũ nɔɛɛ.
À yã́ pɔ́ Dii yei kɛ̀ lá a mae Amazia kɛ̀waɛ.
Ãma i gulɛsĩ pɔ́ wa bòɔ daaĩo, gbɛ̃́ɔ ìɔ sa'o wàɔ tulaletikatɛa we e tiaɛ.
Ɔ̃ Dii tò kusu aà lè, a vĩɛ e à gɛ̀ gàò. Aà kpɛ́ kú adoaɛ, aà nɛ́ Yotaũ mɛ́ kú kibɛ. Ɔ̃mɛ Yudaɔ dɔaana ũ.
Uzia yã́ kĩniɔ ku Yuda kíaɔ ladau ń yã́ pɔ́ a kɛ̀ɔ píi.
Kɛ́ à gà, wà aà vĩ̀ kãi ń kíapiɔ Davidi wɛ̃́lɛu, ɔ̃ aà nɛ́ Yotaũ zɔ̃̀lɛ aà gbɛu.
Yudaɔ kí Uzia kpalablea wɛ̃̀ bla plasaide guu ɔ̃ Yeloboaũ nɛ́ Zakali gɔ̃̀ Isailiɔ kía ũ Samali, à zɔ̃̀lɛ kpalau mɔ sooloɛ.
À yã́ pɔ́ Dii yeio kɛ̀ lá a deziɔ kɛ̀waɛ. I ɔbɔlɛ duuna pɔ́ Nɛba nɛ́ Yeloboaũ Isailiɔ dà a kɛau guuo.
Ɔ̃ Yabɛsi nɛ́ Saluũ lɛkpàaĩaàzi ń gbɛ̃́ɔ, à aà dɛ̀ Ibleaũ, ɔ̃ à zɔ̃̀lɛ aà gbɛu.
Zakali yã́ kĩniɔ ku Isaili kíaɔ ladau.
Màa yã́ pɔ́ Dii ò Yehuɛ kɛ̀, à mɛ̀ aà buiɔ mɛ́ aaɔ Isaili kpalable e à gɛ pɛ aà sɔ̃kpaɛɔwa.
Yabɛsi nɛ́ Saluũ gɔ̃̀ kía ũ Yudaɔ kí Uzia kpalablea wɛ̃̀ bla mɛ̀ndosaide guuɛ, à zɔ̃̀lɛ kpalau Samali mɔ doɛ.
Kɛ́ Gadi nɛ́ Mɛnaeũ bɔ̀ Tiiza à gɛ̀ Samali, ɔ̃ à Yabɛsi nɛ́ Saluũpi lɛ̀ we a dɛ̀, ɔ̃ à zɔ̃̀lɛ aà gbɛu.
Saluũ yã́ kĩniɔ ń lɛ́ pɔ́ a kpàaĩ ń gbɛ̃́ɔ Zakalizio ku Isaili kíaɔ ladau.
Mɛnaeũpi bɔ̀ Tiiza à gɛ̀ lɛ̀lɛ Tifasawa ń gbɛ̃́ pɔ́ kú a guuɔ ń gbɛ̃́ pɔ́ kú a bùsuuɔ píi, asa aa gì zɛwɛ̃iɛ̀ɛ. Kɛ́ à lɛ̀lɛmá, ɔ̃ à nɔsindeeɔ pùipui píi.
Yudaɔ kí Uzia kpalablea wɛ̃̀ bla mɛ̀ndosaide guu ɔ̃ Gadi nɛ́ Mɛnaeũpi gɔ̃̀ Isailiɔ kía ũ, à zɔ̃̀lɛ kpalau Samali wɛ̃̀ kwiɛ.
À yã́ pɔ́ Dii yeio kɛ̀ e a wɛ̃ni lɛ́uɛ. I ɔbɔlɛ duuna pɔ́ Nɛba nɛ́ Yeloboaũ Isailiɔ dà a kɛau guuo.
Kɛ́ Asiliɔ kí Pulu sì Isaili bùsuu, ɔ̃ Mɛnaeũ aà gbà ã́nusu tɔnu baakwi ń síiɔ̃o, kɛ́ Pulupi e ɔdawa, i zɛdɔ kpalau yã́i.
Mɛnaeũ tò Isailiɔ ã́nusupi fĩabò, ɔ̃ ɔdeɔ ã́nusu kpà ń miwa ɔwatɛ̃ blakwikwi Asiliɔ kía pɔ́ ũ. Ɔ̃ Asiliɔ kíapi ɛ̀a tà, i zɛ ń bùsu weo.
Mɛnaeũ yã́ kĩniɔ ku Isaili kíaɔ ladau ń yã́ pɔ́ a kɛ̀ɔ píi.
Kɛ́ à gà, ɔ̃ aà nɛ́ Pekaia zɔ̃̀lɛ aà gbɛu.
Yudaɔ kí Uzia kpalablea wɛ̃̀ blakwide guu ɔ̃ Mɛnaeũ nɛ́ Pekaia gɔ̃̀ Isailiɔ kía ũ, à zɔ̃̀lɛ kpalau Samali wɛ̃̀ plaɛ.
À yã́ pɔ́ Dii yeio kɛ̀, i ɔbɔlɛ duuna pɔ́ Nɛba nɛ́ Yeloboaũ Isailiɔ dà a kɛau guuo.
Aà zĩgɔ̃ bade Lemalia nɛ́ Pɛka lɛkpàaĩaàzi ń gbɛ̃́ɔ. Ɔ̃ à Galada bùsudeɔ sɛ̀ gbɛ̃ɔn blakwi à sìńnɔ kípizi aà zɛgikĩi Samali, à aà dɛ̀ ń Aagobuo ń Alieo, ɔ̃ à zɔ̃̀lɛ aà gbɛu.
Pekaia yã́ kĩniɔ ku Isaili kíaɔ ladau ń yã́ pɔ́ a kɛ̀ɔ píi.
Yudaɔ kí Uzia kpalablea wɛ̃̀ blakwi ń plaode guu ɔ̃ Lemalia nɛ́ Pɛka gɔ̃̀ Isailiɔ kía ũ, à zɔ̃̀lɛ kpalau Samali wɛ̃̀ baoɛ.
À yã́ pɔ́ Dii yeio kɛ̀, i ɔbɔlɛ duuna pɔ́ Nɛba nɛ́ Yeloboaũ Isailiɔ dà a kɛau guuo.
Pɛka gɔɔ ɔ̃ Asiliɔ kí Pulu mɔ̀ Iyoni sì ń Abɛli Bɛmaakao ń Yanɔao ń Kɛdɛsio ń Azooo. À Nɛfatali bùsu sì lɔ, Galada ń Galileo píi, ɔ̃ à bùsupideɔ kũ̀kũ tàńnɔ Asili.
Ela nɛ́ Ozee lɛkpàaĩ ń gbɛ̃́ɔ Pɛkazi, ɔ̃ à aà dɛ̀ à zɔ̃̀lɛ aà gbɛu Uzia nɛ́ Yotaũ kpalablea wɛ̃̀ baode guu.
Pɛka yã́ kĩniɔ ku Isaili kíaɔ ladau ń yã́ pɔ́ a kɛ̀ɔ píi.
Isailiɔ kí Lemalia nɛ́ Pɛka kpalablea wɛ̃̀ plaade guu ɔ̃ Uzia nɛ́ Yotaũ gɔ̃̀ Yudaɔ kía ũ.
Aà wɛ̃̀ baasɔode guu ɔ̃ à nà kpalableawa, à zɔ̃̀lɛ kpalau Yelusalɛũ wɛ̃̀ gɛ̃o ń mɛ̀ndooɛ. Aà da tɔ́n Yelusa, Zadoki nɛ́ɛ.
À yã́ pɔ́ Dii yei kɛ̀ lá a mae Uzia kɛ̀waɛ.
Ãma i gulɛsĩ pɔ́ wa bòɔ daaĩo, wìɔ sa'o wàɔ tulaletikatɛa we e tiaɛ. Ɔ̃mɛ Dii ua bɔlɛ pɔ́ kú musu kɛ̀kɛ.
Yotaũ yã́ kĩniɔ ku Yuda kíaɔ ladau ń yã́ pɔ́ a kɛ̀ɔ píi.
Gɔɔ bee Dii tò Siliɔ kí Lezini ń Lemalia nɛ́ Pɛkao nà lɛ́lɛa Yudaɔwawa.
Kɛ́ Yotaũ gà, wà aà mia kpàkɔ̃i ń a deziɔ Davidi wɛ̃́lɛu, ɔ̃ aà nɛ́ Aaza zɔ̃̀lɛ aà gbɛu.
Lemalia nɛ́ Pɛka kpalablea wɛ̃̀ gɛ̃o ń plaode guu ɔ̃ Yotaũ nɛ́ Aaza gɔ̃̀ Yudaɔ kía ũ.
Aà wɛ̃̀ baode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ gɛ̃o ń mɛ̀ndooɛ. I yã́ pɔ́ Dii a Lua yei kɛ lá a dezi Davidiwao.
À zɛ̀ ń Isaili kíaɔ yãkɛaoɛ. À sa pɔ́ wì a pɔ́ kátɛu à tɛ́kũ ò ń a nɛgɔ̃ɛo se. À yãbɛ̃ɛkɛ̀, lá bui pɔ́ Dii ń yá Isailiɔnɛɔ ì kɛ yãawaɛ.
À sa'ò à tulaletikàtɛa gulɛsĩ pɔ́ wa bòɔwa ń sĩ̀sĩɔ musuɔ ń lí yɛ̀lɛlɛɔ gbáuɔ píi.
Bee gbɛa Siliɔ kí Lezini ń Isailiɔ kí Lemalia nɛ́ Pɛkao mɔ̀ zĩkai Yelusalɛũ. We aa koezɔ̃̀u Aazazi, kási aai fɔ̃ zĩblèwào.
Zĩbeezĩ Lezini Yudaɔ yà ń bɔ́lɛ Elata, à ɛ̀a sìmá, ɔ̃ Ɛdɔũɔ mɔ̀ zɔ̃̀lɛ we e ń a gbão.
Ɔ̃ Aaza gbɛ̃́ɔ zĩ̀ Asiliɔ kí Puluwa à mɛ̀: N zɔ̀blenan ma ũ, mɛ́ n nɛ́n ma ũ. Mɔ ǹ ma bɔ Siliɔ kía ń Isailiɔ kía pɔ fɛ̀lɛmanɔɔ ɔzĩ.
Aaza ã́nusu ń vua pɔ́ kú Dii kpɛ́uo ń a bɛ làasiuo sɛ̀lɛ à Asiliɔ kía gbà a kpã̀sãɛ̀.
Ɔ̃ Asiliɔ kíapi aà yãmà, à gɛ̀ lɛ̀lɛ Damasiwa a sì. À Lezini dɛ̀, ɔ̃ à tà ń Damasideɔ Kii.
Kí Aaza gɛ̀ dà Asiliɔ kí Pulupilɛ Damasi. À sa'okĩi è we, ɔ̃ à a taa kɛ̀ lá guu, a kpã̀sã sa'ona Uliaɛ ń a kɛa taao píi.
Sa'ona Ulia sa'okĩipi kɛ̀ lá kí Aaza kpã̀sãɛwa wásawasa, à a mìdɛ e kí Aazapi àɔ gɛ́ sui ń Damasio.
Kɛ́ à sù, à tã́agbagbakĩipi è, ɔ̃ à sɔ̃̀i à dɛ̀dɛwà.
À sa pɔ́ wì a pɔ́ kátɛu à tɛ́kũ òwà, à pɔ́wɛnti kàwà, à itɔ̃̀lɛwà, à sáaukpasa au ɛ̀lɛwà.
Dii gbagbakĩi pɔ́ wa pì ń mɔgotɛ̃o ku sa'okĩi dafupi ń Dii kpɛ́o zãnguo, ɔ̃ Aazapi sɛ dìlɛ sa'okĩi dafupi saɛ ɔplaa oi.
Ɔ̃ kí Aazapi yãdìlɛ sa'ona Uliaɛ à mɛ̀: Nìli sa kɔɔ pɔ́ wì a pɔ́ kátɛu à tɛ́kũ o sa'okĩi zɔ̃ɔpiwa ń pɔ́wɛnti oosio ń kí sa pɔ́ wì a pɔ́ kátɛu à tɛ́kũo ń aà pɔ́wɛnti gbao ń gbɛ̃́ɔ sa pɔ́ wì a pɔ́ kátɛu à tɛ́kũo ń ń pɔ́wɛnti gbao ń í pɔ́ aaì tɔ̃́lɛo. Nìli sa pɔ́ wì a pɔ́ kátɛu à tɛ́kũ ń sáaukpasao au ɛ́lɛwà. Sa'okĩi pɔ́ wa pì ń mɔgotɛ̃o sɔ̃ aɔ dɛmɛɛ màsokɛkĩi ũɛ.
Ɔ̃ sa'ona Ulia kɛ̀ lá kí Aaza òɛwa.
Kí Aaza mɔ̀pɛpɛɛɔ gògo tadibɔɔwa à ń taɔ bùa. À íkakĩi gò mɔgotɛ̃ zuswana pɔ́ kú a zíɛɔwa, a dìlɛ gbɛɔwa.
À kí gĩ́na pɔ́ wa bò Dii ua ń aà bɔlɛ pɔ́ kú weo gbòo misiilɛa Asiliɔ kíaɛ yã́i.
Aaza yã́ kĩniɔ ku Yuda kíaɔ ladau ń yã́ pɔ́ a kɛ̀ɔ píi.
Aaza gà, ɔ̃ wà aà mia kpàkɔ̃i ń a deziɔ Davidi wɛ̃́lɛu, ɔ̃ aà nɛ́ Ezekia zɔ̃̀lɛ aà gbɛu.
Yudaɔ kí Aaza kpalablea wɛ̃̀ kuɛplade guu ɔ̃ Ela nɛ́ Ozee gɔ̃̀ Isailiɔ kía ũ Samali, à zɔ̃̀lɛ kpalau wɛ̃̀ kɛ̃okwiɛ.
À yã́ pɔ́ Dii yeio kɛ̀, ãma i kɛ lá Isailiɔ kía pɔ́ dɔ̀aaɛɔ kɛ̀wao.
Asiliɔ kí Samanasaa mɔ̀ lɛ̀lɛwà, ɔ̃ Ozee gɔ̃̀ aà zɔ̀blena ũ, àlɛ falubɔɛ̀.
Ozee gbɛ̃́ɔ zĩ̀ Egipiɔ kí Sowa, ɔ̃ i falu pɔ́ ì bɔ Samanasaaɛ wɛ̃ ń wɛ̃o bɔɛ̀ lɔo. Kɛ́ Samanasaa è Ozee bɔ̀ a kpɛ, ɔ̃ à aà kũ̀ à mɔkàwà à aà dàkpɛu.
Ɔ̃ Samanasaa lɛ̀lɛ Isaili bùsuwa píi. Aà gbɛ̃́ɔ mɔ̀ koezɔ̃̀ Samalizi, aa ku we e wɛ̃̀ àaɔ̃.
Ozee kpalablea wɛ̃̀ kɛ̃okwide guu ɔ̃ Samanasaapi Samali sì à tà ń Isailiɔ a bùsuu, à ń kálɛkalɛ Ala ń Gozã pɔ́ kú Aboo baao ń Mɛdɛ bùsu wɛ̃́lɛɔ guuo.
Yã́pi kɛ̀ màa kɛ́ Isailiɔ duunakɛ̀ Dii ń Lua pɔ́ ń bɔ́ Egipiɔ kí Falaɔ̃ɔ ɔzĩɛ yã́iɛ. Aa misìilɛ dii pãleɔnɛ,
aa bui pɔ́ Dii ń yánɛ́ɔ ɔlɛsɛ̀, aa zɛ̀ ń yã́ pɔ́ Isailiɔ kíaɔ dànɛ́ɔɛ.
Aa yãdɔɔsai dìlɛ Dii ń Lua yã́ gbɛu, aa gulɛsĩɔ bò ńzĩaɛ ń wɛ̃́lɛɔ guu píi sɛa za bualoũɔ ń wɛ̃́lɛ bĩ́ideɔ.
Aa gbɛɔ ń líɔ pɛ̀lɛpɛlɛ sĩ̀sĩ lɛsĩɔwa píi ń lí yɛ̀lɛlɛɔ gbáuɔ píi.
Aa tulaletikàtɛa gulɛsĩ pɔ́ aa bòpiɔwa píi, lá bui pɔ́ Dii ń yánɛ́ɔ kɛ̀wa. Yãvãi pɔ́ aa kɛ̀piɔ mɛ́ Dii pɔ fɛ̀lɛɛ̀.
Aa zɔblè tã́aɔnɛ. Dii ònɛ́ yãa sɔ̃ aasu kɛo.
Dii dà ãnabiɔ ń gu'enaɔnɛ píi, ɔ̃ aa lɛnàwà Isailiɔ ń Yudaɔnɛ, aa mɛ̀ aa mikɛ̃ ń yãvãiɔwa, aaiɔ Dii yãdilɛaɔ ń aà yãdanɛo kũa, lá a ku ikoyã pɔ́ a dìlɛ ń deziɔnɛ guu, à ɛ̀a dà a zɔ̀blena ãnabiɔnɛ aa òwa.
Ń beeo Isailiɔ i swã́sɛio, an swã́ gbãa lá ń dezi pɔ́ aai Dii ń Lua náaikɛoɔ pɔ́waɛ.
Aa gì aà ɔtondɔkĩi gwai, aa aà bàakuańnɔ yã́ gbòo, aai lɛ́ pɔ́ a nàwànɛ́ yãdao. Aa tɛ̀ pɔpãɔzi, ɔ̃ aa gɔ̃̀ pã. Aa bui pɔ́ liaańziɔ ɔlɛsɛ̀, bui pɔ́ Dii mɛ̀ aasu ń kɛa kɛopiɔ.
Aa pãkpà Dii ń Lua yãdilɛaɔzi, aa mɔkàsa mɛ̀n pla lán gáaenaɔwa ń diiɔ ũ, aa Asetaati lí pɛ̀lɛ, aa kùlɛ luabɛ pɔ́ɔnɛ, aa zɔblè Baaliɛ.
Aa sa pɔ́ wì a pɔ́ kátɛu à tɛ́kũ ò ń ń nɛ́ɔ, gɔ̃ɛɔ ń nɔɛɔ, aa màsokɛ̀, aa wɛlɛna gà, aa ńzĩa kpà yã́ pɔ́ Dii yeiowa, aa aà pɔ fɛ̀lɛɛ̀.
Ɔ̃ Dii pɔ pàńzi maamaa à ń yá. Yuda bui mɛ́ gɔ̃̀ ado.
Baa se Yudaɔ i Dii ń Lua yãdilɛaɔ mao, aa Isailiɔ ɔlɛsɛ̀ɛ.
Ɔ̃ Dii gì Isaili buipiɔzi píi. À ń wɛtã̀ à ń ná gbɛ̃́ pɔ́ aalɛ gbãamɔnɛ́ɔnɛ ń ɔzĩ e à gɛ̀ ń yáò.
Kɛ́ Dii Isailiɔ kɛ̃̀ Davidi buiɔwa, ɔ̃ aa Nɛba nɛ́ Yeloboaũ dìlɛ ń kía ũ. Yeloboaũpi mɛ́ Isailiɔ swãfɛ̃̀ Diiɛ, a tò aa duun sà zɔ̃ɔ kɛ̀.
Isailiɔ gì lɛ́ duuna pɔ́ Yeloboaũ kɛ̀ɔ kɛ, aai mikɛ̃wào,
ɔ̃ Dii ń yá, lá a dà a zɔ̀blena ãnabiɔnɛ aa òwa. Asiliɔ Isailiɔ nàaa ń bùsuu aa tàńnɔ zĩ̀zɔɔ ũ, ɔ̃ aa ku we e ń a gbão.
Asiliɔ kía tò gbɛ̃́ɔ bɔ̀lɛ Babɛli ń Kutao ń Avao ń Amatao ń Sefavaiũo, ɔ̃ à ń kálɛkalɛ Samali wɛ̃́lɛɔ guu Isailiɔ gbɛu. Màa aa Samali bùsu sì aa zɔ̃̀lɛ a wɛ̃́lɛɔ guu.
Kɛ́ aa kà we káau, aali Dii sísio, ɔ̃ à nɔ̀ɔmusuɔ gbàɛmá, aalɛ ń dɛdɛ.
Ɔ̃ wa ò Asiliɔ kíaɛ wà mɛ̀: Gbɛ̃́ pɔ́ n ń sɛ́ n ń kálɛkalɛ Samali wɛ̃́lɛɔ guuɔ, aa bùsupi tã́akɛkɛa dɔ̃o, ɔ̃ à nɔ̀ɔmusuɔ gbàɛmá, aalɛ ń dɛdɛ.
Ɔ̃ Asiliɔ kía mɛ̀: Wà Samali sa'ona pɔ́ wa suńnɔɔ do gbaɛ aà ta we, i bùsupi tã́a yãdadanɛ́.
Ɔ̃ Samali sa'onae ɛ̀a tà we à zɔ̃̀lɛ Bɛtɛli. A dàda gbɛ̃́ɔnɛ lá aa kɛ aali Dii sísi.
Gɔɔ bee gbɛ̃́ pɔ́ mɔ̀ zɔ̃̀lɛ wɛ̃́lɛpiɔ guuɔ, bui píi ń a tã́aoɛ, ɔ̃ aa ń tã́apiɔ taa kɛ̀ aa pɛ̀lɛpɛlɛ gulɛsĩ pɔ́ Isailiɔ bòɔ kpɛ́ɔ guu.
Babɛlideɔ Sukobenɔ pì, Kutadeɔ Nɛɛgali pì, Amatadeɔ Asima pì,
Avadeɔ Nibaza ń Taatakio pì, Sefavaiũdeɔ sa pɔ́ wì a pɔ́ kátɛu à tɛ́kũ ò ń ń nɛ́ɔ ń tã́a Adamɛlɛki ń Anamɛlɛkiowa.
Ɔ̃ aa ɛ̀a Dii sìsi lɔ. Aa ń gbɛ̃́ɔ dilɛa gulɛsĩpiɔ gbàgbanaɔ ũ tɛ̃ vĩo, ɔ̃ aaìɔ sa'onɛ́ gulɛsĩpiɔ kpɛ́ɔ guu.
Aa Dii sìsi, ɔ̃ aalɛ zɔble ń tã́aɔnɛ lá bùsu pɔ́ aa bɔ̀u fɛlɛkaayã dɛwa.
Màa aa ń fɛlɛkaayã kũa e ń a gbão. Aalɛ Dii sisio, asa aali aà ɔtondɔkĩi gwao, aaliɔ aà yãdanɛ kũao ge aà ikoyã ge yã́ pɔ́ a dìlɛ Yakɔbu pɔ́ à ɛ̀a tɔkpàɛ̀ Isaili buiɔnɛɔ.
Kɛ́ Dii mɛ̀ a bàa aɔ kú ń Isailipiɔ yãa, à mɛ̀ aasu dii pãleɔ sísio, aasu kúlɛnɛ́o, aasu zɔblenɛ́o, aasu sa'omáo,
sema a gbɛ̃́ pɔ́ a ń bɔ́lɛ Egipi ń a iko zɔ̃ɔo ń a gã̀sa gbãao. Api ámɛ aaɔ a sisi, aaɔ kúlɛɛ, aai sa'owa.
À mɛ̀ aaɔ a ɔtondɔkĩi gwa, aaiɔ a yãdanɛɔ kũa ń a ikoyãɔ ń yãdilɛa pɔ́ a kɛ̃̀nɛ́ lá guuɔ e gɔɔpii. Aasu dii pãleɔ sísio.
Aasu to a bàakuańnɔ yã́ lí sã́ńguo. Aasu dii pãleɔ sísio.
Aali a Dii ń Lua sísi ado. Ámɛ á ń bɔ ń wɛ̀lɛɔ ɔzĩ ḿpii.
Ń beeo aai swã́sɛio, ɔ̃ aa zɛ̀ ń ń fɛlɛkaayão.
Buipiɔ Dii sìsi, kási aa gì lɛ́ zɔble ń tã́aɔnɛ lɔɛ, ɔ̃ an nɛ́ɔ ń ń tɔũnaɔ lɛ́ kɛ lá ń maepiɔ kɛ̀wa e ń a gbão.
Isailiɔ kí Ela nɛ́ Ozee kpalablea wɛ̃̀ àaɔ̃de guu ɔ̃ Aaza nɛ́ Ezekia gɔ̃̀ Yudaɔ kía ũ.
Aà wɛ̃̀ baasɔode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ baakwi mɛ̀ndosaiɛ. Aà da tɔ́n Abi, Zakali nɛ́ɛ.
À yã́ pɔ́ Dii yei kɛ̀ lá a dezi Davidi kɛ̀wa píiɛ.
À gulɛsĩ pɔ́ wa bòɔ gbòo, à tã́agbɛɔ wìwi, à Asetaati lipɛlɛɔ zɔ̃̀zɔ̃. À mɔgotɛ̃ mlɛ̃ pɔ́ Mɔizi pi gbɛ̃̀gbɛ̃, asa e gɔɔ bee Isailiɔ lɛ́ tulaletikatɛawàɛ, aa tɔkpàɛ̀ Nɛusetã.
Ezekia Dii Isailiɔ Lua náaikɛ̀, Yudaɔ kíae muaaaànɔo, an gbɛ̃́ pɔ́ dɔ̀aaɛɔ ge an gbɛ̃́ pɔ́ tɛ́ aà gbɛaɔ.
À nà Diiwa, i bɔ aà kpɛo. A yã́ pɔ́ Dii dà Mɔiziɛɔ kũaɛ.
Dii kuaànɔ, ɔ̃ yã́ pɔ́ a kɛ̀ɔ bɔ̀ maa píi. À bɔ̀ Asiliɔ kía yã́ kpɛ, i zɔbleɛ̀ lɔo.
À zĩblè Filitɛ̃ɔwa e Gaza ń bùsu pɔ́ liaaiɔ sɛa za bualoũɔ ń wɛ̃́lɛ bĩ́ideɔ píi.
Kí Ezekia kpalablea wɛ̃̀ àaɔ̃de guu, Isailiɔ kí Ela nɛ́ Ozee kpalablea wɛ̃̀ soplade guu, ɔ̃ Asiliɔ kí Samanasaa mɔ̀ koezɔ̃̀ Samalizi. Aa kálɛa we
e wɛ̃̀ àaɔ̃, aa wɛ̃́lɛpi sì Ezekia kpalablea wɛ̃̀ soolode guuɛ. Isailiɔ kí Ozee kpalablea wɛ̃̀ kɛ̃okwiden we.
Asiliɔ kía tà ń Isailiɔ a bùsuu, à ń kálɛkalɛ Ala ń Gozã pɔ́ kú Aboo baa ń Mɛdɛ bùsu wɛ̃́lɛɔ guuo.
Yã́pi kɛ̀ màa, kɛ́ aai Dii ń Lua yãmao yã́iɛ. Aa aà bàakuańnɔ yã́ɔ kũao, aai yã́ pɔ́ Dii zɔ̀blena Mɔizi dìlɛ ma aa zĩkɛ̀wào.
Kí Ezekia kpalablea wɛ̃̀ gɛ̃o mɛ̀ndosaide guu ɔ̃ Asiliɔ kí Sɛnakelibu mɔ̀ lɛ̀lɛ Yuda wɛ̃́lɛ bĩ́ideɔwa, a sì píi.
Ɔ̃ Yudaɔ kí Ezekia gbɛ̃́ɔ zĩ̀ Asiliɔ kíawa Lakisi à mɛ̀: Ma tàaekɛ̀. Ńsu mɔao, míɔ falubɔnɛ lá ńyɔ̃ zɔ̃mɛɛwa. Ɔ̃ Asiliɔ kía ã́nusu zɔ̃̀ Ezekiaɛ tɔnu kwi ń vuao tɔnu do.
Ɔ̃ Ezekia ã́nusu pɔ́ a è Dii kpɛ́u ń a bɛ làasiuo kpàwà píi.
Gɔɔ bee à vua gò Dii kpɛ́ gbaɔwa ń pɔ́ pɔ́ a kùlɛ gbapiɔ lipɛlɛwao, a kpà Asiliɔ kíapiwa.
Ɔ̃ Asiliɔ kía a kwàasi ń a ìwaɔ gbɛ̃zɔ̃ɔo ń a zĩgɔ̃ɔ gbɛ̃zɔ̃ɔo zĩ̀, aa bɔ̀ Lakisi aa mɔ̀ Yelusalɛũ kí Ezekia kĩ́i ń zĩgɔ̃ɔ dasidasi. Kɛ́ aa kà Yelusalɛũ, aa mɔ̀ zɛ̀ íkalɛkĩi pɔ́ kú musu saɛ, pɔpinaɔ bua zɛ́u.
Aa lɛzù kípizi, ɔ̃ kibɛ ziia Ilikia nɛ́ Ɛliakiũ ń aà lakɛ̃na Sɛbenao ń aà kpàwakɛna Asafa nɛ́ Yoao bɔ̀ gɛ̀ ń kĩ́i.
Ɔ̃ zĩgɔ̃ɔ gbɛ̃zɔ̃ɔpi ònɛ́: À gɛ o Ezekiaɛ, Asiliɔ kía zɔ̃ɔ mɛ́ lɛ́ aà la, bɔ́ àlɛ a náaikɛ màai?
À mɛ̀ á zĩgbasɛlɛa dɔ̃ mɛ́ á gbãa, kási yãpã giiɛ. Dé àlɛ a náaikɛ, ɔ̃ àlɛ bɔ a yã́ kpɛi?
Egipiɔ kía pɔ́ àlɛ a náaikɛpi gwa. A dɛ lán fee lípan wíwiawaɛ. Gbɛ̃́ pɔ́ gbãa'èwà, ì aà zɔ̃ a ɔuɛ.
Ezekia Dii gulɛsĩɔ ń aà gbagbakĩiɔ gbòoo lò? A ò Yelusalɛũdeɔ ń Yudaɔnɛ píi aa mɔ kúlɛ gbagbakĩi aɛ Yelusalɛũ la, ɔ̃ àlɛ omɛɛ Dii a Luapi náai ɔ̃ álɛ kɛa?
Aà lɛdoũkɛ ń ma dii Asiliɔ kíao, mí aà gba sɔ̃́ ɔ̀aa kwi, tó a gbɛ̃́ vĩ aa diɛ̀ kpɛ.
Lá àlɛ Egipi zĩkasɔ̃goɔ ń sɔ̃deɔ náaikɛ, kpelewa a fɔ̃ zɛzɔ̃ baa ma dii zĩgɔ̃ gãli pɔ́ kɛ̃̀sãńziɔ doɛi?
Àlɛ e ma dii mɔ̀ lɛ́lɛi guɛ beewa à wíwi Dii lɛ́ sai yã̀? Dii mɛ́ òɛ̀ aà lɛ́lɛ bùsuɛ beepiwa, i wíwi.
Ɔ̃ Ɛliakiũ ń Sɛbenao ń Yoao ò zĩgɔ̃ɔ gbɛ̃zɔ̃ɔpiɛ: Yã'o wápiɔ n zɔ̀blenaɔnɛ ń Sili yã́o, asa wi maɛ. Ńsu yã'owɛ̃ɛ ń Ɛbɛlu yã́oo, kɛ́ gbɛ̃́ pɔ́ kú bĩ́iwaɔ su mao yã́i.
Ɔ̃ gbɛ̃zɔ̃ɔpi wèmá à mɛ̀: Ma dii i ma zĩ mà yã́pi òɛ́ ń á diio átɛ̃ɛo, ń gbɛ̃́ pɔ́ zɔ̃lɛa bĩ́iwaɔɛ lɔ, asa aa ńzĩa bĩ́ikpɛ pɔ́ aa kɛ̀ bleɛ, aai ńzĩa osoo mi lááwa.
Ɔ̃ gbɛ̃zɔ̃ɔpi fɛ̀lɛ pũ̀na ń Ɛbɛlu yã́o à mɛ̀: À Asiliɔ kía zɔ̃ɔ yãma!
Kípi mɛ̀, ásu to Ezekia á sã́são, asa a fɔ̃ á bɔ a ɔzĩo.
Ezekia mɛ̀ Dii a á bɔ, a á wɛ̃́lɛɛ bee kpa Asiliɔ kíawao. Ásu Ezekiapi yãma à Dii náaikɛ yã́ bee musuo.
Ásu Ezekia yãmao. Asiliɔ kía mɛ̀ à lɛdoũkɛanɔ, à mikpawa, á baade i azĩa vɛ̃ɛbɛ ń azĩa kaadɔɛmbɛo ble, i azĩa bia'i mi,
e àɔ mɔ́ á sɛ́lɛi à táánɔ bùsu pɔ́ dɛ lá á pɔ́wau. Pɔ́wɛna ń vɛ̃ɛ nao pàlawà, pɛ̃ɛ ń vɛ̃ɛbuo ń kuliɔ ń zɔ́'io diuɛ. À zɛ ń wɛ̃nio. Ásu zɛ ń gaoo. Ezekia mɛ̀ Dii a á bɔɛ, kási ásu weio, ásu to aà á sã́são.
Buipãleɔ tã́ae fɔ̃̀ gì Asiliɔ kíaɛ aà ń bùsu símáe?
Amata ń Aapadao tã́aɔ gɛ̀ máɛ? Sefavaiũ ge Ena ge Iva tã́aɔ gɛ̀ má ni? Samali tã́aɔ è gìɛ̀ ń ń wɛ̃́lɛoe?
Bùsupiɔ kpele tã́a mɛ́ fɔ̃̀ gìɛ̀ ń a bùsuoi? Kpelewa Dii a fɔ̃ giɛ̀ ń Yelusalɛũoi?
Gbɛ̃́ɔ nílɛa kílikili, aai yãwewào, asa an kía ònɛ́ aasu yã́zãsiwàoɛ.
Ɔ̃ kibɛ ziia Ilikia nɛ́ Ɛliakiũ ń aà lakɛ̃na Sɛbenao ń Asafa nɛ́ Yoa aà kpàwakɛnao ń pɔkasaɔ kɛ̃̀kɛ̃, aa ɛ̀a sù Ezekiapiwa aa zĩgɔ̃ɔ gbɛ̃zɔ̃ɔ yã́pi dàu a sìuɛ̀.
Kɛ́ kí Ezekia yã́pi mà, à a ula ga kɛ̃̀, ɔ̃ à zwã̀nkasa kàkaala, à gɛ̀ Dii kpɛ́u.
À a bɛ ziia Ɛliakiũ ń a lakɛ̃na Sɛbenao ń sa'onkiaɔ zĩ̀ ãnabi Isaia, Amɔzu nɛ́wa, zwã̀nkasaɔ kákaańla.
Aa òɛ̀: Ezekia mɛ̀ yã́ gì gbãɛ, wà wá da taasiu wà wá lele wà widàdawá. Wa gɔ̃ lán nɔɛ pɔ́ a nɛ́ kà bɔa, mɛ́ yɛ̃̀ɛɛ ku a fɔ̃ iowaɛ.
Asiliɔ kía a zĩgɔ̃ɔ gbɛ̃zɔ̃ɔ zĩ̀, à mɔ̀ Lua bɛ̃́ɛ láanikɛ̀. Dii n Lua yã́pi mà, a aà lele yã́pi oa yã́ia, wá dɔ̃o. Wabikɛwà wá gbɛ̃́ kɔ̃na pɔ́ wa gɔ̃ɔnɛ.
Kɛ́ kí Ezekia zĩnapiɔ gɛ̀ Isaia lè màa,
a ònɛ́: À gɛ o á diiɛ, Dii mɛ̀ asu to vĩa a kũ Asiliɔ kía ìwaɔ dɔ́ɛaanɔ yã́ pɔ́ a màpi yã́io.
À ma! Tó Asiliɔ kía baoe mà, Dii a to làasoo gɛ̃aàgu, i ta a bùsuu, Dii i to wà aà dɛ ń fɛ̃ndao we.
Kɛ́ zĩgɔ̃ɔ gbɛ̃zɔ̃ɔ mà Asiliɔ kía fɛ̀lɛ Lakisi, ɔ̃ à ɛ̀a tà à aà lè, àlɛ zĩka ń Libenadeɔ.
Kɛ́ Asiliɔ kía mà Etiopiɔ kí Tilaka lɛ́ mɔ́ zĩkaianɔ, ɔ̃ à ɛ̀a zĩnaɔ gbàɛ Ezekiawa à mɛ̀:
À o Yudaɔ kí Ezekiaɛ, dii pɔ́ àlɛ a náaikɛ à gbàsa mɛ̀ á Yelusalɛũ namɛɛ ma ɔzĩo, asu to diipi a sã́são.
I ma lá Asiliɔ kíaɔ kɛ̀ bùsuɔnɛ à ń kɛ́ kɛ́lɛkɛlɛ píio lé? Ɔ̃mɛ a bɔ ado saa?
Wɛ̃́lɛ pɔ́ ma deziɔ kàalɛɔ, Gozã ń Halanao ń Lɛzɛfio ń Edɛni pɔ́ kú Telasaaɔ, an tã́aɔ fɔ̃̀ ń bɔ́e?
Amata kía kú mái? Aapadaɛ kía kú máɛ? Sefavaiũ ge Ena ge Iva kíaɔ ku mái?
Zĩnapiɔ Asiliɔ lá kpà Ezekiawa. Kɛ́ à a kyokɛ̀, ɔ̃ à gɛ̀ Dii kpɛ́u a pòo aà aɛ,
à wabikɛ̀wà à mɛ̀: Dii Isailiɔ Lua, ń kú malaika gã̀sĩadeɔ zãnguo, ḿmɛ ń Lua ũ bùsu pɔ́ kú dṹnia guu píiɛ. Ḿmɛ ń musu kɛ̀ ń tɔɔlɛo.
Swã́kpa ǹ yãma, Dii. Wɛ́sɛ ǹ gugwa, Dii. Dɔ́ɛa ń Lua bɛ̃́ɛo lɛ́kpãsã pɔ́ Sɛnakelibu kɛ̀ ma fá!
Sĩanaɛ Dii, Asili kíaɔ buipiɔ kàalɛ píiɛ, an bùsuɔ gɔ̃̀ bɛzia ũ.
Aa ń diiɔ kàtɛu aa ń kpasa, asa pɔ́piɔá Lua no, pɔ́ pɔ́ gbɛ̃nazĩna kɛ̀ ń lío ń gbɛoɔnɛ.
Dii wá Lua, wá bɔ aà ɔzĩ, bùsu pɔ́ kú dṹnia guu píi iɔ dɔ̃ kɛ́ n Dii, ḿmɛ ń Lua ũ ndo.
Ɔ̃ Amɔzu nɛ́ Isaia lɛ́kpãsãkɛ̀ Ezekiaɛ à mɛ̀: Dii Isailiɔ Lua mɛ̀ a wabi pɔ́ ń kɛ̀ Asiliɔ kí Sɛnakelibu yã́ musu mà,
ɔ̃ à àsiɛ bee ò aà musu: Siɔna nɛnɔɛ lɛ́so lɛ́ sakangu, àlɛ n láanikɛ n kpɛ. Gbɛ̃e i zĩble Yelusalɛũwa yãao ɔ̃ àlɛ a mi dada a gã̀u.
Dé n dɔɛwà ń sɔ̃̀sɔ̃i? Dé n kãaɛ, n n mi dàɛ̀ íai? Isailiɔ Lua pɔ́ a kua adoa n bee kɛ̀ɛ.
Ń dà n zĩnaɔnɛ aa Dii sɔ̃̀sɔ̃, n mɛ̀ n dɛdɛ sĩ̀sĩɔ musu ń n zĩkasɔ̃goɔ dasidasi e Libã bùsu gbɛ̀sĩsĩ misonau. N sɛdɛ lí gbã̀aɔ zɔ̃̀zɔ̃, n pɛ̃li zɔ̃ɔɔ kwɛ̀, n ka a lɛ́wa musu e a líkpɛ sisiu.
N lɔ̀ɔ yɔ̃̀ buipãleɔ bùsuu, n a imì, n kɛ̀sɛ Egipi swaɔ í bà.
Kɛ́ ma Dii má dìlɛ màa za zi, ni mao lé? Ma zɛò à gɛ̃̀gɛ̃, ɔ̃ má tò à kɛ̀. Má tò n ń wɛ̃́lɛ bĩ́ideɔ kwɛ̀ wìliũ, aa gɔ̃̀ daaĩa.
Wɛ̃́lɛpideɔ gbãa kɛ̃̀sã, aa gɔ̃̀ suuu, wí ń kṹ, aa dɛ lán sɛ̃saowa, lán sɛ̃la bɔlɔwa, lán sɛ̃ pɔ́ bɔ̀lɛ kpɛ́wa à gàga gɔ̃̀ɔwa.
Má n kúkĩi dɔ̃, má n gɛa ń n suao dɔ̃, má n kãaamazi dɔ̃.
N kãamazi, n kàamai pɔ́ ń vĩ yã́ gɛ̃̀ ma swã́u. Má bakanɛ n níuɛ, má ã̀asĩna kanɛ n lɛ́uɛ, mí tó ǹ ɛa tá ń zɛ́ pɔ́ n mɔòo.
Ezekia, yã́ɛ bee aɔ dɛnɛ seela ũ: Á pɔzã blɛ ble wɛ̃a, zii lɔ í ble we. Zii kee sa à pɔ́tɔ̃ í pɔkɛkɛ, à vɛ̃ɛli pɛ́pɛ í a bɛ ble.
Yuda kɔ̃na pɔ́ bɔ̀ɔ zĩ́na a ɛa gɛ̃ tíu, an nɛ́ iɔ kpa musu.
Asa gbɛ̃́ kɔ̃naɔ bɔ Yelusalɛũ, Siɔna gbɛ̀sĩsĩdepiɔ gɔ̃. Ma Dii Zĩgɔ̃de ma ãia mɛ́ a bee kɛ.
Ayãmɛto ma yã́ɛ bee ò Asiliɔ kía musu: A gɛ̃ wɛ̃́lɛɛ beeuo, a kazuuo, a a sɛ̀ngbao dɔɛ̀o, a koezɔ̃i à gbà lɛsĩ daio.
A ɛa tá ń zɛ́ pɔ́ à mɔ̀òo, a gɛ̃ wɛ̃́lɛɛ beeuo. Ma Dii mámɛ má ò.
Má gí ń wɛ̃́lɛpioɛ, mí a suaba mazĩa yã́i ń ma zɔ̀blena Davidi yã́io.
Gwã́ bee Dii Malaika bɔ̀ gɛ̀ Asiliɔ bòou, à gbɛ̃́ɔ dɛ̀dɛ ɔ̀aasɔsɔo lɛɛ ɔ̀aa do gɛ̃osai (185.000). Kɛ́ aa fɛ̀lɛ kɔɔ, aa gɛɔ è kálɛa gupiiu.
Ɔ̃ Asiliɔ kí Sɛnakelibu fɛ̀lɛ a bòopiu à ɛ̀a tà Niniva, a ku we.
Gɔɔ pɔ́ a kúlɛa a tã́a Nisoki kpɛ́u, ɔ̃ aà nɛ́ɔ Adamɛlɛki ń Salɛzɛɛo aà dɛ̀ ń fɛ̃ndao. Aa bàasi tà Alalata bùsuu, ɔ̃ aà nɛ́ Esaadɔ̃ zɔ̃̀lɛ aà gbɛu.
A gbɛa Ezekia gyãkɛ̀ à kà gaa, ɔ̃ ãnabi Isaia, Amɔzu nɛ́ gɛ̀ aà lè a òɛ̀: Dii mɛ̀, lɛdilɛ n gbɛ̃́ɔnɛ, asa ńlɛ mɔ́ gaiɛ, ńyɔ̃ fɛlɛ lɔo.
Ɔ̃ Ezekia aɛdɔ̀ gĩwa à wabikɛ̀ Diiwa
à mɛ̀: Dii, n yã́ na! Lá ma táa'ònnɔ ń náaio, mɛ́ ma yã́ pɔ́ ń yei kɛ̀ ń nɔ̀sɛmɛndoo, to à dɔngu. Ɔ̃ à wɛ̃na ɔ́ɔlɔ̀.
E Isaia àɔ gɛ́ bɔi ua, ɔ̃ Dii yã'òɛ̀ à mɛ̀:
Gɛ ǹ o ma gbɛ̃́ɔ dɔaana Ezekiaɛ, ma Dii aà dezi Davidi Lua ma mɛ̀, ma aà wabikɛa mà, ma aà wɛ́'i è. Má aà gbã́gbã, a gɔɔ àaɔ̃de zĩ́ i gɛ́ ma kpɛ́u.
Ma aà gɔɔ kã̀fĩɛ̀ wɛ̃̀ gɛ̃o. Má aà si Asiliɔ kíawa ń wɛ̃́lɛɛ beeo. Má gí ń wɛ̃́lɛpio mazĩa yã́iɛ ń ma zɔ̀blena Davidi yã́io.
Isaia mɛ̀ wà kaadɔɛmbɛ lɔ. Kɛ́ wa lɔ̀, wa dɔ̀ɔ aà sã́nɛpiwa, ɔ̃ à gbã̀gbã.
Ɔ̃ Ezekia Isaia là à mɛ̀: Lá Dii mɛ̀ á ma gbã́gbã, mí gɛ́ a kpɛ́u a gɔɔ àaɔ̃de zĩ́, bɔ́mɛ aɔ dɛ a seela ũi?
Ɔ̃ Isaia wèwà à mɛ̀: Seela pɔ́ Dii a kɛnɛ lɛ́ pɔ́ a gbɛ̃̀nɛ yã́ musun kɛ: Uena pɔ́ ĩatɛ̃ lɛ́ suò Aaza dɛdɛkĩiɔwa, ń ye à gɛ́ e a gbápɛkĩi mɛ̀n kwiɔwa yã̀, ge à ɛa kpɛ oi mɛ̀n kwiɔwaɛ?
Ɔ̃ Ezekia wèwà à mɛ̀: Uena pilaa gbápɛkĩi mɛ̀n kwiɔwa zĩ'ũo. Aà to à ɛa dɛdɛ kpɛ oi mɛ̀n kwi.
Kɛ́ ãnabi Isaia lɛzù Diizi, ɔ̃ uena pɔ́ ĩatɛ̃ lɛ́ suò ɛ̀a dɛ̀dɛ gbápɛkĩi mɛ̀n kwi pɔ́ à pìlawà yãaɔwa.
Gɔɔ bee Baladã nɛ́ Mɛlodaki Baladã, Babɛli kía lá kpã̀sã Ezekiaɛ ń gbao, kɛ́ à aà gyãkɛa bao mà yã́i.
Ezekia gbãakpà zĩnapiɔzi, à gɛ̀ńnɔ a làasiu, à a ã́nusuɔ ɔ̀lɔnɛ́ ń vuaɔ ń pɔ́ gĩnanaɔ ń nísi maao. À gɛ̀ńnɔ a gɔ̃kɛbɔkalɛkpɛu lɔ, à a àizɛɛɔ ɔ̀lɔnɛ́ míɔmiɔ. Pɔe ku aà bɛ ge aà bùsuu kɛ à gì ɔlɔinɛ́o.
Ɔ̃ ãnabi Isaia gɛ̀ aà lè à aà là à mɛ̀: Kpelewa gbɛ̃́piɔ ònɛi? Za má aa bɔ̀u aa mɔ̀ n kĩ́ii? Ɔ̃ Ezekia wèwà à mɛ̀: An bɔkĩi zã̀, Babɛli aa bɔ̀u.
Ɔ̃ Isaia aà là à mɛ̀: Bɔ́ aa è n bɛi? A wèwà à mɛ̀: Aa ma bɛpɔ́ píi èɛ. Ma àizɛɛe ku kɛ́ ma gi ɔ̀lɔinɛ́o.
Ɔ̃ Isaia òɛ̀: Yã́ pɔ́ Dii ò ma:
Gɔɔ lɛ́ mɔ́ wa ń bɛpɔ píi ń àizɛɛ pɔ́ n deziɔ tònɛ ń kũa e gbãɔ sɛ́lɛ taò Babɛliɛ. Dii mɛ̀ a kee a gɔ̃o.
Wa nɛ́ pɔ́ ńyɔ̃ ń ieɔ sɛ́lɛ táńnɔ, aai gɔ̃ Babɛli kibɛ zĩkɛnaɔ ũ.
Ɔ̃ Ezekia ò Isaiaɛ: Dii yã́ pɔ́ ń òmɛɛpi maaɛ. Asa àlɛ e áɔ ku aafia niɛ guu e a wɛ̃ni lɛ́uɛ.
Ezekia yã́ kĩniɔ ń a nɛgɔ̃nkɛyãɔ ku Yuda kíaɔ ladau ń lá à íkalɛkĩi ń ízɛ pɔ́ a sɔ̀ gbɛu ì mɔ́ ń ío wɛ̃́lɛ guuo kɛ̀o.
Kɛ́ à gà, ɔ̃ aà nɛ́ Manase zɔ̃̀lɛ aà gbɛu.
Manase wɛ̃̀ kuɛplade guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ bàaɔ̃ sɔosaiɛ. Aà da tɔ́n Ɛfɛziba.
À yã́ pɔ́ Dii yeio kɛ̀, à zɛ̀ ń bui pɔ́ Dii ń yá Isailiɔnɛɔ yãbɛ̃ɛɔ.
À ɛ̀a gulɛsĩ pɔ́ a mae Ezekia dàaĩɔ bò ń Baali gbagbakĩiɔ. À Asetaati lí pɛ̀lɛ lá Isailiɔ kí Ahabu kɛ̀ yãawa. À kùlɛ luabɛ pɔ́ɔnɛ à zɔblènɛ́.
À sa'okĩiɔ bò Dii kpɛ́u Yelusalɛũ, gu pɔ́ Dii mɛ̀ a tɔ́ aɔ kuwàpi.
À luabɛ pɔ́ɔ gbagbakĩiɔ bò Dii ua ń a kaa guuo píi.
À sa pɔ́ wì a pɔ́ kátɛu à tɛ́kũ ò ń a nɛgɔ̃ɛo, à pɔdà gbɛ̃́ɔwa, à màsoɔ kɛ̀, à yãgbɛ̀a gɛ̀sisinaɔwa ń wɛlɛndeɔ, à yã́ pɔ́ Dii yeio kɛ̀ maamaaɛ, ɔ̃ à aà pɔ fɛ̀lɛɛ̀.
À Asetaati tã́a pɔ́ á kɛ̀pi dìlɛ Dii ua, gu pɔ́ Dii ò Davidiɛ ń aà nɛ́ Salomɔɔo a tɔ́ aɔ kuwà gɔɔpiipi, asa Isaili wɛ̃́lɛɔ guu píi Yelusalɛũ ɔ̃ a sɛ̀.
À mɛ̀ tó Isailiɔ yã́ pɔ́ á dìlɛnɛ́ɔ kũa píi, mɛ́ aa zɛ̀ ń ikoyã pɔ́ a zɔ̀blena Mɔizi kpàmáo píi, á ɛa ń bɔlɛ bùsu pɔ́ á kpà ń deziɔwauo, á tó aa liaaliaa lɔo.
Ń beeo aai swã́sɛio. Manase ń sãsã, ɔ̃ aa vãikɛ̀ dɛ bui pɔ́ Dii ń mìdɛ ń deziɔnɛɔla.
Ɔ̃ Dii yãdà a zɔ̀blena ãnabiɔnɛ aa mɛ̀:
Lá Yudaɔ kí Manase yã́ pɔ́ má ye a gĩyãioɔ kɛ̀, à vãikɛ̀ dɛ Amɔle pɔ́ kú a ãaɔla, à Yudaɔ dà duunkɛau tã́a pɔ́ a kɛ̀ɔ yã́ musu,
a yã́i tò ma Dii Isailiɔ Lua ma mɛ̀, má yã́yia Yelusalɛũwa ń Yuda bùsuo píi. Gbɛ̃́ pɔ́ a baomà a kɛkɛ swãwɛ̃ɛ.
Má guyɔ̃bɔ poo Yelusalɛũwa mà wíwi, lá má pòo Samaliwawa. Má kɛɛ̀ lá má kɛ̀ Ahabu bɛɛwaɛ. Má plɛ málɛ Yelusalɛũu lá wì málɛ tau wà kúlɛwa.
Má pãkpa ma gbɛ̃́ kɔ̃napiɔzi mà ń na ń wɛ̀lɛɔnɛ ń ɔzĩɛ. Aa ń naaa, aai ń pɔ́ɔ sɛ́lɛ,
asa aa yã́ pɔ́ má yeio kɛ̀ɛ, aaìɔ ma pɔ fɛlɛmɛɛ za gɔɔ pɔ́ an deziɔ bɔ̀ Egipiɛ e ń a gbão.
Manase yãesaideɔ dɛ̀dɛ dasidasi e an gɛɔ Yelusalɛũ pà za a lɛ́la e a lɛ́le, duuna pɔ́ a kɛ̀ à Yudaɔ dà yã́ pɔ́ Dii yeio kɛau bàasi.
Manasepi yã́ kĩniɔ ń duuna pɔ́ a kɛ̀o píi kú Yuda kíaɔ ladau.
Kɛ́ à gà, wà aà vĩ̀ a bɛ, Uza kaa pɔ́ à li'bàbau, ɔ̃ aà nɛ́ Amɔ zɔ̃̀lɛ aà gbɛu.
Amɔ wɛ̃̀ bao ń plaode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ plaɛ. Aà da tɔ́n Mɛsulɛmɛ, Aluzu nɛ́, Yɔteba gbɛ̃́ɛ.
À yã́ pɔ́ Dii yeio kɛ̀ lá a mae Manase kɛ̀waɛ.
À a maepi ɔlɛsɛ̀ píiɛ. À zɔblè tã́a pɔ́ a mae zɔblènɛ́ɔnɛ à kùlɛnɛ́.
À Dii a deziɔ Lua tò we, i aà zɛ́ sɛo.
Ɔ̃ aà ìwaɔ lɛkpàaĩaàzi aa aà dɛ̀ a bɛ.
Kɛ́ Yudaɔ gbɛ̃́ pɔ́ lɛkpàaĩaàzipiɔ dɛ̀dɛ píi, ɔ̃ aa aà nɛ́ Yosia kpà kía ũ aà gbɛu.
Amɔ yã́ kĩniɔ ku Yuda kíaɔ ladau ń yã́ pɔ́ a kɛ̀ɔ píi.
Kɛ́ wà aà vĩ̀ Uza kaau, ɔ̃ aà nɛ́ Yosia zɔ̃̀lɛ aà gbɛu.
Yosia wɛ̃̀ swaaɔ̃de guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ baakwi ń mɛ̀ndooɛ. Aà da tɔ́n Yedida, Adaia nɛ́, Bɔzeka gbɛ̃́ɛ.
À yã́ pɔ́ Dii yei kɛ̀, à a dezi Davidi ɔlɛsɛ̀ píiɛ, i pãalɛ ɔplaai ge zɛɛio.
Aà kpalablea wɛ̃̀ bao plasaide guu ɔ̃ à a lakɛ̃na Safana, Asalia nɛ́, Mɛsulaũ tɔũna zĩ̀ Dii kpɛ́u à mɛ̀:
Gɛ́ sa'onkia Ilikia le, ní oɛ̀ aà ɔ̃a pɔ́ wa kpà Dii kpɛ́ bĩ́ibɔlɛdɔ̃anaɔwa nao,
wi na gbɛ̃́ pɔ́ wà ń dílɛ Dii kpɛ́ zĩ gbɛ̃zɔ̃ɔ ũɔnɛ ń ɔzĩ, aai fĩabo gbɛ̃́ pɔ́ aalɛ Dii kpɛ́ guyaaaɔ kɛkɛɔnɛ,
li'ãnaɔ ń kpɛbonaɔ ń kpɛdɔnaɔ. Aa lí lúò lɔ ń gbɛ̀ ãaɔ, aai kpɛ́pi kɛkɛò.
Asu ɔ̃a pɔ́ wa nànɛ́ ń ɔzĩ kã̀akɛo, asa gbɛ̃́piɔá náaideɔnɛ.
Sa'onkia Ilikia ò lakɛ̃na Safanaɛ a bɔ Mɔizi ikoyã láwa Dii kpɛ́u, ɔ̃ a kpàwà. Kɛ́ à a kyokɛ̀,
ɔ̃ à gɛ̀ò kí kĩ́i, à a yã́ dàu a sìuɛ̀ à mɛ̀: N ìwaɔ ɔ̃a pɔ́ kú Dii kpɛ́u bɔ̀lɛ aa nà Dii kpɛ́ gbɛ̃zɔ̃ɔɔnɛ ń ɔzĩ.
À ɛ̀a òɛ̀ sa'ona Ilikia lá kpàwa, ɔ̃ à a kyokɛ̀ kíɛ.
Kɛ́ kí Mɔizi ikoyã lápi yãmà, à a ulada ga kɛ̃̀.
Ɔ̃ a ò sa'ona Ilikiaɛ ń Safana nɛ́ Aikaũo ń Mise nɛ́ Akabooo ń lakɛ̃na Safanao ń a ìwa Asaiao à mɛ̀:
À gɛ Dii lamɛɛ ń Yudaɔ píi lá pɔ́ wa bɔwàɛ bee yã́ musu. Dii pɔpaawázi à kɛ̀ zài, asa wá deziɔ i wá yã́ pɔ́ kú láɛ bee guu ma aa zĩkɛ̀wào.
Ɔ̃ sa'ona Ilikia ń Aikaũo ń Akabooo ń Safanao ń Asaiao gɛ̀ yã́pi ò nɔɛ ãnabi Uledaɛ. Nɔɛpi ku Yelusalɛũ fã́ani plaade guuɛ, aà zã́ tɔ́n Saluũ, Tikeva nɛ́, Halasa tɔũnaɛ. Halasapi mɛ́ Dii kpɛ́ ula'ulɛna ũ.
Dii Isailiɔ Lua yã'ò nɔɛpiɛ à mɛ̀: À gɛ o gbɛ̃́ pɔ́ á zĩ́aɛ,
ma Dii ma mɛ̀ má yã́yia guɛ beewa ń gbɛ̃́ pɔ́ kúuɔ, lá a ku lá pɔ́ Yudaɔ kía a kyokɛ̀pi guuwa.
Má pɔkũmabɔbɔ guɛ beewaɛ, ma pɔkũmapi a kpálɛo, asa aa ma to we, aa tulaletikàtɛa dii pãleɔnɛɛ, aa ma pɔ fɛ̀lɛmɛɛ tã́a pɔ́ aa kɛ̀piɔ yã́i.
À o Yudaɔ kía pɔ́ á zĩ́ ma laiɛ, yã́ pɔ́ a màpi musu, ma Dii Isailiɔ Lua ma mɛ̀,
yã́ pɔ́ má ò guɛ bee musu ń gbɛ̃́ pɔ́ kúuɔ, ma mɛ̀ a gɔ̃ yàaa láaipɔ ũɛ, lá à swãsɛ̀i à azĩa bùsamɛɛ, à a ulada ga kɛ̃̀ à ɔ́ɔlɔ̀, ma aà yãmà má sìaànɔ. Ma Dii mámɛ má ò.
A yã́i tò má tó aà ga, wi aà vĩ niɛ guu. Aà wɛ́ a si yã́ pɔ́ má yía guɛ beewapilɛo. Ɔ̃ zĩnapiɔ ɛ̀a tà kí kĩ́i ń yã́pio.
Kí Yelusalɛũ gbɛ̃zɔ̃ɔɔ ń Yudaɔ sìsi, ɔ̃ aa kã̀aaaàzi ḿpii.
À gɛ̀ńnɔ Dii ua ń sa'onaɔ ń ãnabiɔ ń Yelusalɛũdeɔ ń Yudaɔ píi, nɛ́fɛ̃nɛn gbɛ̃zɔ̃ɔ, ɔ̃ a tò wà Dii bàakuańnɔ lá pɔ́ wa è aà kpɛ́upi kyokɛ̀ ń wáa píi.
Kí zɛa mɔ̀pɛlɛ saɛ, ɔ̃ à ɛ̀a zɛ̀ ń Dii bàakuańnɔ yã́ɔ. À mɛ̀ á tɛ́ Diizi, íɔ aà yãdilɛaɔ ń aà yãdanɛɔ kũa, íɔ aà ɔtondɔkĩi gwa ń nɔ̀sɛmɛndoo teasisai, lá a ku lápi guuwa. Ɔ̃ gbɛ̃́pii zɛ̀ ń Dii bàakuańnɔ yã́o lɔ.
Kí ò sa'onkia Ilikiaɛ ń aà kwàasio ń Dii kpɛ́ bĩ́ibɔlɛdɔ̃anaɔ, aa pɔ́ pɔ́ wa kɛ̀ Baaliɛ ń Asetaatio ń luabɛ pɔ́ɔ sɛ́lɛ bɔò Dii kpɛ́u. Ɔ̃ à gɛ̀ tɛsɔ̃̀wà Yelusalɛũ bĩ́i kpɛ Sedɔ̃ guzulɛ bugbɛu, ɔ̃ wà a túfu sɛ̀lɛ tàò Bɛtɛli.
Ɔ̃ kí tã́agbagbana pɔ́ Yuda kíaɔ dìlɛ aa sa'ò Yuda wɛ̃́lɛ gulɛsĩɔwaɔ ń pɔ́ pɔ́ lìa Yelusalɛũziɔ yà ḿpii ń tã́agbagbana pɔ́ aa sa'ò Baali ń ĩatɛ̃o ń mɔvuao ń saan tɔdeɔ ń luabɛ pɔ́ɔwaɔ píi.
À Asetaati lipɛlɛ sɛ̀ Dii ua à bɔ̀ò à gɛ̀ tɛsɔ̃̀wà Yelusalɛũ bĩ́i kpɛ Sedɔ̃ guzulɛu, ɔ̃ à a tibò a fã̀ɛ táaaɔ miaɔwa.
À gɔ̃ɛ káaluaɔ kpɛ́ pɔ́ kú Dii uaɔ gbòo lɔ. Kpɛ́piɔ guu nɔɛɔ Asetaati zwã̀akpɛɔ tã̀u.
A tò sa'ona pɔ́ kú Yuda wɛ̃́lɛuɔ sù Yelusalɛũ, ɔ̃ à gulɛsĩ pɔ́ wa bò sa'onapiɔ tulaletikàtɛawàɔ gbãlɛ̀ za Gɛba e Bɛɛsɛba. À tã́agbagbakĩi pɔ́ kú wɛ̃́lɛ dɔaana Yozuee bɔlɛu wɛ̃́lɛ bɔlɛ ɔzɛɛ oiɔ gbòo.
I we gulɛsĩ gbàgbanapiɔ sa'ò Diiwa Yelusalɛũo, ãma aa kàa só ń ń gbɛ̃́ɔ.
A tò sa'okĩi pɔ́ kú Tofɛti, Bɛninɔũ guzulɛu gbãlɛ̀, kɛ́ gbɛ̃e su sa pɔ́ wì a pɔ́ kátɛu à tɛ́kũ o Mɔlɔkuwa ń a nɛgɔ̃ɛ ge ń a nɛnɔɛo lɔo.
À gò ń sɔ̃́ pɔ́ Yuda kíaɔ dìlɛ ĩatɛ̃ pɔ́ ũɔ Dii kpɛ́ kpɛɛlɛ, ɔ̃ à sɔ̃́piɔ góɔ kpàsa. Sɔ̃́piɔ ku yãa Dii ua Natãmɛlɛki kpɛ́ saɛɛ.
À sa'okĩi pɔ́ Yuda kíaɔ bò Aaza kpɛdiakɔ̃a musuɔ gbòo ń pɔ́ pɔ́ Manase bò Dii ua sɛ̃́ia ń a plaadeoɔ. Ɔ̃ a wìwi kɛ́lɛkɛlɛ, à a buuna sɛ̀lɛ kɔ̀lɛ Sedɔ̃ guzulɛu.
Ɔ̃ à gulɛsĩ pɔ́ wa bò Yelusalɛũ gukpɛ oi Kùkpɛ sĩ̀sĩpɔlɛu gɛɔmidɔkĩi oiɔ gbãlɛ̀. Isailiɔ kí Salomɔɔ mɛ́ sa'okĩipiɔ bò Sidɔ̃deɔ dii Asetaatiɛ ń Mɔabuɔ dii Kɛmɔsio ń Amɔniɔ dii Mɔlɔkuo.
À a gbɛ̀pɛlɛɔ wìwi, à a lipɛlɛɔ zɔ̃̀zɔ̃, ɔ̃ à gbɛ̃nazĩn gɛwaɔ kàlɛkalɛ gupiɔu à pà.
Baa gulɛsĩ pɔ́ Nɛba nɛ́ Yeloboaũ bò sa'okĩi ũ Bɛtɛli à Isailiɔ dàò duunkɛaupi, Yosia gulɛsĩpi ń a sa'okĩio gbòo. À gulɛsĩpi gbɛɔ wìwi à a tibò, à tɛsɔ̃̀ Asetaati lipɛlɛwa lɔ.
Kɛ́ à wɛzù, à miaɔ è sĩ̀sĩwa we, ɔ̃ à gɛwaɔ bɔ̀lɛu a kpàsa sa'okĩipiwa à a gbãlɛ̀, lá Dii dà Lua gbɛ̃́ɛ à dɔ̀aa òwa.
Ɔ̃ kí mɛ̀: Dé mia wà seelakɛ̀wà keei? Ɔ̃ wɛ̃́lɛpideɔ mɛ̀: Lua gbɛ̃́ pɔ́ bɔ̀ Yuda bùsuuɛ. Ɔ̃mɛ dɔ̀aa yã́ pɔ́ ń kɛ̀ Bɛtɛli sa'okĩiɛ beeɛ ò.
Ɔ̃ kí mɛ̀: À to we. Gbɛ̃e su aà wá sɛ́ sɔ̃òo. Ɔ̃ wà aà wáɔ tò we ń ãnabi pɔ́ bɔ̀ Samali wáo.
Gulɛsĩ kpɛ́ pɔ́ Isaili kíaɔ dɔ̀ Samali bùsu wɛ̃́lɛɔ guu aa Dii pɔ fɛ̀lɛoɛ̀ɔ ɔ̃ Yosia wìwi píi, a kɛ̀ sa'okĩipiɔnɛ lá a kɛ̀ Bɛtɛli pɔ́ɛwaɛ.
Ɔ̃ à gulɛsĩpiɔ gbàgbanaɔ kòlokpakpa sa'okĩi pɔ́ aaì sa'owàɔwa píi, à gbɛ̃nazĩn gɛwaɔ kpàsawà, ɔ̃ à ɛ̀a tà Yelusalɛũ.
Kí ò gbɛ̃́piiɛ à mɛ̀: À Gɛ̃amusu dikpɛkɛ Dii á Luaɛ, lá a ku Dii bàakuawanɔ taalaɛ bee guuwa.
Za gɔɔ pɔ́ dɔaanaɔ dɔ̀aa Isailiɔnɛ ń gɔɔ pɔ́ Isaili kíaɔ ń Yuda kíaɔ lɛ́ kpalableo píi, wi Gɛ̃amusu dikpɛpi kɛ à kà màao.
Kí Yosia kpalablea wɛ̃̀ bao plasaide guu ɔ̃ wà Gɛ̃amusu dikpɛpi kɛ̀ Yelusalɛũ.
Bee gbɛa à gɛ̀sisinaɔ ń wɛlɛndeɔ mìdɛ, à kpɛ́ guu tã́aɔ ń ua tã́aɔ ń tã́a pɔ́ pɔ́ wa è Yelusalɛũ ń Yuda bùsuoɔ dúuzɔ̃̀ píi míɔmiɔ, kɛ́ à zĩkɛ ikoyã pɔ́ kú taala pɔ́ sa'onkia Ilikia bɔ̀wà Dii kpɛ́upiɔwa.
Kí pɔ́ dɔ̀aaɛɔ ń kí pɔ́ kú aà gbɛaɔ guu, an gbɛ̃e i zɛ ń Diio ń nɔ̀sɛmɛndoo ń a pɔeão píi laaàwao. A Mɔizi ikoyã kũa píi a gbãa lɛ́uɛ.
Gia ń beeo Dii pɔfɛ̃a Yudaɔzi ń pɔkũma pãsĩo vãi pɔ́ Manase kɛ̀ yã́i i kpálɛo.
Dii mɛ̀: Má Yudaɔ yá mà ń gomala, lá ma Isailiɔ yà ma ń gomalawaɛ. Má gí Yelusalɛũ pɔ́ má sɛ̀i ń kpɛ́ pɔ́ ma mɛ̀ ma tɔ́ aɔ kuwàoɛ.
Yosia yã́ kĩniɔ ku Yuda kíaɔ ladau ń yã́ pɔ́ a kɛ̀ɔ píi.
Kí Yosia gɔɔ kɛ́ Egipiɔ kí Falaɔ̃ɔ Nɛko lɛ́ gɛ́ Asiliɔ kía lei Uflatai, ɔ̃ Yosia gɛ̀ zĩkaiaànɔ Mɛgido. Kɛ́ aa kɔ̃ lè, ɔ̃ Nɛko aà dɛ̀.
Aà ìwaɔ aà gɛ sɛ dà sɔ̃́go guu, aa sùò Yelusalɛũ wa vĩ̀. Ɔ̃ Yudaɔ aà nɛ́ Yoaaza kpà kía ũ aà gbɛu.
Yoaaza wɛ̃̀ bao ń àaɔ̃ode guu à kpalablè, à zɔ̃̀lɛ báawa Yelusalɛũ mɔ àaɔ̃ɛ. Aà da tɔ́n Amutali, Zelemii nɛ́, Libena gbɛ̃́ɛ.
À yã́ pɔ́ Dii yeio kɛ̀ lá a deziɔ kɛ̀waɛ.
Ɔ̃ Falaɔ̃ɔ Nɛko mɔkàwà Libla, Amata bùsuu, kɛ́ asu àɔ dɛ kía ũ Yelusalɛũo yã́i, ɔ̃ à mɛ̀ Yuda bùsudeɔ falubɔɛ ã́nusu tɔnu àaɔ̃ ń kĩnio ń vuao kiloo bla sɔosai.
Ɔ̃ à Yosia nɛ́ Ɛliakiũ dìlɛ kía ũ a mae Yosia gɛ̃ɛ ũ, ɔ̃ à aà tɔ́ lìlɛɛ̀ Yoakiũ. Ɔ̃ à Yoaaza sɛ̀ tàò Egipi, we à gàu.
Yoakiũ ã́nusu ń vua pɔ́ Falaɔ̃ɔ Nɛko gbɛ̀awa sì a bùsudeɔwa baade gbãa lɛ́u, ɔ̃ a kpàwà.
Yoakiũ wɛ̃̀ baasɔode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ kuɛdoɛ. Aà da tɔ́n Zebuda, Pedaia nɛ́, Luma gbɛ̃́ɛ.
À yã́ pɔ́ Dii yeio kɛ̀ lá a deziɔ kɛ̀waɛ.
Yoakiũ kiblegɔɔ ɔ̃ Babɛli kí Nɛbukanɛza mɔ̀ lɛ̀lɛ Yuda bùsuwa, ɔ̃ Yoakiũ gɔ̃̀ aà zɔ̀blena ũ e wɛ̃̀ àaɔ̃. A gbɛa à nɔ̀sɛ pãle sɛ̀, ɔ̃ à bɔ̀ aà yã́u.
Dii Babiloni gbãamɔnɛdeɔ gbàɛwà ń Siliɔ ń Mɔabuɔ ń Amɔniɔ. À ń gbáɛ Yudaɔ bùsuu aa kaalɛ, lá a dà a zɔ̀blena ãnabiɔnɛ aa òwa.
Yã́pi Yudaɔ lè, kɛ́ Dii mɛ́ ò yã́i, kɛ́ à ń yá ń goala duuna pɔ́ Manase kɛ̀ yã́i
ń yãesaide pɔ́ à ń dɛdɛɔ yã́io. Manasepi tò Yelusalɛũ pà ń yãesaide pɔ́ à ń dɛdɛɔ auo. Bee yã́i Dii i we sùuukɛ̀o.
Yoakiũ yã́ kĩniɔ ku Yuda kíaɔ ladau ń yã́ pɔ́ a kɛ̀ɔ píi.
Kɛ́ à gà, ɔ̃ aà nɛ́ Yɛkɔnia zɔ̃̀lɛ aà gbɛu.
Egipiɔ kía i ɛa bɔ̀ a bùsuu lɔo, asa Babɛli kía bùsu pɔ́ dɛ Egipi pɔ́ ũ yãa sìwà píiɛ za Egipi zɛ́ swai e Uflatai.
Yɛkɔnia wɛ̃̀ bao plasaide guu ɔ̃ à kpalablè, à zɔ̃̀lɛ báawa Yelusalɛũ mɔ àaɔ̃ɛ. Aà da tɔ́n Nɛuseta, Ɛlenatã nɛ́, Yelusalɛũ gbɛ̃́ɛ.
À yã́ pɔ́ Dii yeio kɛ̀ lá a mae kɛ̀waɛ.
Zĩbeezĩ Babɛli kí Nɛbukanɛza zĩgɔ̃ɔ mɔ̀ Yelusalɛũ aa koezɔ̃̀i, aa ku we.
Ɔ̃ Nɛbukanɛza mɔ̀ we gɔɔ pɔ́ aà ìwapiɔ liaai.
Ɔ̃ Yudaɔ kí Yɛkɔnia bɔ̀ gɛ̀ azĩa kpàwà, aàpi ń a dao ń a ìwaɔ ń a kía deeɔ ń a kwàasiɔ. Babɛli kíapi Yɛkɔnia kũ̀ a kpalablea wɛ̃̀ swaaɔ̃de guuɛ.
Ɔ̃ à Dii kpɛ́ àizɛɛɔ nàaa à bɔ̀ò we ń kibɛ àizɛɛɔ. À vua pɔ́ pɔ́ Isailiɔ kí Salomɔɔ kɛ̀ Dii kpɛ́ pɔ́ ũɔ zɔ̃̀ɛzɔ̃ɛ lá Dii dɔ̀aa òwa.
À Yelusalɛũ gbɛ̃zɔ̃ɔɔ ń zĩgɔ̃ɔ kũ̀kũ tàńnɔ zĩ̀zɔɔ ũ píi, aa kà gbɛ̃ɔn ɔ̀aasɔsɔo lɛɛ kwi (10.000). À tà ń li'ãnaɔ ń siaɔ lɔ. Gbɛ̃e i gɔ̃o, sema taasideɔ bàasio.
Màa à Yɛkɔnia kũ̀ Yelusalɛũ ń aà dao ń aà naɔ ń aà kwàasiɔ ń bùsu gbɛ̃zɔ̃ɔɔ, à tàńnɔ Babɛli zĩ̀zɔɔ ũ.
À tà Babɛli ń gɔ̃gbãaɔ gbɛ̃ɔn ɔ̀aasɔsɔo lɛɛ sopla (7.000) ń li'ãnaɔ ń siaɔ gbɛ̃ɔn ɔ̀aa sɔo. Ampii gɔ̃sa giiɔnɛ.
À Yɛkɔnia desɛ̃ Matania dìlɛ kía ũ aà gbɛu, ɔ̃ à aà tɔ́ lìlɛɛ̀ Zedekia.
Zedekia wɛ̃̀ bao ń mɛ̀ndoode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ kuɛdoɛ. Aà da tɔ́n Amutali, Zelemii nɛ́, Libena gbɛ̃́ɛ.
À yã́ pɔ́ Dii yeio kɛ̀ lá Yoakiũ kɛ̀waɛ.
Dii pɔkũma mɛ́ tò yã́pi Yelusalɛũ ń Yuda bùsuo lè píi e à gɛ̀ ń yá ń goala. Ɔ̃ Zedekia bɔ̀ Babɛli kía yã́u.
Zedekia kpalablea wɛ̃̀ kɛ̃okwide guu, a mɔ kwide gɔɔ kwide zĩ́ ɔ̃ Babɛli kí Nɛbukanɛza mɔ̀ lɛ́lɛi Yelusalɛũwa, aàpi ń a zĩgɔ̃ɔ píi. Aa bòokpà a bĩ́i saɛ, ɔ̃ aa gbà lɛsĩɔ dà aa lìai.
Aa liaa wɛ̃́lɛpizi màa e kí Zedekia kpalablea wɛ̃̀ kuɛdode guu.
A mɔ síiɔ̃de gɔɔ kɛ̃okwide zĩ́ nɔana gbãakũ̀ wɛ̃́lɛu, gbɛ̃e pɔblea vĩ lɔo.
Kɛ́ wà bĩ́i fɔ̃̀, ɔ̃ Yuda zĩgɔ̃ɔ lɛ̀kɔ̃wa píi, aa bɔ̀lɛ ń kibɛ kaao, aa bɔ̀lɛ wɛ̃́lɛ bɔlɛu gwã́, ɔ̃ aa pɛ̀lɛ Yuudɛ̃ sɛ̃u.
Ɔ̃ Babiloni zĩgɔ̃ɔ pɛ̀lɛ kí gbɛwa, aa aà lè sɛ̃piu Yeliko oi. Kɛ́ Zedekia zĩgɔ̃ɔ fã̀aa, aa aà tò we,
ɔ̃ wà aà kũ̀ tàò Babɛli kíaɛ Libla. We wà yãdàuaàla,
wà aà nɛ́ɔ dɛ̀dɛ aà wáa, ɔ̃ wà aà wɛ́ wìwi, wà mɔgotɛ̃ gala kpàɛ̀, wà tàaànɔ Babɛli.
Babɛli kía kpalablea wɛ̃̀ bao mɛ̀ndosaide guu, a mɔ sɔode gɔɔ soplade zĩ́ ɔ̃ aà ìwa Nɛbuzaladã mɔ̀ Yelusalɛũ. Aàpi mɛ́ Nɛbukanɛza dɔaiɔ gbɛ̃zɔ̃ɔ ũ.
À tɛsɔ̃̀ Dii kpɛ́wa ń kibɛo ń Yelusalɛũ kpɛ́ɔ píi. Kpɛ́ pɔ́ dɛ kpɛ́ zɔ̃ɔ ũ píi lé, à tɛsɔ̃̀wàɛ.
Ɔ̃ a tò Babiloni zĩgɔ̃ɔ Yelusalɛũ bĩ́i gbòo ḿpii.
À gbɛ̃́ pɔ́ gɔ̃̀ wɛ̃́lɛpiuɔ nàaa tàńnɔ Babɛli ń gbɛ̃́ pɔ́ gɛ̀ nà Babɛli kíawaɔ ń gbɛ̃́ kĩniɔ.
Taasideɔ ɔ̃ à ń tó we aaɔ vɛ̃ɛbuɔ ń bugbɛɔ sɛ̃wa.
Babiloniɔ Dii kpɛ́ mɔgotɛ̃ pɛ́lɛɔ ń tadibɔɔ ń íkakĩi zɔ̃ɔo wìwi aa tàò Babɛli.
Aa túfukabɔɔ ń pɛ́ɛluɔ ń filiadɛbɔɔ ń gɔ̃̀ɔnaɔ ń mɔgotɛ̃ pɔpãle pɔ́ wì Dii kpɛ́ zĩ kɛòɔ nàaa tàò lɔ.
Ɔ̃ dɔaiɔ gbɛ̃zɔ̃ɔpi tàasoɔ ń au'ɛlɛbɔɔ ń pɔ́ pɔ́ wa pì ń vuao ge ń ã́nusuoɔ sɛ̀lɛ píiɛ.
Mɔ̀pɛlɛ mɛ̀n pla ń íkakĩipio ń tadibɔ pɔ́ Salomɔɔ pì Dii kpɛ́ pɔ́ ũɔ, wi fɔ̃ wà a mɔgotɛ̃ yɔ̃̀ kiloowao, a gbia kɛ̀ zài.
Mɔ̀pɛlɛpiɔ lɛsĩ gã̀sĩsuu bao plaplasaiɛ, mɛ́ a fùa pɔ́ kú musuɔ lɛsĩ gã̀sĩsuu sɔ́sɔoɛ. Mɔdaona tãa ń gɔ̃ina pɔ́ wa kɛ̀ lán gbɛafu bɛwaɔ liaa fùapiɔzi píiɛ. Mɔ̀pɛlɛ mɛ̀n plapiɔ doũɛ.
Dɔaiɔ gbɛ̃zɔ̃ɔpi sa'onkia Selaia kũ̀ ń aà plaade Zefaniao ń bĩ́ibɔlɛdɔ̃ana gbɛ̃ɔn àaɔ̃ɔ.
À zĩgɔ̃ɔ gbɛ̃zɔ̃ɔ kũ̀ wɛ̃́lɛ guu ń kí ìwa gbɛ̃ɔn sɔo pɔ́ à bɔ̀má wɛ̃́lɛ guuɔ lɔ ń zĩgɔ̃ɔ gbɛ̃zɔ̃ɔ lakɛ̃na pɔ́ ì gbɛ̃́ɔ tɔ́ dalauo ń gɔ̃ɛ gbɛ̃ɔn bàaɔ̃ pɔ́ wà bɔ̀má wɛ̃́lɛ guuɔ.
Nɛbuzaladãpi ń naaa tàńnɔ Babɛli kíaɛ Libla,
ɔ̃ Babɛli kíapi ń dɛdɛ Libla we Amata bùsuu. Màa wà Yudaɔ nàaa ń bùsuu wà tàńnɔ.
Babɛli kí Nɛbukanɛza Aikaũ nɛ́ Gedalia, Safana tɔũna dìlɛ gbɛ̃́ pɔ́ gɔ̃̀ Yuda bùsuuɔ gbɛ̃zɔ̃ɔ ũ.
Kɛ́ zĩgɔ̃ɔ dɔaanaɔ ń ń gbɛ̃́ɔ mà Babɛli kía Gedalia dìlɛ gbɛ̃zɔ̃ɔ ũ, ɔ̃ aa mɔ̀ aà kĩ́i Mizipa. Nɛtania nɛ́ Isimaɛla kú ń guu ń Kalea nɛ́ Yohananio ń Tanumɛ nɛ́ Selaia, Nɛtofa gbɛ̃́o ń Maaka gbɛ̃́ nɛ́ Yazaniao ń ń gbɛ̃́ɔ.
Ɔ̃ Gedalia lɛgbɛ̃̀nɛ́ ń ń gbɛ̃́piɔ à mɛ̀: Ásu vĩakɛ Babiloni gbãadeɔnɛo. À zɔ̃lɛ wá bùsuu la à zɔble Babɛli kíaɛ, íɔ aafia.
Ãma a mɔ soplade guu ɔ̃ Nɛtania nɛ́ Isimaɛla, Ɛlisama tɔũna pɔ́ dɛ kíabui ũ mɔ̀ ń gbɛ̃ɔn kwiɔ, à Gedalia dɛ̀ ń Yuda pɔ́ kuaànɔ Mizipaɔ ń Babiloni pɔ́ kuaànɔ weɔ.
Ɔ̃ Yudaɔ fɛ̀lɛ, nɛ́fɛ̃nɛn gbɛ̃zɔ̃ɔ píi ń zĩgɔ̃ɔ dɔaanapiɔ, aa bàalɛ̀ tà Egipi, kɛ́ aalɛ vĩakɛ Babiloniɔnɛ yã́i.
Yudaɔ kí Yɛkɔnia taa Babɛli wɛ̃̀ bla àaɔ̃saide, a mɔ kuɛplade gɔɔ baasɔo ń plaode zĩ́ ɔ̃ Babɛli kí Ɛvili Mɛlodaki aà bɔ̀ kpɛ́u a kpalablea wɛ̃̀ sɛ̃́ia guu, à aà sɛ̀ lɛsĩ.
À yãmaa òɛ̀, ɔ̃ à zɔ̃lɛkĩi pɔ́ dɛ a kía dee pɔ́ kuanɔ Babɛliɔ pɔ́a kpàwà.
Ɔ̃ Yɛkɔnia ɔzɔ̃̀ a dakpɛunakɛ'ulai, ìɔ pɔble ń kío sãnu e a wɛ̃ni lɛ́u.
Lá gu lɛ́ dɔ kí ìɔ pɔ́ pɔ́ a yei kpawàɛ e à gɛ̀ gàò.
Adamu, Sɛti, Ɛnɔsi,
Kena, Maalalee, Yɛlɛdi,
Ɛnɔki, Mɛtusela, Lemɛki,
Nɔee ń a nɛgɔ̃ɛɔ Sɛũ ń Haũo ń Yafɛtio.
Yafɛti nɛgɔ̃ɛɔ tɔ́n kɛ: Gomɛɛ, Magɔgu, Mɛdɛ, Gɛlɛsi, Tubali, Mɛsɛki ń Tilasio.
Gomɛɛ nɛgɔ̃ɛɔ tɔ́n kɛ: Asɛnazi, Lifa ń Tɔgaamao.
Gɛlɛsi nɛgɔ̃ɛɔ tɔ́n kɛ: Ɛlisa, Taasisi, Sipi ń Lodanio.
Haũ nɛgɔ̃ɛɔ tɔ́n kɛ: Etiopi, Egipi, Libii ń Kanaao.
Etiopi nɛgɔ̃ɛɔ tɔ́n kɛ: Saba, Avila, Sabata, Laama ń Sabatɛkao. Laama nɛgɔ̃ɛɔn Seba ń Dedão ũ.
Niũlodiá Etiopi buiɛ lɔ. Ɔ̃mɛ dṹnia nɛgɔ̃n tɔde sɛ̃́ia ũ.
Egipi buiɔ tɔ́n kɛ: Ludiɔ, Anaũɔ, Lɛabaɔ, Nafɛtuɔ,
Patusiɔ, Kasuluɔ ń Kɛlɛti pɔ́ Filitɛ̃ɔ bɔ̀ ń guuɔ.
Kanaa nɛgɔ̃ɛ sɛ̃́ian Sidɔ̃ ũ. Aà bui kĩniɔn kɛ: Iti buiɔ,
Yebusi buiɔ, Amɔle buiɔ, Giigasi buiɔ,
Ivi buiɔ, Aaka buiɔ, Sini buiɔ,
Aavadi buiɔ, Zɛmali buiɔ ń Amata buiɔ.
Sɛũ nɛgɔ̃ɛɔ tɔ́n kɛ: Elaũ, Asili, Aapasa, Ludi ń Alaũo. Alaũ nɛgɔ̃ɛɔ tɔ́n kɛ: Uzu, Hulu, Getɛɛ ń Mɛsɛkio.
Aapasa mɛ́ Sela ì, ɔ̃ Sela Ɛbɛlu ì.
Ɛbɛlupi nɛgɔ̃ɛ ì plaɛ. Ado tɔ́n Pɛlɛgi, asa aà gɔɔ ɔ̃ wà kɛ̃̀kɔ̃wa dṹniau. Aà dãuna tɔ́n Yotã.
Yotãpi buiɔ tɔ́n kɛ: Alɛmɔda, Sɛlɛfi, Azemavɛ, Yela,
Adolaũ, Uzali, Dikala,
Obali, Abimaɛ, Seba,
Ofii, Avila ń Yobabao. Yotã buiɔn we píi.
Sɛũ, Aapasa, Sela,
Ɛbɛlu, Pɛlɛgi, Leu,
Selugi, Nakɔɔ, Tela
ń Ablaũ pɔ́ wì mɛ lɔ Ablahaũo.
Ablahaũ nɛgɔ̃ɛɔ tɔ́n kɛ: Izaaki ń Isimaɛlao.
An buiɔ tɔ́n kɛ: Isimaɛla nɛgɔ̃ɛ sɛ̃́ian Nɛbai ũ. A gbɛa Kedaa, Adibɛɛli, Mibisã,
Misima, Duma, Masa, Adada, Tema,
Yetuu, Nafisi ń Kedemao. Isimaɛla nɛgɔ̃ɛɔn we.
Ablahaũ nɔ Kɛtula pɔ́ i mɛ́sɛdilɛɛ̀o nɛgɔ̃ɛɔ tɔ́n kɛ: Zimana, Yosã, Mɛdã, Madiã, Isebaki ń Suao. Yosã nɛgɔ̃ɛɔn Seba ń Dedão ũ.
Madiã nɛgɔ̃ɛɔ tɔ́n kɛ: Efa, Efɛɛ, Anɔki, Abida ń Ɛlɛdaao. Kɛtulapi buiɔn we ḿpii.
Ablahaũ nɛ́ Izaaki nɛgɔ̃ɛɔn Esau ń Yakɔbuo ũ.
Esau nɛgɔ̃ɛɔ tɔ́n kɛ: Ɛlifaza, Leuɛli, Yeusi, Yalaũ ń Kolao.
Ɛlifaza nɛgɔ̃ɛɔ tɔ́n kɛ: Temani, Omaa, Zefo, Gataũ, Kenazi ń Amalɛki pɔ́ a ì ń Timinao.
Leuɛli nɛgɔ̃ɛɔ tɔ́n kɛ: Naata, Zela, Sãma ń Mizao.
Sei nɛgɔ̃ɛɔ tɔ́n kɛ: Lotani, Sobala, Zibɛɔ̃, Ana, Disɔ̃, Ezɛɛ ń Disão.
Lotani nɛgɔ̃ɛɔn Oli ń Omaũo ũ. Lotani dãen Timina ũ.
Sobala nɛgɔ̃ɛɔ tɔ́n kɛ: Alavã, Manaata, Ebali, Sefo ń Onaũo. Zibɛɔ̃ nɛgɔ̃ɛɔn Aya ń Anao ũ.
Ana nɛ́n Disɔ̃ ũ. Disɔ̃ nɛgɔ̃ɛɔ tɔ́n kɛ: Ɛmadã, Ɛsebã, Ilana ń Kelanao.
Ezɛɛ nɛgɔ̃ɛɔ tɔ́n kɛ: Bilana, Zaavã ń Akanao. Disã nɛgɔ̃ɛɔn Uzu ń Alanao ũ.
Kía pɔ́ aa kpalablè Ɛdɔũ bùsuu Isaili kíaɔ ãaɔ tɔ́n kɛ: Bɛɔɔ nɛ́ Bɛla, Dinaba gbɛ̃́ɛ.
Kɛ́ Bɛla gà, ɔ̃ Bɔzɛla gbɛ̃́ Zela nɛ́ Yobaba zɔ̃̀lɛ aà gbɛu,
Kɛ́ Yobaba gà, ɔ̃ Temani bùsu gbɛ̃́ Usaũ zɔ̃̀lɛ aà gbɛu.
Kɛ́ Usaũ gà, ɔ̃ Aviti gbɛ̃́ Bedada nɛ́ Adada zɔ̃̀lɛ aà gbɛu. Ɔ̃mɛ zĩblè Madiãɔwa Mɔabu bùsuu.
Kɛ́ Adada gà, ɔ̃ Maseleka gbɛ̃́ Samala zɔ̃̀lɛ aà gbɛu.
Kɛ́ Samala gà, ɔ̃ Leobo pɔ́ kú Uflata saɛ gbɛ̃́ Saulu zɔ̃̀lɛ aà gbɛu.
Kɛ́ Saulu gà, ɔ̃ Akaboo nɛ́ Baalanana zɔ̃̀lɛ aà gbɛu.
Kɛ́ Baalanana gà, ɔ̃ Pau gbɛ̃́ Adada zɔ̃̀lɛ aà gbɛu. Aà na tɔ́n Mɛtabɛli, Malɛdi nɛ́ɛ, Mɛzaaba tɔũnaɛ.
Adadapi gà sɔ̃. Ɛdɔũ bui dezi káauɔn kɛ: Timina, Alava, Yɛtɛti,
Ɔhɔlibama, Ela, Pinɔ,
Kenazi, Temani, Mibizaa,
Magadiɛ ń Ilaũo. Ɛdɔũ bui dezi káauɔn we.
Isaili nɛgɔ̃ɛɔ tɔ́n kɛ: Lubɛni, Simɛɔ, Levii, Yuda, Isakaa, Zabulɔni,
Dã, Yosɛfu, Bɛ̃yãmɛɛ, Nɛfatali, Gada ń Asɛɛo.
Yuda nɛgɔ̃ɛɔ tɔ́n kɛ: Ɛɛ, Onani ń Selao. À nɛ́ mɛ̀n àaɔ̃piɔ ì ń Kanaa bùsu nɔɛ Sua nɛ́oɛ. Yuda nɛgɔ̃ɛ sɛ̃́ia Ɛɛ yã́ i ka Diiguo, ɔ̃ à aà dɛ̀.
Yuda mɛ́ Pɛlɛzi ń Zelao ì ń a nɛ́pi gyaao, ɔ̃ aà nɛgɔ̃ɛɔ kɛ̀ píi sɔo.
Pɛlɛzi nɛgɔ̃ɛɔn Ɛzɔ̃nɔ ń Amuluo ũ.
Zela nɛgɔ̃ɛɔ tɔ́n kɛ: Zimli, Etani, Emani, Kaloli ń Daadao. Aà nɛ́piɔ kɛ̀ píi sɔo.
Kaami nɛgɔ̃ɛn Akãa ũ. À yã'ì Isailiɔnɛ, à bɔ̀ Dii yã́ kpɛ à láaipɔ sɛ̀.
Etani nɛgɔ̃ɛn Azalia ũ.
Ɛzɔ̃nɔ nɛgɔ̃ɛɔ tɔ́n kɛ: Yelamɛli, Laũ ń Kalɛbuo.
Laũ Aminadabu ì, Aminadabu Yudaɔ kía Naasɔ̃ ì,
Naasɔ̃ Salamɔ ì, Salamɔ Bɔazu ì,
Bɔazu Ɔbɛdi ì, Ɔbɛdi Yɛse ì,
Yɛse nɛgɔ̃ɛ sɛ̃́ian Ɛliabu ũ, a plaade Abinadabu, a àaɔ̃de Sãma,
a síiɔ̃de Nɛtanɛli, a sɔode Ladai,
a soolode Ozɛũ, a soplade Davidi.
An dãeɔn Zeluia ń Abigailio ũ. Zeluia nɛgɔ̃ɛ àaɔ̃ɛ: Abisai, Yoabu ń Asaɛlio.
Abigaili mɛ́ Amasa ì. Amasapi den Isimaɛla bui Yɛtɛɛ ũ.
Ɛzɔ̃nɔ nɛ́ Kalɛbu nɛ́ɔ ì ń a na Azubao. Aà nɛnɔɛn Yelio ũ. Aà nɛgɔ̃ɛɔ tɔ́n kɛ: Yesɛɛ, Sobabu ń Aadɔ̃o.
Kɛ́ Azuba gà, ɔ̃ Kalɛbu Ɛflata sɛ̀ à Hulu ìò.
Hulu Uli ì, ɔ̃ Uli Bezalɛli ì.
Bee gbɛa kɛ́ Ɛzɔ̃nɔ kà wɛ̃̀ bàaɔ̃, ɔ̃ à Makii nɛ́ pɔ́ dɛ Galada da ũ sɛ̀ à Segubu ìò.
Segubupi mɛ́ Yaii ì. Yaiipi wɛ̃́lɛ vĩ Galada bùsuu mɛ̀n bao ń àaɔ̃o.
Ɔ̃ Gesuuɔ ń Alaũɔ lɛ̀lɛ Yaii wɛ̃́lɛpiɔwa ń Kenatio ń a bualoũɔ. Wɛ̃́lɛpiɔ kɛ̀ píi bàaɔ̃. Galada mae Makii buiɔn we píi.
Kɛ́ Ɛzɔ̃nɔ gà Kalɛbu Ɛflata, ɔ̃ aà na Abia Asuli ì. Asulipi mɛ́ Tekoa kàlɛ.
Ɛzɔ̃nɔ yoa Yelamɛli nɛgɔ̃ɛɔ tɔ́n kɛ: A sɛ̃́ian Laũ ũ, a gbɛa Buna, Olɛni, Ozɛũ ń Ahiao.
Yelamɛli nɔ pãle vĩ, aà tɔ́n Atala. Ɔ̃mɛ Onaũ da ũ.
Yelamɛli yoa Laũ nɛgɔ̃ɛɔ tɔ́n kɛ: A sɛ̃́ian Maaza ũ, a gbɛa Yamini ń Ekɛɛo.
Onaũ nɛgɔ̃ɛɔn Samai ń Yadao ũ. Samai nɛgɔ̃ɛn Nadabu ń Abisuuo ũ.
Abisuu na tɔ́n Abihaili, ɔ̃ à Abani ń Mɔlidio ì.
Nadabu nɛgɔ̃ɛɔn Sɛlɛdi ń Apaiũo ũ. Sɛlɛdi gà nɛ́saiɛ.
Apaiũ mɛ́ Isi ì, ɔ̃ Isi Sesã ì, ɔ̃ Sesã Alai ì.
Samai dãuna Yada nɛgɔ̃ɛɔn Yɛtɛɛ ń Yonatãao ũ. Yɛtɛɛ gà nɛ́saiɛ.
Yonatãa nɛgɔ̃ɛɔn Pɛlɛti ń Zazao ũ. Yelamɛli buiɔn we.
Sesã nɛgɔ̃ɛ vĩo, sema nɛnɔɛ. Sesã Etiopi gbɛ̃́ vĩ zɔ ũ, aà tɔ́n Yala.
Ɔ̃ Sesãpi a nɛnɔɛ kpà a zɔ Yalapiwa, ɔ̃ à Atai ìò.
Atai Natã ì, Natã Zabada ì,
Zabada Ɛflala ì, Ɛflala Ɔbɛdi ì,
Ɔbɛdi Yehu ì, Yehu Azalia ì,
Azalia Ɛlɛzi ì, Ɛlɛzi Ɛlasa ì,
Ɛlasa Sisemai ì, Sisemai Saluũ ì,
Saluũ Yekamia ì, Yekamia Ɛlisama ì.
Yelamɛli dãuna Kalɛbu nɛgɔ̃ɛɔ tɔ́n kɛ: A sɛ̃́ia Mɛsa mɛ́ Zifi ì, a plaade Malesa mɛ́ Hɛblɔ̃ ì.
Hɛblɔ̃ nɛgɔ̃ɛɔ tɔ́n kɛ: Kola, Tapua, Lɛkɛũ ń Sɛmao.
Sɛma Lahaũ ì, Lahaũ Yɔɔkaũ ì, Lɛkɛũ Samai ì.
Samaipi mɛ́ Maɔni pɔ́ Bɛzuu kàlɛ ì.
Kalɛbu mɛ́ Halana ń Mɔzao ń Gazezio ì ń a nɔ Efa pɔ́ i mɛ́sɛdilɛɛ̀oo, ɔ̃ Halanapi Gazezi ì.
Yadai nɛgɔ̃ɛɔ tɔ́n kɛ: Lɛgɛũ, Yotaũ, Gesã, Pɛlɛti, Efa ń Saafao.
Kalɛbu mɛ́ Sɛbɛɛ ń Tilanao ì ń a nɔ Maaka pɔ́ i mɛ́sɛdilɛɛ̀oo.
Ɔ̃ à Mademana mae Saafa ìò ń Gibɛa mae Mabenao. Kalɛbu nɛnɔɛn Akesa ũ.
Kalɛbu buiɔn kɛ lɔ. Aà na Ɛflata nɛgɔ̃ɛ sɛ̃́ia Hulu nɛ́ɔ tɔ́n kɛ: Sobala pɔ́ Kiliayaaliũ kàlɛ
ń Salɛma pɔ́ Bɛtɛlɛũ kàlɛo ń Alefa pɔ́ Bɛgadee kàlɛo.
Sobala pɔ́ Kiliayaaliũ kàlɛ buiɔ tɔ́n kɛ: Aloedeɔ ń Manaata gbɛ̃́ kĩniɔ
ń Kiliayaaliũ buiɛ beeɔ: Yɛtɛɛ buiɔ ń Pu buiɔ ń Suma buiɔ ń Misela buiɔ. Zɔladeɔ ń Ɛsɛtaodeɔ bɔ̀ buipiɔ guuɛ.
Salema buiɔ tɔ́n kɛ: Bɛtɛlɛũdeɔ, Nɛtofadeɔ, Atalobɛyoabudeɔ ń Manaata gbɛ̃́ kĩniɔ ń Zɔladeɔ
ń lakɛ̃na pɔ́ kú Yabɛziɔ. Aamɛ Tila buiɔ ń Simɛa buiɔ ń Suka buiɔ ũ. Keni buipiɔ bɔ̀ Lekabu buiɔ guuɛ. Amata mɛ́ ń dezi káau ũ.
Davidi nɛ́ pɔ́ a ì Hɛblɔ̃ɔn kɛ: À a nɛgɔ̃ɛ sɛ̃́ia Aminɔ ì ń Yezɛlɛɛ gbɛ̃́ Ainɔaũoɛ. À a plaade ì ń Kaamɛli gbɛ̃́ Abigailioɛ, ɔ̃n Daniɛli ũ.
À a àaɔ̃de ì ń Gesuu kí Talemai nɛ́ Maakaoɛ, ɔ̃n Abisaloũ ũ. À a síiɔ̃de ì ń Agitaoɛ, ɔ̃n Adonia ũ.
À a sɔode ì ń Abitalioɛ, ɔ̃n Sefatia ũ. À a soolode ì ń a nɔ Egelaoɛ, ɔ̃n Iteaũ ũ.
À nɛgɔ̃ɛ gbɛ̃ɔn soolopiɔ ì Hɛblɔ̃ɛ. À kpalablè we wɛ̃̀ sopla ń mɔ soolooɛ, mɛ́ à kpalablè Yelusalɛũ wɛ̃̀ baakwi ń àaɔ̃o.
Nɛ́ pɔ́ a ì Yelusalɛũɔ tɔ́n kɛ: À nɛgɔ̃ɛ gbɛ̃ɔn síiɔ̃ɛ beeɔ ì ń Amiɛli nɛ́ Basɛbaoɛ: Simɛa, Sobabu, Natã ń Salomɔɔo.
Bee gbɛa Ibaa, Ɛlisua, Ɛlifele,
Nɔga, Nɛfɛgi, Yafia,
Ɛlisama, Ɛliada ń Ɛlifeleo. Aà nɛgɔ̃ɛɔ kɛ̀ kɛ̃okwin we.
Davidi nɛgɔ̃ɛɔn we píi nɔ pɔ́ i mɛ́sɛdilɛ nɛ́oɔ nɛ́ɔ bàasi. An dãen Tamaa ũ.
Salomɔɔ Lɔbɔaũ ì, Lɔbɔaũ Abia ì, Abia Asa ì, Asa Yosafa ì,
Yosafa Yolaũ ì, Yolaũ Aazia ì, Aazia Yoasi ì,
Yoasi Amazia ì, Amazia Azalia ì, Azalia Yotaũ ì,
Yotaũ Aaza ì, Aaza Ezekia ì, Ezekia Manase ì,
Manase Amɔ ì, Amɔ Yosia ì.
Yosiapi nɛgɔ̃ɛɔ tɔ́n kɛ: A sɛ̃́ia Yohanani, a plaade Yoakiũ, a àaɔ̃de Zedekia, a síiɔ̃de Saluũ.
Yoakiũ nɛ́ Yɛkɔnia mɛ́ zɔ̃̀lɛ aà gbɛu, ɔ̃ Zedekia zɔ̃̀lɛ Yɛkɔnia gbɛu.
Wà tà ń Yɛkɔniapio zĩ̀zɔ ũɛ. Aà nɛgɔ̃ɛɔ tɔ́n kɛ: Salatiɛli,
Malakilaũ, Pedaia, Sɛnazaa, Yekamia, Osama ń Nɛdabiao.
Pedaia nɛgɔ̃ɛɔn Zolobabɛli ń Simɛio ũ. Zolobabɛlipi mɛ́ Mɛsulaũ ń Ananiao ì ń ń dãe Selomio.
À nɛgɔ̃ɛɔ ì lɔ gbɛ̃ɔn sɔo: Asuba, Oɛli, Bɛlɛkia, Asadia ń Yusabɛsɛdio.
Anania nɛgɔ̃ɛɔn Pelatia ń Yesaiao ũ. Aà buiɔn Lefaia buiɔ ũ lɔ ń Aanana buiɔ ń Obadia buiɔ ń Sekania buiɔ.
Sekania nɛgɔ̃ɛɔ tɔ́n kɛ: Semaia, Atusu, Igali, Balia, Nɛalia ń Safatao, aa kɛ̀ soolo.
Nɛalia nɛgɔ̃ɛɔ tɔ́n kɛ: Ɛlioenai, Izikia ń Azikaũo, aa kɛ̀ àaɔ̃.
Ɛlioenai nɛgɔ̃ɛɔ tɔ́n kɛ: Odavia, Ɛliasibu, Pelaia, Akubu, Yohanani, Delaia ń Ananio, aa kɛ̀ sopla.
Yuda nɛgɔ̃ɛɔ tɔ́n kɛ: Pɛlɛzi, Ɛzɔ̃nɔ, Kaami, Hulu ń Sobalao.
Sobalapi nɛ́ Leaia mɛ́ Yaata ì, ɔ̃ Yaata Ahumai ń Laadio ì. Zɔla buiɔn we.
Etaũ nɛgɔ̃ɛɔn Yezɛlɛɛ, Isema ń Ibasio ũ. An dãe tɔ́n Azɛlɛponi.
Ɔ̃ à Penuɛli pɔ́ Gedoo kàlɛ ì ń Ezɛɛ pɔ́ Usa kàlɛo. Ɛflata yoa Hulu pɔ́ Bɛtɛlɛũ kàlɛ buiɔn we.
Asuli pɔ́ Tekoa kàlɛ nɔ vĩ plaɛ, aan Ɛla ń Naalao ũ.
Naala mɛ́ Ahuzaũ ń Efɛɛo ń Temɛnio ń Aasetalio ì.
Ɛla mɛ́ Zɛlɛti ń Zohaao ń Ɛnanio ì.
Kozu Anubi ń Zobebao ì. An guu ɔ̃ Aluũ nɛ́ Ahaleli buiɔ bɔ̀u.
Yabɛsi bɛɛɛ vĩ dɛ a gbɛ̃́ɔla. Aà da mɛ́ tɔkpàɛ̀ Yabɛsi, kɛ à aà ì ń wãwã zɔ̃ɔo yã́i.
Yabɛsi wiilɛ̀ Isailiɔ Luawa à mɛ̀: Báaadamagu, ní ma bùsu kã́fĩmɛɛ. Ɔdaa, ní ma bɔ vãiu, kɛ́ másu wãwãmao yã́i. Ɔ̃ Lua sìaànɔ.
Suha dãuna Kelubu mɛ́ Mɛhii ì, ɔ̃ Mɛhii Ɛsitoni ì.
Ɛsitoni mɛ́ Bɛlafa ń Paseao ń Tehinao ì. Tehinapi mɛ́ Naasa kàlɛ. Lekadeɔn we.
Kenazi nɛgɔ̃ɛɔn Ɔniɛli ń Selaiao ũ. Ɔniɛli nɛgɔ̃ɛɔn Hata ń Mɛɔnɔtaio ũ.
Mɛɔnɔtaipi mɛ́ Ɔfɛla ì. Selaia mɛ́ Yoabu ì. Ɔ̃mɛ sia pɔ́ kú Siaɔ Guzulɛuɔ dezi ũ.
Yefũnɛ nɛ́ Kalɛbu nɛgɔ̃ɛɔ tɔ́n kɛ: Ilu, Ela ń Naaũo. Elapi mɛ́ Kenazi ì.
Yalɛlɛli nɛgɔ̃ɛɔ tɔ́n kɛ: Zifi, Zifa, Tilia ń Asalɛo.
Ɛzala nɛgɔ̃ɛɔ tɔ́n kɛ: Yɛtɛɛ, Mɛlɛdi, Efɛɛ ń Yalonio. Mɛlɛdi mɛ́ Falaɔ̃ɔ nɛ́ Bitia sɛ̀, ɔ̃ à Miliaũ ń Samaio ìò ń Ɛsɛmɔa mae Isebao. Aà Yuda nɔ ɔ̃ à Gedoo mae Yɛlɛdi ń Soko mae Ɛbɛɛ ń Zanɔa mae Yekutiɛo ìò.
<range>
Odia na Nahaũ dãe buiɔ tɔ́n kɛ: Gaami bui pɔ́ kú Kɛilaɔ ń Maaka bui pɔ́ kú Ɛsɛmɔaɔ.
Simɔɔ nɛgɔ̃ɛɔ tɔ́n kɛ: Aminɔ, Lina, Bɛnana ń Tilonio. Isi buiɔn Zoeti ń aà nɛgɔ̃ɛo ũ.
Yuda nɛ́ Sela buiɔ tɔ́n kɛ: Ɛɛ pɔ́ Leka kàlɛ, Laada pɔ́ Malesa kàlɛ ń zwã̀atãnaɔ bui pɔ́ kú Bɛtasebeaɔ
ń Yokiũo ń Kozebadeɔ ń Yoasio ń Salafa pɔ́ aa dɛ Mɔabu bùsu kíaɔ ũɔ ń Yasubilɛmao. Yã́piɔ kɛgɔɔ zi.
Gbɛ̃́piɔá oobonaɔnɛ, aa ku Nɛtaiũ ń Gedelao. We aaì zĩkɛu kíaɛ.
Simɛɔ nɛgɔ̃ɛɔ tɔ́n kɛ: Nɛmuɛli, Yamini, Yalibu, Zela ń Sauluo.
Saulu Saluũ ì, Saluũ Mibisã ì, Mibisã Misima ì.
Misima Amuɛli ì, Amuɛli Zakuu ì, Zakuu Simɛi ì.
Simɛipi nɛgɔ̃ɛ ì gɛ̃o ń mɛ̀ndooɛ, nɛnɔɛ soolo. Aà gbɛ̃́piɔ sɔ̃ aai nɛ'i dasio. Bee yã́i Simɛɔ buiɔ dasi lán Yudaɔwao.
Wɛ̃́lɛ pɔ́ aa zɔ̃̀lɛuɔn kɛ: Bɛɛsɛba, Mɔlada, Azaasuali,
Bila, Ɛsɛũ, Tolada,
Bɛtuɛ, Ɔɔma, Zikilaga,
Bɛmaakabo, Azaasusiũ, Bɛbili ń Saalaiũo. An wɛ̃́lɛɔn we e à gɛ̀ pɛ̀ò Davidi kpalableawa.
Aa wɛ̃́lɛɔ vĩ mɛ̀n sɔo lɔ: Etaũ, Aini, Limɔ, Tokɛ̃ ń Asão
ń ń bualoũ pɔ́ liaa wɛ̃́lɛpiɔziɔ e à gɛ̀ pɛ̀ò Baalawa. An wɛ̃́lɛɔn we. Aa ń buiɔ tɔ́ dàlau, ɔ̃n kɛ:
Mɛsoba, Yamɛlɛki, Amazia nɛ́ Yosa,
Yoɛli, Yosibia nɛ́, Selaia tɔũna, Asiɛ sĩ́wɛna Yehu,
Ɛlioenai, Yaakoba, Yesohaia, Asaia, Adiɛli, Yesimiɛ, Benaia
ń Zizao. Zizapi mɛ́ Sifi nɛ́, Aloni tɔũna, Yedaia sĩ́wɛna, Simɛli sɔ̃kpaɛ, Semaia sĩsĩ ũ.
Gbɛ̃́ pɔ́ wà ń tɔ́ dàda láupiɔ mɛ́ ń bui dɔaanaɔ ũ. An bɛdeɔ dasikũ̀ maamaa,
ɔ̃ aa fɛ̀lɛ gɛ̀ dã́dãkɛkĩi wɛɛlɛi Gedoo bɛ'aɛ oi guzulɛ gukpɛ oi.
Ɔ̃ aa bɔ̀ dã́dãkɛkĩi maa táaedewa we. Bùsupi yàasa mɛ́ a yãkele vĩo. Haũ buieɔ mɛ́ kú we yãa.
Gbɛ̃́piɔ gɛ̀ we Yudaɔ kí Ezekia gɔɔɛ. Aa sì Haũ buipiɔzi ń kpɛ́ɔ guu ń Mɛu bui pɔ́ kú weɔ. Aa ń dɛdɛ míɔ, ɔ̃ aa zɔ̃̀lɛ we aa kɛ̀ ń dã́dãkɛkĩi ũ e ń a gbão.
Ɔ̃ Simɛɔ bui gbɛ̃ɔn ɔ̀aa pla ń basɔoɔ lɛ̀lɛ Sei bùsu sĩ̀sĩdewa. Isi nɛgɔ̃ɛɔ Pelatia ń Nɛaliao ń Lefaiao ń Uziɛlio mɛ́ dɔ̀aanɛ́.
Aa Amalɛki bui kɔ̃na pɔ́ bɔ̀ yãaɔ dɛ̀dɛ, ɔ̃ aa ku we e ń a gbão.
Isaili nɛgɔ̃ɛ sɛ̃́ia Lubɛni buiɔ tɔ́n kɛ: Ɔ̃mɛ yoa ũ, ãma kɛ́ à gbadà a mae nawa yã́i, ɔ̃ aà maepi aà yoakɛzɛ kpà Yosɛfu nɛgɔ̃ɛɔwa, wi aà tɔ́ dalau yoa ũ lɔo.
Baa kɛ́ Yuda gbãa a gbɛ̃́ɔ guu, mɛ́ dɔaana bɔ̀ aà buiɔ guu, Yosɛfu mɛ́ yoakɛzɛ vĩ.
Isaili yoa Lubɛni nɛgɔ̃ɛɔ tɔ́n kɛ: Anɔki, Palu, Ɛzɔ̃nɔ ń Kaamio.
Yoɛli Semaia ì, Semaia Gɔgu ì, Gɔgu Simɛi ì,
Simɛi Mika ì, Mika Leaia ì, Leaia Baali ì,
Baali Beela ì. Ɔ̃mɛ Lubɛni buiɔ dɔaana ũ, ɔ̃ Asiliɔ kí Pulu aà kũ̀ tàò zĩ̀zɔ ũ.
Beela gbɛ̃́ pɔ́ wà ń tɔ́ dàda láu daɛdaɛɔn kɛ: Kí Yeiɛli, Zakali
ń Azaza nɛ́, Sɛma tɔũna, Yoɛli sĩ́wɛna Bɛlao. Aa zɔ̃̀lɛ Aloee ń Nɛboo ń Baali Mɛonao.
Aa zɔ̃̀lɛ gukpɛ oi e aa gɛ̀ nà guwaiwai pɔ́ pɛ̀ Uflatawa, kɛ́ an pɔtuoɔ dasikũ̀ Galada bùsuu yã́i.
Saulu gɔɔ aa zĩkà ń Ageli buiɔ, ɔ̃ aa zĩblèmá aa zɔ̃̀lɛ ń wɛ̃́lɛɔ guu bùsu pɔ́ kú Galada gukpɛ oi píiu.
Gada buiɔ kú ń saɛ Basana bùsuu e à gɛ̀ pɛ̀ Salekawa.
Yoɛli mɛ́ ń dɔaana ũ Basana we, Safaũ mɛ́ aà plaade ũ, a gbɛa Yanai ń Safatao.
An gbɛ̃ɔn kɛ daɛdaɛ gbɛ̃ɔn sopla: Mikaila, Mɛsulaũ, Sɛba, Yolai, Yakã, Zia ń Ɛbɛluo.
Buzu Yado ì, Yado Yesisai ì, Yesisai Mikaila ì, Mikaila Galada ì, Galada Yaloa ì, Yaloa Huli ì, Huli Abihaili ì, Abihaili mɛ́ gbɛ̃́piɔ ì.
Abidiɛli nɛ́, Guni tɔũna Ahi mɛ́ gbɛ̃́piɔ uabele sɛ̃́ia ũ.
Gada buiɔ ku Galada ń Basana bùsu wɛ̃́lɛɔ guu ń Salɔna dã́dãkɛkĩio e a zɔ̃lɛwa.
Wà gbɛ̃́piɔ tɔ́ dàlau Yudaɔ kí Yotaũ ń Isailiɔ kí Yeloboaũo gɔɔɛ.
Lubɛni buiɔ ń Gada buiɔ ń Manase buiɔ lɛɛ doo gbɛ̃́ gbãa pɔ́ kú zĩ̀ sɔu guuɔ gbɛ̃ɔn ɔ̀aasɔsɔo lɛɛ bla ń síiɔ̃o ń ɔ̀aa àaɔ̃ ń baswaaɔ̃oɛ (44.760). Wà zĩkaa dànɛ́, aa sɛ̀ngbao ń fɛ̃ndao vĩ, mɛ́ aa ka dɔ̃.
Aa zĩkà ń Ageli buiɔ ń Yetuuo ń Nafisio ń Nɔdabao.
Lua dɔ̀ńlɛ à Ageli buiɔ nànɛ́ ń ɔzĩ ń gbɛ̃́ pɔ́ kúńnɔɔ píi, kɛ́ aa wiilɛ̀wa zĩlau yã́i. A sìńnɔ, kɛ́ aa a náaikɛ̀ yã́i.
Ɔ̃ aa Ageli buiɔ pɔtuoɔ nàaa, yiongoɔ ɔ̀aasɔsɔo lɛɛ blakwi (50.000), sãɔ ń bleɔ ɔ̀aasɔsɔo lɛɛ ɔ̀aa do ń blakwio (250.000), zàa'ĩnaɔ ɔ̀aasɔsɔo lɛɛ pla (2.000). Aa gbɛ̃́ɔ kũ̀kũ bɛ̃́ɛ lɔ ɔ̀aasɔsɔo lɛɛ basɔo (100.000),
mɛ́ gbɛ̃́ pɔ́ gàga zĩpi guuɔ dasi, asa zĩpi bɔ̀ Dii kĩ́iɛ. Aa zɔ̃̀lɛ ń gbɛu e wà gɛ̀ Isailiɔ kũ̀kũ tàńnɔ.
Manase buiɔ lɛɛ do zɔ̃̀lɛ bùsupiu za Basana e Baali Ɛɛmɔ ń Seniio ń Ɛɛmɔ gbɛo. Aa dasi.
An uabele káauɔn kɛ: Efɛɛ, Isi, Ɛliɛli, Azeliɛ, Zelemii, Odavia ń Yadiɛlio. Gɔ̃sa gbãa tɔdeɔnɛ, mɛ́ uabeleɔnɛ lɔ.
Kási aa náai vĩ ń deziɔ Luaɛo, aa gbãsĩkɛ̀ ń bùsupi gbɛ̃́ pɔ́ Lua ń mìdɛnɛ́ɔ tã́aɔɛ.
Ɔ̃ Isailiɔ Lua tɛkpà Asiliɔ kí Pulu pɔ́ wì mɛ lɔ Tigela Pilɛsɛɛgu, ɔ̃ Pulupi mɔ̀ Lubɛni buiɔ ń Gada buiɔ ń Manase buiɔ lɛɛ dopio kũ̀kũ tàńnɔ Ala ń Abooo ń Halao ń swa pɔ́ wì mɛ Gozã saɛo.
Levii nɛgɔ̃ɛɔ tɔ́n kɛ: Geesɔ̃, Kɛata ń Mɛlalio.
Kɛata nɛgɔ̃ɛɔ tɔ́n kɛ: Amlaũ, Isaa, Hɛblɔ̃ ń Uziɛlio.
Amlaũ nɛ́ɔ tɔ́n kɛ: Aalona, Mɔizi ń Miliaũo. Aalona nɛgɔ̃ɛɔ tɔ́n kɛ: Nadabu, Abiu, Ɛleazaa ń Itamaao.
Ɛleazaa Finɛasi ì, Finɛasi Abisua ì,
Abisua Buki ì, Buki Uzi ì,
Uzi Zelaia ì, Zelaia Mɛlaio ì,
Mɛlaio Amalia ì, Amalia Aitubu ì,
Aitubu Zadoki ì, Zadoki Aimaaza ì,
Aimaaza Azalia ì, Azalia Yohanani ì,
Yohanani Azalia ì. Ɔ̃mɛ Lua gbàgba kpɛ́ pɔ́ Salomɔɔ dɔ̀ Yelusalɛũ ua.
Azalia Amalia ì, Amalia Aitubu ì,
Aitubu Zadoki ì, Zadoki Saluũ ì,
Saluũ Ilikia ì, Ilikia Azalia ì,
Azalia Selaia ì, Selaia Yozada ì.
Kɛ́ Dii tò Nɛbukanɛza mɔ̀ Yelusalɛũdeɔ ń Yudaɔ píi kũ̀kũ tàńnɔ zĩ̀zɔɔ ũ, Yozadapi kú ń guuɛ.
Levii nɛgɔ̃ɛɔ tɔ́n kɛ: Geesɔ̃, Kɛata ń Mɛlalio.
Geesɔ̃ nɛgɔ̃ɛɔn Libeni ń Simɛio ũ.
Kɛata nɛgɔ̃ɛɔ tɔ́n kɛ: Amlaũ, Isaa, Hɛblɔ̃ ń Uziɛlio.
Mɛlali nɛgɔ̃ɛɔn Mali ń Musio ũ. Levii buiɔn kɛ an dezi káauɔwa:
Geesɔ̃ Libeni ì, Libeni Yaata ì, Yaata Zima ì,
Zima Yoa ì, Yoa Ido ì, Ido Zela ì, Zela Yealai ì.
Kɛata Aminadabu ì, Aminadabu Kole ì, Kole Asii ì,
Asii Ɛlikana ì, Ɛlikana Abiasafa ì, Abiasafa Asii ì,
Asii Taatu ì, Taatu Uliɛli ì, Uliɛli Uzia ì, Uzia Saulu ì.
Ɛlikana nɛgɔ̃ɛɔ tɔ́n kɛ: Amasai ń Aimɔo.
Aimɔ Ɛlikana ì, Ɛlikana Zofai ì, Zofai Naata ì,
Naata Ɛliabu ì, Ɛliabu Yeloaũ ì, Yeloaũ Ɛlikana ì, Ɛlikana Samuɛli ì.
Samuɛli nɛgɔ̃ɛ sɛ̃́ian Yoɛli ũ, a plaade Abia.
Mɛlali Mali ì, Mali Libeni ì, Libeni Simɛi ì, Simɛi Uza ì,
Uza Simɛa ì, Simɛa Agia ì, Agia Asaia ì.
Gbɛ̃́ pɔ́ Davidi ń dílɛ Dii kpɛ́ lɛ̀sin gbɛ̃zɔ̃ɔɔ ũ kpagolo sua we gbɛaɔn kɛ:
Aaìɔ lɛsizĩ kɛ zwã̀akpɛ pɔ́ wì mɛ Kpaaũkpɛ kpɛɛlɛ e Salomɔɔ gɛ̀ kpɛdɔ̀ò Diiɛ Yelusalɛũ. Aa zĩkɛ̀ a zɛ́wa lá wa dìlɛnɛ́wa.
Gbɛ̃́ pɔ́ aa zĩpi kɛ̀ɔ ń ń nɛgɔ̃ɛɔ tɔ́n kɛ: Lɛ̀sin dɔaana Emani, Kɛata bui deziɔ tɔ́n kɛ maeɔ ń ń nɛ́ɔ daalɛa Isailiwa: Isaili, Levii, Kɛata, Isaa, Kole, Abiasafa, Asii, Taatu, Zefania, Azalia, Yoɛli, Ɛlikana, Amasai, Maatu, Ɛlikana, Zufi, Toa, Ɛliɛli, Yeloaũ, Ɛlikana, Samuɛli ń Yoɛli pɔ́ Emanipi ìo.
<range>
<range>
<range>
<range>
<range>
Emani gbɛ̃do Asafa mɛ́ ì lɛsi aà ɔplaai. Aà deziɔ tɔ́n kɛ maeɔ ń ń nɛ́ɔ: Levii, Geesɔ̃, Yaata, Simɛi, Zima, Etani, Adaia, Zela, Ɛteni, Malakia, Baaseia, Mikaila, Simɛa ń Bɛlɛkia pɔ́ Asafapi ìo.
<range>
<range>
<range>
<range>
An gbɛ̃́ Mɛlali buiɔ dɔaana Etani mɛ́ ìɔ kú ń ɔzɛɛi. Aà deziɔ tɔ́n kɛ: Levii, Mɛlali, Musi, Mali, Sɛmɛɛ, Bani, Amɛzi, Ilikia, Amazia, Asabia, Maluku, Abadi ń Kisi pɔ́ Etanipi ìo.
<range>
<range>
<range>
An Levii deeɔ mɛ́ zwã̀akpɛ pɔ́ dɛ Lua kpɛ́ ũ zĩ kĩniɔ kɛ̀ píi.
Aalona ń a buiɔ mɛ́ ì pɔ́ɔ kpasa sa'okĩiwa ń tulaletikatɛakĩio. Aamɛ aaìɔ luakukĩi zĩ kɛ, aaì Isailiɔ duuna kɛ̃́má lá Lua zɔ̀blena Mɔizi dìlɛnɛ́wa.
Aalona buiɔ tɔ́n kɛ: Ɛleazaa Finɛasi ì, Finɛasi Abisua ì,
Abisua Buki ì, Buki Uzi ì, Uzi Zelaia ì,
Zelaia Mɛlaio ì, Mɛlaio Amalia ì, Amalia Aitubu ì,
Aitubu Zadoki ì, Zadoki Aimaaza ì.
Wɛ̃́lɛ pɔ́ wa kpàmá ń zɔ̃lɛkĩi ũɔn kɛ: Kɛata tɔũna Aalona buiɔ ɔ̃ wà gbɛlànɛ́ káau.
Ɔ̃ aa Hɛblɔ̃ pɔ́ kú Yuda bùsuu blè ń a dã́dãkɛkĩi pɔ́ liaaiɔ.
Ãma wà wɛ̃́lɛpi buaɔ ń a bualoũɔ kpà Yefũnɛ nɛ́ Kalɛbuwaɛ.
Aalona buiɔ mɛ́ Hɛblɔ̃ pɔ́ dɛ misiwɛ̃lɛ ũ blè ń Libenao ń Yatiio ń Ɛsɛmɔao
ń Ilɛnio ń Dɛbiio
ń Asão ń Bɛsɛmɛsio, ampii ń a dã́dãkɛkĩioɛ.
Aa Bɛ̃yãmɛɛ buiɔ wɛ̃́lɛɔ blè lɔ, Gɛba ń Alemɛo ń Anatoo, ampii ń a dã́dãkɛkĩioɛ. Wɛ̃́lɛ mɛ̀n kuɛ'aaɔ̃piɔá Aalona buiɔ pɔ́ɛ.
Kɛata bui kĩniɔ mɛ́ Manase bui pɔ́ kú bɛ'aɛ oiɔ wɛ̃́lɛɔ blè mɛ̀n kwi gbɛlaa guu.
Geesɔ̃ buiɔ mɛ́ Isakaa buiɔ ń Asɛɛ buiɔ ń Nɛfatali buiɔ ń Manase bui pɔ́ kú Basana bùsuuɔ wɛ̃́lɛɔ blè daɛdaɛ mɛ̀n kuɛ'aaɔ̃.
Mɛlali buiɔ mɛ́ Lubɛni buiɔ ń Gada buiɔ ń Zabulɔni buiɔ wɛ̃́lɛɔ blè daɛdaɛ mɛ̀n kwi gbɛlaa guu.
Ɔ̃ Isaili buipiɔ wɛ̃́lɛpiɔ ń ń dã́dãkɛkĩiɔ kpà Levii buiɔwa.
Yudaɔ ń Simɛɔ buiɔ ń Bɛ̃yãmɛɛ buiɔ wɛ̃́lɛ pɔ́ wà ń tɔ́ sìpiɔ kpàmá lɔ.
Kɛata buieɔ mɛ́ Ɛflaiũ buiɔ wɛ̃́lɛɔ blè lɔ.
Wà Ɛflaiũ bùsu sĩ̀sĩde misiwɛ̃lɛ pɔ́ wì mɛ Sikɛũ kpàmá ń Gɛzɛɛo
ń Yɔkemaũo ń Bɛtolonio
ń Ayalonio ń Galimɔo, ampii ń a dã́dãkɛkĩioɛ.
Manase bui pɔ́ kú bɛ'aɛ oiɔ mɛ́ Anɛɛ ń Bileaũo ń ń dã́dãkɛkĩio kpà Kɛata bui kĩniɔwa.
Wɛ̃́lɛ pɔ́ Geesɔ̃ buiɔ èn kɛ: Manase bui pɔ́ kú gukpɛ oi wɛ̃́lɛɔ Golana pɔ́ kú Basana bùsuu ń Asaloo ń ń dã́dãkɛkĩio.
Isakaa bui wɛ̃́lɛɔ Kɛdɛsi, Dabela,
Lamɔtu ń Anɛũo ń ń dã́dãkɛkĩiɔ.
Asɛɛ bui wɛ̃́lɛɔ Masala, Abedɔ̃,
Hukoko ń Leobɛo ń ń dã́dãkɛkĩiɔ.
Nɛfatali bui wɛ̃́lɛɔ Kɛdɛsi pɔ́ kú Galile, Hamɔ, Kiliataiũ ń ń dã́dãkɛkĩiɔ.
Levii nɛ́ Mɛlali buiɔ mɛ́ gɔ̃̀. Ɔ̃ aa Zabulɔni bui wɛ̃́lɛɛ beeɔ è: Yɔkenaũ, Kaata, Limɔnɔ ń Tabooo, ampii ń a dã́dãkɛkĩiɔ.
Aa Lubɛni bui pɔ́ kú Yuudɛ̃ baa bɔaa ń Yelikooɔ wɛ̃́lɛɛ beeɔ è lɔ: Bɛzɛɛ pɔ́ kú guwaiwaiu, Yaza,
Kedemɔ ń Mɛfaao, ampii ń a dã́dãkɛkĩiɔ.
Aa Gada bui wɛ̃́lɛɛ beeɔ è lɔ: Lamɔtu pɔ́ kú Galada bùsuu, Maanaiũ,
Ɛsɛbɔ̃ ń Yazɛɛo, ampii ń a dã́dãkɛkĩiɔ.
Isakaa nɛgɔ̃ɛɔ síiɔ̃ɛ: Tola, Pua, Yasubu ń Simɛlɔnio.
Tola nɛgɔ̃ɛɔ tɔ́n kɛ: Uzi, Lefaia, Yeliɛ, Yamai, Ibisaũ ń Samuɛlio. Uabeleɔnɛ ḿpii. Davidi gɔɔ Tola bui gɔ̃sa pɔ́ wà ń tɔ́ dàlauɔ gbɛ̃ɔn ɔ̀aasɔsɔo lɛɛ bao ń plao ń ɔ̀aa àaɔ̃oɛ (22.600).
Uzi mɛ́ Izilahia ì. Izilahia nɛgɔ̃ɛɔn Mikaila, Obadia, Yoɛli ń Isiao ũ. An gbɛ̃ɔn sɔo píiá uabeleɔnɛ.
An bui zĩgɔ̃ pɔ́ wà ń tɔ́ dàlau daɛdaɛɔ gbɛ̃ɔn ɔ̀aasɔsɔo lɛɛ baakwi ń soolooɛ (36.000), kɛ́ an nɔɔ ń ń nɛ́ɔ dasi yã́i.
Isakaa bui gɔ̃sa pɔ́ wà ń tɔ́ dàlauɔ gbɛ̃ɔn ɔ̀aasɔsɔo lɛɛ basiiɔ̃ ń soplaoɛ (87.000).
Bɛ̃yãmɛɛ nɛgɔ̃ɛɔ àaɔ̃ɛ: Bɛla, Bɛkɛɛ ń Yediaɛo.
Bɛla nɛgɔ̃ɛɔ sɔoɛ: Ɛzɛbɔ̃, Uzi, Uziɛli, Yelimɔ ń Ilio. Uabeleɔnɛ ḿpii. An bui gɔ̃sa pɔ́ wà ń tɔ́ dàlauɔ gbɛ̃ɔn ɔ̀aasɔsɔo lɛɛ bao n plao ń baakwi ń síiɔ̃oɛ (22.034).
Bɛkɛɛ nɛgɔ̃ɛɔ tɔ́n kɛ: Zemila, Yoasi, Ɛliɛzɛɛ, Ɛlioenai, Ɔmɛli, Yelemɔ, Abia, Anato ń Alemɛo. Bɛkɛɛ nɛgɔ̃ɛɔn we píi.
Wà ń uabeleɔ tɔ́ dàlau, mɛ́ an gɔ̃saɔ gbɛ̃ɔn ɔ̀aasɔsɔo lɛɛ bao ń ɔ̀aa dooɛ (20.200).
Yediaɛ mɛ́ Bilana ì. Bilana nɛ́ɔ tɔ́n kɛ: Yeusi, Bɛ̃yãmɛɛ, Ehudu, Kenaana, Zetã, Taasisi ń Aisahaao.
Yediaɛ buipiɔá uabeleɔnɛ ḿpii. An bui gɔ̃sa pɔ́ aaì bɔ gɛ́ zĩkaiɔ gbɛ̃ɔn ɔ̀aasɔsɔo lɛɛ gɛ̃o ń plao ń ɔ̀aa dooɛ (17.200).
Supiũ ń Hupiũoá Ili buiɔnɛ, mɛ́ Husiũá Ahee buiɔnɛ.
Bila nɛ́ Nɛfatali nɛgɔ̃ɛɔ tɔ́n kɛ: Yaziɛli, Guni, Yezɛɛ ń Sileũo.
Manase nɛgɔ̃ɛɔ tɔ́n kɛ: À Asiɛli ń Makiio ì ń Sili bui nɔ pɔ́ i mɛ́sɛdilɛɛ̀ooɛ. Makii mɛ́ Galada ì.
Makii nɔsɛ̀ Hupiũɛ ń Supiũo. Aà dãe tɔ́n Maaka. Makii buie tɔ́n Zelofada. Nɛnɔɛɔ a ì atɛ̃ɛ.
Makii nɛgɔ̃ɛ ì ń a na Maakao, ɔ̃ à tɔkpàɛ̀ Pɛlɛsi. Aà dãuna tɔ́n Sɛlɛsi, aà nɛgɔ̃ɛɔn Ulaũ ń Lakɛũo ũ.
Ulaũ mɛ́ Bedã ì. Makii nɛ́ Galada, Manase tɔũna nɛgɔ̃ɛɔn we.
Aà dãe Amɔlɛkɛ nɛgɔ̃ɛɔn Isodo, Abiɛzɛɛ ń Malao ũ.
Semida nɛgɔ̃ɛɔn Ahiana, Sikɛũ, Liki ń Aniaũo ũ.
Ɛflaiũ Sutɛla ì, Sutɛla Bɛlɛdi ì, Bɛlɛdi Taatu ì, Taatu Ɛlada ì, Ɛlada Taatu ì,
Taatu Zabada ì, Zabada Sutɛla ì. Ezɛɛ ń Ɛladuo gɛ̀ Gatadeɔ pɔtuoɔ kṹkũi, ɔ̃ wà ń dɛdɛ we.
An mae Ɛflaiũ pɔsia kɛ̀ ń gaa yã́ musu à gɔɔplakɛ̀, ɔ̃ aà daɛɔ mɔ̀ aà nɔ̀sɛ nìniɛ̀.
Kɛ́ Ɛflaiũpi ɛ̀a wùlɛ ń a nao, ɔ̃ à nɔsì à nɛgɔ̃ɛ ì lɔ. Ɔ̃ à tɔkpàɛ̀ Bɛlia, kɛ́ yã'ɔ̃ma aà bɛdeɔ lè yã́i.
Aà nɛnɔɛ tɔ́n Sɛɛla. Ɔ̃mɛ Bɛtoloni Musu ń Bɛtoloni Zĩ́lɛo kàlɛ ń Uzɛni Sɛɛlao.
Lɛfa Lɛsɛfa ì, Lɛsɛfa Tɛla ì, Tɛla Taani ì,
Taani Ladã ì, Ladã Amihudu ì, Amihudu Ɛlisama ì,
Ɛlisama Nuni ì, Nuni Yozuee ì.
An bùsu wɛ̃́lɛɔ tɔ́n kɛ: Bɛtɛli ń a bualoũɔ, Naalana pɔ́ kú gukpɛ oi, Gɛzɛɛ pɔ́ kú bɛ'aɛ oi ń a bualoũɔ, Sikɛũ ń a bualoũɔ e à gɛ̀ pɛ̀ Aya ń a bualoũɔwa.
Bɛtɛsã ń Taanakio ń Mɛgidoo ń Dooo, ampii ń a bualoũɔ ku Manase buiɔ bùsuuɛ, ɔ̃ Isaili nɛ́ Yosɛfu buipiɔ ku wɛ̃́lɛpiɔ guu.
Asɛɛ nɛgɔ̃ɛɔ tɔ́n kɛ: Imɛna, Iseva, Isevi ń Bɛliao. An dãen Sela ũ.
Bɛlia nɛgɔ̃ɛɔ tɔ́n kɛ: Ɛbɛɛ ń Biizai mae Malakiɛo.
Ɛbɛɛ nɛgɔ̃ɛɔ tɔ́n kɛ: Yaflɛti, Somɛɛ ń Otaũo. An dãen Sua ũ.
Yaflɛti nɛgɔ̃ɛɔ tɔ́n kɛ: Pasaki, Bimali ń Asevao.
Somɛɛ nɛgɔ̃ɛɔ tɔ́n kɛ: Ahi, Lɔga, Uba ń Alaũo.
Aà dãuna Otaũ nɛgɔ̃ɛɔ tɔ́n kɛ: Zofa, Imɛna, Selɛsi ń Amaluo.
Zofa nɛgɔ̃ɛɔ tɔ́n kɛ: Sua, Aanɛfɛɛ, Suali, Beli, Imla,
Bɛzɛɛ, Odo, Sãma, Silesa, Yɛtɛɛ ń Beelao.
Yɛtɛɛ nɛgɔ̃ɛɔ tɔ́n kɛ: Yefũnɛ, Pisipa ń Elao.
Ula nɛgɔ̃ɛɔ tɔ́n kɛ: Ala, Aniɛli ń Liziao.
Asɛɛ buiɔn we, mɛ́ uabeleɔnɛ ḿpii. Gɔ̃sa gbãa tɔdeɔnɛ mɛ́ dɔaana maaɔnɛ. An zĩgɔ̃ pɔ́ wà ń tɔ́ dàlauɔ gbɛ̃ɔn ɔ̀aasɔsɔo lɛɛ baasɔo ń mɛ̀ndooɛ (26.000).
Bɛ̃yãmɛɛ nɛgɔ̃ɛ sɛ̃́ian Bɛla ũ, a plaade Asebe, a àaɔ̃de Ahala,
a síiɔ̃de Nɔha, a sɔode Lafa.
Bɛla nɛgɔ̃ɛɔ tɔ́n kɛ: Adaa, Ehudu mae Gela,
Abisua, Naamani, Ahoa,
Gela, Sefufã ń Hulaũo.
Ehudu nɛgɔ̃ɛɔ tɔ́n kɛ: Naamani, Ahia ń Gelao. Gelapi nɛgɔ̃ɛɔn Uza ń Aihuduo ũ. Uabeleɔn ń ũ Gɛba, ɔ̃ Gela tò aa fɛ̀lɛ tà Manaata.
<range>
Saalaiũ a naɔ Husiũ ń Baalao yà, ɔ̃ à nɛ́ɛ beeɔ ì Mɔabu bùsuu
ń a na Odɛsio: Yobaba, Zibia, Mɛsa, Malekaũ,
Yeuzi, Sakia ń Miimao. Aà nɛ́piɔn we, ampii uabeleɔnɛ.
À Abitubu ń Ɛlipaao ì ń a na Husiũpio zadɔ̃ i aà yao.
Ɛlipaa nɛgɔ̃ɛɔ tɔ́n kɛ: Ɛbɛlu, Misaũ ń Sɛmɛdi pɔ́ Onɔ ń Lodio kàlɛ ń a bualoũɔ.
À Bɛlia ń Sɛmao ì lɔ. Uabeleɔn ń ũ Ayaloni. Aamɛ Gatadeɔ yà.
Bɛlia nɛgɔ̃ɛɔ tɔ́n kɛ: Ahio, Sasaki, Yelemɔ, Zebadia, Alade, Edɛɛ, Mikaila, Isepa ń Yohao.
<range>
<range>
Ɛlipaa nɛgɔ̃ɛɔ tɔ́n kɛ: Zebadia, Mɛsulaũ, Iziki, Ɛbɛɛ, Isimɛlai, Izilia ń Yobabao.
<range>
Simɛi nɛgɔ̃ɛɔ tɔ́n kɛ: Yakiũ, Zikeli, Zabedi, Ɛlienai, Ziletai, Ɛliɛli, Adaia, Bɛlaia ń Simɛlao.
<range>
<range>
Sasaki nɛgɔ̃ɛɔ tɔ́n kɛ: Isepã, Ɛbɛlu, Ɛliɛli, Abedɔ̃, Zikeli, Anana, Anania, Elaũ, Anɛtotia, Ifedea ń Penuɛlio.
<range>
<range>
<range>
Yeloaũ nɛgɔ̃ɛɔ tɔ́n kɛ: Samɛselai, Sealia, Atalia, Yaalɛsia, Ɛlia ń Zikelio.
<range>
Wà gbɛ̃́piɔ tɔ́ dàlau. Uabeleɔnɛ ḿpii. Aa kú ń gbɛ̃́ɔ saɛ Yelusalɛũɛ.
Kɛ́ Yeiɛli Gabaɔ̃ɔ kàlɛ, ɔ̃ a ku we. Aà na tɔ́n Maaka.
Aà nɛgɔ̃ɛ sɛ̃́ian Abedɔ̃ ũ. A gbɛa Zuu, Kisi, Baali, Nɛɛ, Nadabu,
Gedoo, Ahio, Zekɛɛ
ń Simɛa mae Mikeloo. Aa kú ń gbɛ̃́ɔ saɛ Yelusalɛũɛ.
Nɛɛ Kisi ì, Kisi Saulu ì, Saulu Yonatãa ì ń Malakisuao ń Abinadabuo ń Isibosɛo.
Yonatãa mɛ́ Mika mae Mɛfibosɛ ì.
Mikapi nɛgɔ̃ɛɔ tɔ́n kɛ: Pitɔ̃, Mɛlɛki, Talea ń Aazao.
Aaza Yoada ì, Yoada Alemɛ ì ń Azemavɛo ń Zimlio. Zimli Mɔza ì,
Mɔza Binɛa ì, Binɛa Lafa ì, Lafa Ɛlasa ì, Ɛlasa Aseli ì.
Aseli nɛgɔ̃ɛ ì sooloɛ. An tɔ́n kɛ: Azikaũ, Bokelu, Isimaɛla, Sealia, Obadia ń Ananio. Aseli nɛgɔ̃ɛɔn we píi.
Aà gbɛ̃do Ɛsɛki nɛgɔ̃ɛɔ tɔ́n kɛ: Aà nɛgɔ̃ɛ sɛ̃́ian Ulaũ ũ, a plaade Yeusi, a àaɔ̃de Ɛlifele.
Ulaũ nɛgɔ̃ɛɔá gɔ̃sa gbãa kàdɔ̃naɔnɛ. Aa nɛgɔ̃ɛɔ ń tɔũnaɔ vĩ dasi, aa kà basoplakwi. Gbɛ̃́piɔá Bɛ̃yãmɛɛ buiɔnɛ ḿpii.
Wà Isailiɔ tɔ́ dà Isaili kíaɔ ladau ḿpiiɛ. Wà Yudaɔ kũ̀kũ tàńnɔ Babɛli, kɛ́ aa bɔ̀ Lua kpɛ yã́i.
Sa'onaɔ ń Levii buiɔ ń Lua ua zĩkɛnaɔ ń Isaili kĩniɔ mɛ́ ɛ̀a sù ń bùsuu ń ń wɛ̃́lɛɔ guuo káau.
Yuda buiɔ ń Bɛ̃yãmɛɛ buiɔ ń Ɛflaiũ buiɔ ń Manase bui pɔ́ sù Yelusalɛũɔn kɛ:
Amihudu nɛ́ Utai, Ɔmɛli tɔũna, Imɛli sĩ́wɛna, Bani sɔ̃kpaɛ mɛ́ Yuda nɛ́ Pɛlɛzi buiɔ dɔaana ũ.
Asaia ń a dãunaɔ mɛ́ Yuda nɛ́ Sɛla buiɔ dɔaanaɔ ũ.
Yeuɛli mɛ́ Yuda nɛ́ Zela buiɔ dɔaana ũ. Yuda buipiɔ gbɛ̃ɔn ɔ̀aa àaɔ̃ ń basiiɔ̃kwioɛ (690).
Mɛsulaũ nɛ́ Salu, Odavia tɔũna, Asenua sĩ́wɛna mɛ́ Bɛ̃yãmɛɛ buiɔ dɔaana ũ
ń Yeloaũ nɛ́ Ibinɛiao ń Uzi nɛ́ Ela, Mikeli tɔũnao ń Sefatia nɛ́ Mɛsulaũ, Leuɛli tɔũna, Ibinia sĩ́wɛnao.
Bɛ̃yãmɛɛ bui pɔ́ wà ń tɔ́ dàlauɔ gbɛ̃ɔn ɔ̀aa síiɔ̃ ń basoplakwi ń soolooɛ (956). Uabeleɔnɛ ḿpii.
Yedaia ń Yoialibuo ń Yakɛ̃o mɛ́ sa'onaɔ dɔaanaɔ ũ
ń Lua kpɛ́ gbɛ̃zɔ̃ɔ Azalia, Ilikia nɛ́, Mɛsulaũ tɔũna, Zadoki sĩ́wɛna, Mɛlaio sɔ̃kpaɛ, Aitubu sĩsĩo
ń Yeloaũ nɛ́ Adaia, Pasuu tɔũna, Malakia sĩ́wɛnao ń Adiɛli nɛ́ Maasai, Yazela tɔũna, Mɛsulaũ sĩ́wɛna, Mɛsilemi sɔ̃kpaɛ, Imɛɛ sĩsĩo.
Sa'on uabeleɔ gbɛ̃ɔn ɔ̀aa swaaɔ̃ ń baswaaɔ̃oɛ (1.760). Gɔ̃sa gbãaɔnɛ, Lua ua zĩkɛnaɔnɛ.
Mɛlali bui Asubu nɛ́ Semaia, Azikaũ tɔũna, Asabia sĩ́wɛna mɛ́ Levii buiɔ gbɛ̃zɔ̃ɔ ũ
ń Bakebakaao ń Ɛlɛsio ń Galalio ń Mika nɛ́ Matania, Zikeli tɔũna, Bɛlɛkia sĩ́wɛnao
ń Semaia nɛ́ Obadia, Galali tɔũna, Yedutu sĩ́wɛnao ń Asa nɛ́ Bɛlɛkia, Ɛlikana pɔ́ kú Nɛtofa tɔũnao.
Bĩ́ibɔlɛdɔ̃anaɔ tɔ́n kɛ: Saluũ, Akubu, Talemɔ, Aimani ń ń gbɛ̃́ɔ. Saluũ mɛ́ ń gbɛ̃zɔ̃ɔ ũ.
Ɔ̃mɛ ìɔ Kí Bĩ́ibɔlɛ pɔ́ kú gukpɛ oi dɔ̃́a e ń a gbão. Gbɛ̃́piɔ mɛ́ Levii buiɔ fã́ani bĩ́ibɔlɛdɔ̃anaɔ ũ.
Kole nɛ́ Saluũ, Abiasafa tɔũna, Kole sĩ́wɛna ń a gbɛ̃́ Kole buiɔ mɛ́ Lua kpɛ́ kpɛɛlɛ dɔ̃̀anaɔ ũ lá ń deziɔ dɛ Dii bòo bɔlɛdɔ̃anaɔ ũ yãawa.
Ɛleazaa nɛ́ Finɛasi mɛ́ ń dɔaana ũ gɔɔ bee, mɛ́ Dii kuaànɔ.
Mɛsɛlɛmia nɛ́ Zakali mɛ́ Kpaaũkpɛ bĩ́ibɔlɛdɔ̃ana ũ.
Gbɛ̃́ pɔ́ wà ń sɛ́ bĩ́ibɔlɛdɔ̃anaɔ ũɔ píi gbɛ̃ɔn ɔ̀aa do ń kuɛplaoɛ (212). An tɔ́ɔ ku taalau ń wɛ̃́lɛɔ guu. Davidi ń gu'ena Samuɛlio mɛ́ zĩ gbiapi dà ń deziɔnɛ.
Ampiɔ ń ń buiɔ mɛ́ Dii ua bĩ́ibɔlɛdɔ̃anaɔ ũ.
Aaìɔ zɛzɛa kpɛ́pi gola síiɔ̃ɔwa, gukpɛ, bɛ'aɛ, gugbãntoo ń gɛɔmidɔkĩio.
Zĩeɔ an gbɛ̃́ pɔ́ aa ku wɛ̃́lɛ ń wɛ̃́lɛoɔ ìɔ mɔ zĩkɛińnɔ gɔɔ soplapla.
Zĩpiá bĩ́ibɔlɛdɔ̃anaɔ gbɛ̃zɔ̃ɔ gbɛ̃ɔn síiɔ̃piɔ yã́ɛ. Levii buipiɔ mɛ́ ì Lua ua kpɛ́nɛɔ ń a làasiɔ dɔ̃́a.
Aaì zɛzɛ lia Lua uai gwã́, aaìɔ dɔ̃́a. Ampiɔ mɛ́ aaìɔ a zɛ́ kili kũa, aaìɔ wɛ̃ lá gu lɛ́ dɔ.
An gbɛ̃eɔ ìɔ laaidɔ Lua ua zĩkɛbɔɔwa. Tó wà gɛ̃̀ò ge tó wà bɔ̀ò, aamɛ aaìɔ nao.
Wà ń gbɛ̃eɔ dìlɛ aaɔ laaidɔ Lua kpɛ́ kpɛɛlɛ pɔ́ɔ ń a zĩkɛbɔɔwa ń pɔ́wɛntio ń vɛ̃ɛo ń nísio ń tulaletio ń pɔ́ gĩnanaɔ.
Sa'onaeɔ mɛ́ aaì pɔ́ gĩnanapiɔ yãalɛkɔ̃u.
Pɛ̃ɛkɛa mɛ́ Levii nɛ́ Kole bui Saluũ nɛgɔ̃ɛ sɛ̃́ia Matitia zĩ ũ.
Aà gbɛ̃́ Kole buieɔ mɛ́ aaìɔ pɛ̃ɛ pɔ́ wì kálɛ dɔ̀ɔdɔɔ kã́mabogɔɔzĩ kɛ.
Levii bui uabele lɛ̀sinaɔ mɛ́ aaìɔ ku Lua ua kpɛ́nɛɔ guu. Wìli zĩ pãle danɛ́o, asa aaìɔ ń zĩ kɛ fãanɛ ń gwãasĩnaoɛ.
Ampiɔ mɛ́ Levii bui uabele pɔ́ kú Yelusalɛũɔ ũ, gbɛ̃zɔ̃ɔ pɔ́ wà ń tɔ́ dàlauɔ ũ.
Yeiɛli mɛ́ Gabaɔ̃ɔ kàlɛ, ɔ̃ a ku we. Aà na tɔ́n Maaka.
Aà yoan Abedɔ̃ ũ. A gbɛa Zuu, Kisi, Baali, Nɛɛ, Nadabu,
Gedoo, Ahio, Zakali
ń Simɛa mae Mikeloo. Aa kú ń gbɛ̃́ɔ saɛ Yelusalɛũɛ.
Nɛɛ Kisi ì, Kisi Saulu ì, Saulu Yonatãa ì ń Malakisuao ń Abinadabuo ń Isibosɛo.
Yonatãa mɛ́ Mika mae Mɛfibosɛ ì.
Mikapi nɛgɔ̃ɛɔ tɔ́n kɛ: Pitɔ̃, Mɛlɛki, Talea ń Aazao.
Aaza Yada ì, Yala Alemɛ ì ń Azemavɛo ń Zimlio. Zimli Mɔza ì,
Mɔza Binɛa ì, Binɛa Lefaia ì, Lefaia Ɛlasa ì, Ɛlasa Aseli ì.
Aseli nɛgɔ̃ɛ ì sooloɛ. An tɔ́n kɛ: Azikaũ, Bokelu, Isimaɛla, Sealia, Obadia ń Ananio. Aseli nɛgɔ̃ɛɔn we píi.
Filitɛ̃ɔ zĩkà ń Isailiɔ, ɔ̃ Isailiɔ bàalɛ̀nɛ́, an daside gàga Giliboa gbɛpɔlɛu.
Kɛ́ Filitɛ̃ɔ pɛ̀lɛ Saulu ń a nɛgɔ̃ɛɔzi, ɔ̃ aa aà nɛ́ɔ Yonatãa ń Abinadabuo ń Malakisuao dɛ̀dɛ.
Zĩ pɔ́ lìaa Sauluzi pãsĩkũ̀, ɔ̃ kàzunaɔ aà pà, à kɛ̀'ĩa.
Ɔ̃ a ò a zĩkabɔkũnaɛ: Ǹ ń fɛ̃nda wo, ní ma zɔ̃ ǹ ma dɛò. Tó ni kɛ màao, gyafɔɔdeɛ beeɔ mɔ kɔ̃̀ɔ'omanɔɛ. Ɔ̃ vĩa aà zĩkabɔkũnapi kũ̀, i weio, ɔ̃ Saulu a fɛ̃nda sɛ̀ à azĩa ò'oa.
Kɛ́ aà zĩkabɔkũnapi è à gà, ɔ̃ à azĩa ò'o a fɛ̃ndaa sɔ̃, aa gà ḿpii.
Màa Saulu ń a nɛgɔ̃ɛ gbɛ̃ɔn àaɔ̃ɔ ń a bɛdeɔ gàga ḿpii sãnu.
Kɛ́ Isaili pɔ́ kú guzulɛu weɔ è ń zĩgɔ̃ɔ bàalɛ̀ mɛ́ Saulu ń a nɛgɔ̃ɛɔ gàga, ɔ̃ aa bàalɛ̀ sɔ̃, aa ń wɛ̃́lɛɔ tò we, ɔ̃ Filitɛ̃ɔ mɔ̀ zɔ̃̀lɛu.
Kɛ́ a gu dɔ̀, ɔ̃ Filitɛ̃ɔ mɔ̀ pɔ́ɔ woloi gbɛ̃́ pɔ́ gàgaɔwa, ɔ̃ aa Saulu ń a nɛgɔ̃ɛ gbɛ̃ɔn àaɔ̃ɔ gɛ è kálɛa Giliboa gbɛpɔlɛu.
Ɔ̃ aa Saulu mi zɔ̃̀ aa aà gɔ̃kɛbɔɔ wòlowà, ɔ̃ aa gbɛ̃́ɔ zĩ̀ aa a bao fã̀ɛ Filitɛ̃ɔ bùsuu píi ń ń tã́akpɛɔ.
Wà aà gɔ̃kɛbɔɔ kàlɛ ń tã́aɔ kpɛ́u, ɔ̃ wà aà mi lòo Dagɔ̃ kpɛ́u.
Kɛ́ Yabɛsi Galadadeɔ yã́ pɔ́ Filitɛ̃ɔ kɛ̀ Sauluɛpi mà màa,
ɔ̃ an nɛgɔ̃naɔ fɛ̀lɛ píi, aa Saulu ń a nɛgɔ̃ɛɔ gɛɔ sɛ̀lɛ tàò Yabɛsi. Aa ń vĩ́ gbɛ̃́nɛli gbáu we, ɔ̃ aa lɛyè e gɔɔ sopla.
Saulu gà kɛ́ à bɔ̀ Dii kpɛ yã́iɛ. I Dii yãdao, à gɛ̀ yãgbɛ̀a gɛ̀sisinawa se.
I yãgbɛa Diiwao. A yã́i Dii aà dɛ̀i, ɔ̃ à Yɛse nɛ́ Davidi kpà kpalau aà gbɛu.
Isailiɔ mɔ̀ Davidi kĩ́i ḿpii Hɛblɔ̃ aa mɛ̀: Wá au doũɛ.
Za zi, baa gɔɔ pɔ́ Saulu dɛ kía ũ, ḿmɛ ni dɔaawɛ̃ɛ zĩlau gɛa ń suao. Ɔ̃ Dii n Lua ònɛ ḿmɛ ńyɔ̃ɔ dɛ a gbɛ̃́ Isailiɔ dɔaana ũ, an kía ũ.
Kɛ́ Isaili gbɛ̃zɔ̃ɔɔ mɔ̀ kí Davidi kĩ́i Hɛblɔ̃ ḿpii, we à lɛdoũkɛ̀uńnɔ Dii aɛ, ɔ̃ aa nísikà aà miwa aa aà kpà Isailiɔ kpalau, lá Dii dà Samuɛliɛ a òwa.
Davidi ń Isailiɔ tɔ̃̀u Yelusalɛũ pɔ́ wì mɛ lɔ Yebusi ḿpii. Ɔ̃ Yebusideɔ
ò Davidiɛ: Ńyɔ̃ gɛ̃ lao. Ń beeo Davidi wɛ̃́lɛ bĩ́ide pɔ́ wì mɛ lɔ Siɔnapi sì, ɔ̃ à gɔ̃̀ aà wɛ̃́lɛ ũ.
Gɔɔ bee Davidi mɛ̀: Gbɛ̃́ pɔ́ dɔ̀aa lɛ̀lɛ Yebusideɔwa káau mɛ́ a gɔ̃ zĩgɔ̃ɔ swana ũ, an gbɛ̃zɔ̃ɔ ũ. Zeluia nɛ́ Yoabu mɛ́ gɛ̀ káau, ɔ̃ à gɔ̃̀ ń swana ũ.
Davidi bɛkpà wɛ̃́lɛ bĩ́idepiu, ɔ̃ wà tɔkpàɛ̀ Davidi Wɛ̃́lɛ.
À kpɛ́ɔ dɔ̀dɔ lìai za gu pɔ́ wà Milo ɛ kàka ń bùsuo e a bĩ́iwa, mɛ́ Yoabu wɛ̃́lɛpi gu pɔ́ gɔ̃̀ɔ kɛ̀kɛ.
Davidi gbãa lɛ́ dɛdɛɛ, asa Dii Zĩgɔ̃de kuaànɔɛ.
Davidi nɛgɔ̃naɔ kíaɔ yã́n kɛ. Ampiɔ ń Isailiɔ píi aa zɛ̀aànɔ aà kíakɛ yã́ musu. Aa aà kpà Isailiɔ kía ũ lá Dii òwa.
Davidi nɛgɔ̃napiɔ tɔ́n kɛ: Akemɔ gbɛ̃́ Yasɔbaũ mɛ́ nɛgɔ̃n tɔde gbɛ̃ɔn àaɔ̃ɔ swana ũ. Aàpi mɛ́ sɔ̃na sɛ̀ gbɛ̃ɔn ɔ̀aa do ń basɔoɔzi, à ń zɔ̃zɔ̃ò píi gɔɔdoũzĩ.
Aà gbɛa Dodai nɛ́ Ɛleazaa, Ahoa gbɛ̃́ kú nɛgɔ̃n gbɛ̃ɔn àaɔ̃piɔ guu lɔ.
A kú ń Davidio gɔɔ pɔ́ Filitɛ̃ɔ kã̀aa aa zĩkà Pasadamiũ. Isailiɔ pɔ̀ɔbɔzãkɛ̀ gu pɔ́ naa bú kúu.
Aàpi ń a gbɛ̃́ɔ aamɛ zɛ̀ wà gì búpi guoguo. Aa Filitɛ̃ɔ dɛ̀dɛ, ɔ̃ Dii tò aa zĩ̀ zɔ̃ɔ blè gɔɔ bee.
Nɛgɔ̃n gbɛ̃ɔn baakwiɔ guu, gbɛ̃ɔn àaɔ̃ɔ mɛ́ bɔ̀ gɛ̀ Davidi kĩ́i Adulaũ gbɛ̀'ɛu. Filitɛ̃ɔ gãli bòo kálɛa Lefai guzulɛu.
Gɔɔ bee Davidi ku sɛ̃gbãu mɛ́ Filitɛ̃ gudɔ̃anaɔ ku Bɛtɛlɛũ.
Davidi lɛ́ a bɛ í nidɛ à mɛ̀: Démɛ a gɛ́ Bɛtɛlɛũ bɔlɛ lɔ̀ɔ'i tɔ́imɛɛi?
Ɔ̃ gbɛ̃ɔn àaɔ̃piɔ gɛ̀ gɛ̃̀ Filitɛ̃ɔ bòou, aa Bɛtɛlɛũ bɔlɛ lɔ̀ɔpi í tɔ̀ sùò Davidiɛ. Ɔ̃ i we mìo, a tɔ̃̀lɛ Diiɛ sa'o'i ũɛ.
À mɛ̀: Kai ma Lua, má fɔ̃ íɛ bee mio. Gbɛ̃́ pɔ́ aa gì ń wɛ̃niiɔ auɛ! I we mìo. Nɛgɔ̃n gbɛ̃ɔn àaɔ̃piɔ yãkɛan we.
Yoabu dãuna Abisai mɛ́ nɛgɔ̃n gbɛ̃ɔn baakwipiɔ swana ũ. Aàpi mɛ́ sɔ̃na sɛ̀ gbɛ̃ɔn ɔ̀aa do ń basɔoozi à ń dɛdɛ, ɔ̃ à tɔbɔ̀ gbɛ̃ɔn baakwipiɔ guu.
À tɔbɔ̀ dɛ nɛgɔ̃n gbɛ̃ɔn àaɔ̃piɔla, ɔ̃ à gɔ̃̀ ń dɔaana ũ, kási a ku nɛgɔ̃n tɔde gbɛ̃ɔn àaɔ̃piɔ guuo.
Yoiada nɛ́ Benaia, Kabazee gbɛ̃́á zĩ̀kan wɔ́ɔdeɛ. Aà yãkɛaɔ dasi. À Mɔabu nɛgɔ̃n tɔdeɔ dɛ̀ gbɛ̃ɔn pla. À gɛ̃̀ ɛ guu gɔɔ pɔ́ lougbɛ kwɛ̀, à nɔ̀ɔmusu dɛ̀u.
À Egipi gbɛ̃́ pɔ́ a gbã̀a kà gã̀sĩsuu sɔo dɛ̀. Egipi gbɛ̃́pi sɔ̃mpa dɛ lán zwã̀atãn àsaliwaɛ, ɔ̃ Benaia sɔ̃̀aàzi ń goo, à aà sɔ̃napi sìwà à aà dɛ̀ò.
Yoiada nɛ́ Benaia mɛ́ yã́piɔ kɛ̀, ɔ̃ à tɔbɔ̀ nɛgɔ̃n gbɛ̃ɔn baakwipiɔ guu.
À tɔbɔ̀ dɛ nɛgɔ̃n gbɛ̃ɔn baakwipiɔla, kási a ku nɛgɔ̃n tɔde gbɛ̃ɔn àaɔ̃piɔ guuo. Ɔ̃ Davidi aà dìlɛ a dɔaiɔ gbɛ̃zɔ̃ɔ ũ.
Nɛgɔ̃napiɔ tɔ́n kɛ: Yoabu dãuna Asaɛli, Dodo nɛ́ Ɛlana Bɛtɛlɛũ gbɛ̃́,
Alodi gbɛ̃́ Samɔ, Peloni gbɛ̃́ Ɛlɛzi,
Tekoa gbɛ̃́ Ikesi nɛ́ Ila, Anato gbɛ̃́ Abiɛzɛɛ,
Usa gbɛ̃́ Sibekai, Ahoa gbɛ̃́ Ilai,
Nɛtofa gbɛ̃́ Malai, Nɛtofa gbɛ̃́ Baana nɛ́ Ɛlɛbu,
Gibɛa pɔ́ kú Bɛ̃yãmɛɛ bùsuu gbɛ̃́ Libai nɛ́ Itai, Pilatɔ̃ gbɛ̃́ Benaia,
Gaasi guzulɛ gbɛ̃́ Idai, Alaba gbɛ̃́ Abiɛli,
Bauliũ gbɛ̃́ Azemavɛ, Saaleboni gbɛ̃́ Ɛliaba,
Gizoni gbɛ̃́ Asɛũ nɛgɔ̃ɛɔ, gusĩsĩde gbɛ̃́ Sage nɛ́ Yonatãa,
gusĩsĩde gbɛ̃́ Sakaa nɛ́ Ahiaũ, Ulu nɛ́ Ɛlifala,
Mɛkɛla gbɛ̃́ Efɛɛ, Peloni gbɛ̃́ Ahia,
Kaamɛli gbɛ̃́ Ɛzɛlo, Ɛzɛbai nɛ́ Naalai,
Natã dãuna Yoɛli, Ageli nɛ́ Mibaa,
Amɔni bui Zɛlɛki, Beelo gbɛ̃́ Naalai, Zeluia nɛ́ Yoabu zĩkabɔkũna,
Yɛtɛɛ buiɔ Ila ń Galebuo
Iti bui Uli, Alai nɛ́ Zabada,
Siza nɛ́ Adina, Lubɛni buiɔ swana ń a gbɛ̃́ɔ gbɛ̃ɔn baakwi.
Maaka nɛ́ Anana, Miti gbɛ̃́ Yosafa,
Asalo gbɛ̃́ Uzia, Aloee gbɛ̃́ Otaũ nɛgɔ̃ɛɔ Sãma ń Yeiɛlio,
Simɛli nɛ́ Yediaɛ ń a dãuna Yoha Tizi gbɛ̃́o,
Maava gbɛ̃́ Ɛliɛli, Ɛlinaaũ nɛgɔ̃ɛɔ Yelibai ń Yosaviao, Mɔabu gbɛ̃́ Itamaa,
Ɛliɛli ń Ɔbɛdio ń Mɛzobi gbɛ̃́ Yaasiɛo.
Kɛ́ Kisi nɛ́ Saulu Davidi yà, gbɛ̃́ pɔ́ aa nà Davidiwa Zikilagaɔ tɔ́n kɛ. Aa ku nɛgɔ̃na pɔ́ dɔ̀aàlɛ zĩlauɔ guuɛ.
Aa sáɔ ń gbɛmaɔ kũa, aaì ka ge gbɛ zu ń ɔplaao ń ɔzɛɛo píiɛ. Saulu zĩa bui Bɛ̃yãmɛɛ buiɔnɛ, aan kɛ:
An swana Ahiɛzɛɛ, Gibɛa gbɛ̃́ Semaanɛ ń aà dãuna Yoasio, Azemavɛ nɛgɔ̃ɛɔ Yeziɛli ń Pɛlɛtio, Belaka ń Anato gbɛ̃́ Yehuo,
Gabaɔ̃ɔ gbɛ̃́ Isimaia pɔ́ dɛ nɛgɔ̃n gbɛ̃ɔn baakwiɔ dɔaanaɔ do ũ,
Selemia, Yaaziɛ, Yohanani, Gedela gbɛ̃́ Yozaba,
Ɛluzai, Yelimɔ, Bealia, Semalia, Alufi bui Sefatia,
Ɛlikana, Isia, Azalɛli, Kole buiɔ Yoɛzɛɛ ń Yasɔbaũo
ń Gedoo gbɛ̃́ Yeloaũ nɛgɔ̃ɛɔ Yoela ń Zebadiao.
Gada buieɔ ńzĩa kpà Davidiwa sɛ̃gbãu. Gɔ̃sa gbãaɔnɛ. Aaìɔ ku zĩ̀ sɔu guuɛ, mɛ́ aa sɛ̀ngbao ń sɔ̃nao dɔ̃. An oa bɔ̀ nɔ̀ɔmusuwa, mɛ́ aaìɔ wãa gusĩsĩdeu lán tuewa.
Ezɛɛ mɛ́ ń swana ũ, a plaade Obadia, a àaɔ̃de Ɛliabu,
a síiɔ̃de Misimana, a sɔode Zelemii,
a soolode Atai, a soplade Ɛliɛli,
a swaaɔ̃de Yohanani, a kɛ̃okwide Ɛlizaba,
a kwide Zelemii, a kuɛdode Mabanai.
Gada buipiɔá zĩgɔ̃ swanaɔnɛ. An gbɛ̃́ pɔ́ a gbãa kɛ̃́sãańzi gbãa mɛ́ sáa ń gbɛ̃ɔn basɔoɔ gbãao. An gbɛ̃́ pɔ́ dɛńlaɔ sɔ̃ gbɛ̃ɔn ɔ̀aa sɔo pɔ́.
Ɔ̃mɛ bùa Yuudɛ̃wa mɔ sɛ̃́ia guu gɔɔ pɔ́ à pà, aa tò guzulɛdeɔ tilɛ̀ gukpɛ ń bɛ'aɛo píi.
Bɛ̃yãmɛɛ buieɔ ń Yudaeɔ mɔ̀ nà Davidiwa sɛ̃gbãu lɔ.
Davidi gɛ̀ dàńlɛ à mɛ̀: Tó aafia álɛ mɔa à dɔmalɛ, mí gbãakpaázi ń nɔ̀sɛmɛndoo. Tó álɛ mɔ́ ma kpái ma ibɛɛɔwa, baa kɛ́ mi yãpãsĩkɛɛ́oɛ sɔ̃, wá deziɔ Lua a e, i yã́gɔ̃gɔ̃wɛ̃ɛ.
Ɔ̃ Lua Nisĩna dɛ̀dɛ nɛgɔ̃n gbɛ̃ɔn baakwipiɔ swana Amasaiwa à mɛ̀: N gbɛ̃́ɔn wá ũ, Davidi, wa zɛnnɔɛ, Yɛse nɛ́. Lua aafia kã́fĩnɛ, Lua n dɔnlɛdeɔ gba aafia lɔ, asa n Lua a dɔnlɛɛ. Ɔ̃ Davidi ń dílɛ à ń kɛ́ a zĩgɔ̃ gbãamɔnɛdeɔ swanaɔ ũ.
Manase buieɔ nà Davidiwa gɔɔ pɔ́ aàpi ń Filitɛ̃ɔ lɛ́ gɛ́ zĩkai ń Sauluo. Ɔ̃ Davidi ń a gbɛ̃́ɔ i dɔ Filitɛ̃ɔlɛo, asa Filitɛ̃ kíaɔ mɛ́ lɛkpàaĩ, ɔ̃ aa aà gbàɛ aa mɛ̀: Tó à zɛ̀ ń a dii Sauluoɛ, aa wá mi zɔ̃zɔ̃ɛ.
Manase bui pɔ́ nà Davidiwa gɔɔ pɔ́ à tà Zikilagaɔn kɛ: Adena, Yozaba, Yediaɛ, Mikaila, Yozaba, Ɛlihu ń Ziletaio. Aamɛ Manase bui zĩgɔ̃ gbɛ̃ɔn ɔ̀aasɔsɔoɔ dɔaanaɔ ũ.
Aa dɔ̀ Davidilɛ gbãamɔnɛdeɔ yã́ musu, asa gɔ̃sa gbãaɔnɛ ḿpii, Davidi zĩgɔ̃ɔ gbɛ̃zɔ̃ɔɔnɛ.
Lá gu lɛ́ dɔ wìɔ mɔ Davidi kĩ́i dɔiaàlɛ e aà zĩgɔ̃ɔ gɛ̀ dasikũ̀ lán Lua ìwaɔwaɛ.
Gbɛ̃́ pɔ́ aa gɔ̃kɛbɔɔ kũa aa mɔ̀ Hɛblɔ̃ Davidi kpái kpalau Saulu gbɛu lá Dii òwaɔ dasilɛn kɛ:
Yuda pɔ́ sɛ̀ngbao ń sɔ̃naɔ kũaɔ gbɛ̃ɔn ɔ̀aasɔsɔo lɛɛ soolo n ɔ̀aa síiɔ̃oɛ (6.800).
Simɛɔ buiɔ gbɛ̃ɔn ɔ̀aasɔsɔo lɛɛ sopla ń basɔooɛ (7.100).
Levii buiɔ gbɛ̃ɔn ɔ̀aasɔsɔo lɛɛ síiɔ̃ ń ɔ̀aa àaɔ̃oɛ (4.600).
Aalona buiɔ dɔaana Yoiada ń a gbɛ̃́ɔ gbɛ̃ɔn ɔ̀aasɔsɔo lɛɛ àaɔ̃ ń ɔ̀aa àaɔ̃ ń basɔooɛ (3.700).
Ɛ̀waaso nɛgɔ̃n Zadoki kú ń guu ń a bɛ'uabeleɔ gbɛ̃ɔn bao ń plao.
Saulu zĩa bui Bɛ̃yãmɛɛ buiɔ gbɛ̃ɔn ɔ̀aasɔsɔo lɛɛ àaɔ̃ɛ (3.000). Bɛ̃yãmɛɛ bui dasideɔ ku Saulu kpɛ e tiaɛ.
Ɛflaiũ buiɔ gbɛ̃ɔn ɔ̀aasɔsɔo lɛɛ bao ń ɔ̀aa síiɔ̃oɛ (20.800). Gɔ̃sa gbãa tɔdeɔnɛ ń gbɛ̃́ɔ guu.
Manase bui pɔ́ kú bɛ'aɛ oiɔ gbɛ̃ɔn ɔ̀aasɔsɔo lɛɛ bao plasaiɛ (18.000). Gbɛ̃́piɔ wà ń plɛ́ aa gɛ́ Davidi kpái kpalau.
Isakaa bui dɔaanaɔ gbɛ̃ɔn ɔ̀aa doɛ. Aa gɔɔ bee yã́ dɔ̃ mɛ́ aa laai vĩ a yã́ musu, aa dɔ̃ lá à kũ̀ Isailiɔ kɛ. Aa kú ń ń ìwaɔ píi.
Zabulɔni bui pɔ́ aa zĩ dɔ̃ mɛ́ aa gɔ̃kɛbɔ dɔ́ɛ dɔ̃ɔ píi gbɛ̃ɔn ɔ̀aasɔsɔo lɛɛ blakwiɛ (50.000). Aa ku aà kpɛ ń nɔ̀sɛmɛndooɛ
Nɛfatali bui dɔaanaɔ gbɛ̃ɔn ɔ̀aa sɔoɛ ń ń ìwaɔ gbɛ̃ɔn ɔ̀aasɔsɔo lɛɛ baakwi ń soplao (37.000), baade ń a sɛ̀ngbaoo ń a sɔ̃nao.
Dã bui pɔ́ aa ku zĩ̀ sɔu guuɔ gbɛ̃ɔn ɔ̀aasɔsɔo lɛɛ baakwi plasaio ń ɔ̀aa àaɔ̃oɛ (28.600).
Asɛɛ bui pɔ́ zĩ dɔ̃ mɛ́ aa ku sɔu guuɔ gbɛ̃ɔn ɔ̀aasɔsɔo lɛɛ blaɛ (40.000).
Lubɛni buiɔ ń Gada buiɔ ń Manase bui pɔ́ kú Yuudɛ̃ baaleɔ gbɛ̃ɔn sɔ́sɔo lɛɛ basooloɛ (120.000). An baade ń a gɔ̃kɛbɔɔ.
Gbɛ̃́piɔá zĩgɔ̃ɔnɛ ḿpii, aaìɔ ku sia zĩlau sɔu guuɛ. Aa mɔ̀ Hɛblɔ̃ ń nɔ̀sɛmɛndoo Davidi kpái kpalau, i gɔ̃ Isaili bui píi kía ũ. Ɔ̃ Isaili kĩniɔ làasoo doũpi kɛ̀ lɔ, aa ye Davidi kpaa kpalaui.
Ɔ̃ aa gɔɔ àaɔ̃ kɛ̀ ń Davidio we, aa pɔblè aa vɛ̃ɛmì, asa an bɛdeɔ kũ̀sũakɛ̀nɛ́ɛ.
Bee gbɛa an saɛde pɔ́ kú Isakaa buiɔ bùsuu ń Zabulɔni buiɔ bùsuo e à gɛ̀ pɛ̀ Nɛfatali bui pɔ́ kú zã̀ɔ bùsuwaɔ aa pɔblea dì zàa'ĩnaɔnɛ ń yiongoɔ ń sɔ̃baonaɔ ń zuɔ aa mɔ̀onɛ́ɛ. Pɔ́wɛnti diɛ ń kaadɔɛmbɛ giiɔ ń vɛ̃ɛbɛ giiɔ ń vɛ̃ɛo ń nísio ń zuɔ ń sãɔ, kɛ́ Isailiɔ lɛ́ pɔnakɛ yã́i.
Davidi lɛkpàaĩ ń a zĩgɔ̃ gbɛ̃ɔn ɔ̀aasɔsɔoɔ dɔaanaɔ ń a gbɛ̃ɔn basɔobasɔoɔ dɔaanaɔ píi.
Ɔ̃ a ò Isailiɔnɛ píi: Tó à kɛ̀ɛ́ maa, mɛ́ a dɛ Dii wá Lua pɔeã ũɛ, wà lɛ́kpãsãkɛ wá gbɛ̃́ kĩni pɔ́ kú Isaili bùsuuɔnɛ píi ń sa'onaɔ ń Levii bui pɔ́ kúńnɔ ń wɛ̃́lɛɔ guuɔ, aa mɔ kãaawanɔ,
wí gɛ wá Lua kpagolo sɛ́ suò wá kĩ́i, asa wi yãgbɛawà Saulu gɔɔo.
Gbɛ̃́ pɔ́ kãaaapiɔ wèi màa, asa à kɛ̀ ḿpiiɛ maaɛ.
Ɔ̃ Davidi Isailiɔ kã̀aa za Egipi swa Sikooi e à gɛ̀ pɛ̀ Amata bɔlɛwa, kɛ́ aa Lua kpagolo sɛ́ Kiliayaaliũ aa suò.
Ɔ̃ Davidi ń Isailiɔ gɛ̀ Kiliayaaliũ pɔ́ wì mɛ lɔ Baala, Yuda bùsuu ḿpii, kɛ́ aa gɛ wà Dii Lua kpagolo sɛ́ wà suò. Dii ìɔ kible kpagolopi musu malaika gã̀sĩadeɔ zãnguo ɔ̃ aà tɔ́ kuwà.
Ɔ̃ aa kpagolopi sɛ̀ Abinadabu bɛ, aa dà zugo dafu guu aa dàò zɛ́u, Uza ń Ahio mɛ́ lɛ́ gɛò.
Davidi ń Isailiɔ lɛ́ ɔ̃wã Lua aɛ ń gbãa pua lɛ́u ḿpii ń lɛsiao. Wàlɛ mɔɔnalɛ ń kúuo ń gã̀ao ń sɛ̃́sɛ̃naɔ ń kã̀aeɔ.
Kɛ́ aa kà Kidɔ̃ ésegbɛ̃kĩi, zuɔ gɛ̃nalɛ̀, ɔ̃ Uza ɔbɔ̀ kpagolopi kũ̀.
Ɔ̃ Dii pɔ pàaàzi à aà lɛ̀ we, kɛ́ à ɔnà kpagolopiwa yã́i, ɔ̃ à gà Lua aɛ we.
Davidi pɔ pà, kɛ́ Dii pɔ fɛ̃̀ Uzazi yã́i, ɔ̃ wì mɛ gupiɛ Pɔfɛ̃a'uzazi e ń a gbão.
Gɔɔ bee ɔ̃ vĩa Davidi kũ̀ Lua yã́ musu à mɛ̀: Kpelewa má kɛ mà Lua kpagolo sɛ́ mà taòi?
Ɔ̃ i sɛ sùò a wɛ̃́lɛu lɔo, à lìlɛ tàò Gata gbɛ̃́ Ɔbɛdɛdɔũ bɛ.
Lua kpagolopi ku aà bɛ e mɔ àaɔ̃, ɔ̃ Dii ɛ̀fãaikɛ̀ aà bɛdeɔnɛ ń pɔ́ pɔ́ a vĩɔ píi.
Tii kí Hilaũ gbɛ̃́ɔ zĩ̀ Davidiwa ń sɛdɛ líɔ ń gbɛ̀'ãnaɔ ń li'ãnaɔ kpɛdɔiɛ̀.
Ɔ̃ Davidi dɔ̃̀ sa kɛ́ Dii a kpa Isailiɔ kía ũɛ, mɛ́ à a kpala kã̀fĩɛ maamaa, kɛ́ Isailiɔ dɛ Luapi gbɛ̃́ɔ ũ yã́i.
Davidi ɛ̀a nɔeɔ sɛ̀ Yelusalɛũ lɔ, ɔ̃ à nɛgɔ̃ɛɔ ń nɛnɔɛɔ ì'ińnɔ.
Nɛgɔ̃ɛ pɔ́ à ń í Yelusalɛũpiɔ tɔ́n kɛ: Samua, Sobabu, Natã, Salomɔɔ,
Ibaa, Ɛlisua, Ɛlifele,
Nɔga, Nɛfɛgi, Yafia,
Ɛlisama, Ɛliada ń Ɛlifeleo.
Kɛ́ Filitɛ̃ɔ mà wà Davidi kpà Isaili bui píi kía ũ, ɔ̃ ampii aa gɛ̀ lɛ́ aà wɛ. Kɛ́ Davidi a baomà, ɔ̃ à gɛ̀ daińlɛ.
Filitɛ̃ɔ mɔ̀ lɛ̀lɛ Lefai guzulɛdeɔwa,
ɔ̃ Davidi gbɛ̀a Luawa à mɛ̀: Mà gɛ́ lɛ́lɛi Filitɛ̃ɔwa, ńyɔ̃ ń namɛɛ ma ɔzĩa? Dii wèwà à mɛ̀: Gɛ́, má ń nanɛ n ɔzĩ.
Ɔ̃ Davidi ń a gbɛ̃́ɔ gɛ̀ Baali Pelaziũ, ɔ̃ à zĩblèmá we. Davidi mɛ̀: Lua dɔ̀aamɛɛ à bɔ̀ mɔ̀ ma ibɛɛɔwa ń gbãao, lá í ì gufɔ̃ bùiwa. Ɔ̃ à tɔkpà gupiɛ Baali Pelaziũ.
Filitɛ̃ɔ ń tã́aɔ tò we, ɔ̃ Davidi mɛ̀ wà kpasa.
Ɔ̃ Filitɛ̃ɔ ɛ̀a mɔ̀ lɛ̀lɛ Lefai guzulɛdeɔwa lɔ.
Ɔ̃ Davidi ɛ̀a gbɛ̀a Luawa lɔ. Lua wèwà à mɛ̀: Ńsu gɛ́má súsuo. Liańzi, ní lɛ́lɛmá bɔaa ń kpɛ̃̀ kpɛ́o.
Tó a táa'okĩi mà lípiɔ mia, à bɔmá ń zĩo, asa ma bɔ dɔaaɛ́n we, kɛ́ mà zĩble Filitɛ̃ zĩgɔ̃ɔwa yã́i.
Davidi kɛ̀ màa lá Lua òɛwa, ɔ̃ aa zĩblè Filitɛ̃ zĩgɔ̃ɔwa za Gabaɔ̃ɔ e à gɛ̀ pɛ̀ Gɛzɛɛwa.
Davidi tɔ́ lì bùsuɔla píi, ɔ̃ Dii tò bui píi vĩakɛ̀ɛ̀.
Kɛ́ Davidi kpɛdɔ̀dɔ azĩaɛ a wɛ̃́lɛ guu, ɔ̃ à gukɛ̀kɛ Lua kpagoloɛ, à zwã̀akpɛ dɔ̀ɛ̀
à mɛ̀: Gbɛ̃e Lua kpagolo sɛa zɛ́ vĩo, sema Levii buiɔ bàasio, asa Dii mɛ́ ń dílɛ a sɛnaɔ ũ, aaiɔ a zĩ kɛ gɔɔpii.
À Isaili bui píi kã̀aa Yelusalɛũ, kɛ́ aa gɛ Dii kpagolopi sɛ suò gu pɔ́ a kɛ̀kɛɛ̀u.
Ɔ̃ à Aalona buiɔ ń Levii buiɔ sìsi:
Kɛata buiɔ dɔaana Uliɛli ń a gbɛ̃́ gbɛ̃ɔn basooloɔ.
Mɛlali buiɔ dɔaana Asaia ń a gbɛ̃́ gbɛ̃ɔn ɔ̀aa do ń baooɔ.
Geesɔ̃ buiɔ dɔaana Yoɛli ń a gbɛ̃́ gbɛ̃ɔn basoolokwiɔ.
Ɛlizafã buiɔ dɔaana Semaia ń a gbɛ̃́ gbɛ̃ɔn ɔ̀aa doɔ.
Hɛblɔ̃ buiɔ dɔaana Ɛliɛli ń a gbɛ̃́ gbɛ̃ɔn basiiɔ̃ɔ.
Uziɛli buiɔ dɔaana Aminadabu ń a gbɛ̃́ gbɛ̃ɔn basɔokwi ń plaoɔ.
Ɔ̃ Davidi sa'onkiaɔ Zadoki ń Abiataao sìsi ń Levii buiɔ Uliɛli, Asaia, Yoɛli, Semaia, Ɛliɛli ń Aminadabuo.
A ònɛ́: Levii bui dɔaanaɔn á ũ. Ápiɔ ń á gbɛ̃́ɔ à gbãbɔ ázĩaɛ, í gɛ́ Dii Isailiɔ Lua kpagolo sɛ́ à suò gu pɔ́ má kɛ̀kɛɛ̀u.
Dii wá Lua pɔ fɛ̃̀wázi káau, kɛ́ á Levii buiɔ ámɛ á sɛao yã́i. Wi yãgbɛawà a zɛ́wao.
Ɔ̃ Sa'onaɔ ń Levii bui kĩniɔ gbãbɔ̀ ńzĩaɛ, kɛ́ aa Dii Isailiɔ Lua kpagolo sɛ suò yã́i.
Ɔ̃ Levii buipiɔ gɛ̀ Lua kpagolo sɛ dà ń gã̀u, aalɛ suò ń a sɛ́liɔ lá Dii ò Mɔiziɛwa.
Ɔ̃ Davidi ò Levii bui dɔaanaɔnɛ aa ń gbɛ̃eɔ dilɛ aaɔ lɛsi ń pɔ́'ɔbɔnaɔ: Domaɔ ń mɔɔnaɔ ń sɛ̃́sɛ̃naɔ, an pɔna súu iɔ dɔ.
Ɔ̃ Levii buipiɔ Yoɛli nɛ́ Emani dìlɛ ń Bɛlɛkia nɛ́ Asafao ń Mɛlali bui Kusaia nɛ́ Etanio.
An kwàasiɔn kɛ: Zakali, Yaaziɛ, Semilamɔ, Yeiɛli, Uni, Ɛliabu, Benaia, Maasea, Matitia, Ɛlifeleu, Mikinɛia, Ɔbɛdɛdɔũ, Yeiɛli ń Azaziao.
Lɛ̀sin dɔaanaɔ Emani, Asafa ń Etanio lɛ́ mɔgotɛ̃ sɛ̃́sɛ̃naɔ lɛ́.
Zakali, Aziɛli, Semilamɔ, Yeiɛli, Uni, Ɛliabu, Maasea ń Benaiao lɛ́ doma'ɔ gèele lɛ́.
Matitia, Ɛlifeleu, Mikinɛia, Ɔbɛdɛdɔũ, Yeiɛli ń Azaziao lɛ́ mɔɔna'ɔ kelena lɛ́.
Levii bui dɔaana Kenania mɛ́ kpagolosɛnaɔ dɔaana ũ. Ì yãdanɛ́, kɛ́ a dɔ̃a vĩ a guu yã́i.
Bɛlɛkia ń Ɛlikanao mɛ́ kpagolopi dɔ̃̀anaɔ ũ.
Sa'onaɛ beeɔ mɛ́ lɛ́ kã̀aepɛ Lua kpagolo aɛ: Sebania, Yosafa, Nɛtanɛli, Amasai, Zakali, Benaia ń Ɛliɛzɛɛo. Ɔbɛdɛdɔũ ń Yehiao dɛ a dɔ̃̀anaɔ ũɛ lɔ.
Màa Davidi ń Isailiɔ gbɛ̃zɔ̃ɔɔ ń zĩgɔ̃ gbɛ̃ɔn ɔ̀aasɔsɔoɔ dɔaanaɔ gɛ̀ Dii bàakuańnɔ kpagolo sɛ̀ Ɔbɛdɛdɔũ bɛ, aalɛ suò ń pɔnao.
Lua dɔ̀ Levii bui pɔ́ kpagolopi sɛaɔlɛ, ɔ̃ wà sa'ò ń zuswanaɔ mɛ̀n sopla ń sãsakaoɔ mɛ̀n sopla lɔ.
Davidi bàabaa gomusu daa ń Levii bui pɔ́ kpagolo sɛaɔ ń ń dɔaana Kenaniao ń lɛ̀sinaɔ píi. Davidi bàabaa sa'o'ula daa lɔ.
Màa Isaili bui píi lɛ́ su ń Dii kpagoloo ń kúkuakɛao ń kuu'ɔo ń kã̀ae'ɔo ń sɛ̃́sɛ̃n ɔ́o ń domalɛao ń mɔɔnlɛao.
Kɛ́ Dii kpagolo lɛ́ gɛ̃ Davidi wɛ̃́lɛu, Saulu nɛ́ Mikali lɛ́ zĩ́lɛ gwa fɛnɛntiu. Kɛ́ a è kí Davidi lɛ́ ɔ̃wã, àlɛ pɔnakɛ Dii aɛ, ɔ̃ à sakàaàgu a sɔ̃ guu.
Wà sù ń Lua kpagoloo wa dìlɛ zwã̀akpɛ pɔ́ Davidi dɔ̀ɛ̀ guu. Ɔ̃ wà sa pɔ́ wì a pɔ́ kátɛu à tɛ́kũ ò Lua aɛ ń sáaukpasaɔ.
Kɛ́ Davidi sa'ò a làa, à báaadà gbɛ̃́ɔgu ń Dii tɔ́o.
Ɔ̃ à pɛ̃ɛ ń damina kàao ń vɛ̃ɛbɛ kàao bìilɛ Isaili pɔ́ kãaaa weɔnɛ ń miwa mɛ̀ndodo gɔ̃ɛɔ ń nɔɛɔ.
À Levii buieɔ dìlɛ aaɔ zĩkɛ Dii kpagolo aɛ, aaiɔ Dii Isailiɔ Lua tɔbɔ, aaiɔ aà sáaukpa, aaiɔ aà táasilɛ.
Asafa mɛ́ ń gbɛ̃zɔ̃ɔ ũ, Zakali mɛ́ aà plaade ũ, bee gbɛa Yaaziɛ, Semilamɔ, Yeiɛli, Matitia, Ɛliabu, Benaia, Ɔbɛdɛdɔũ ń Yeiɛlio. Aaliɔ domaɔ lɛ́ ń mɔɔnaɔ. Asafa sɔ̃ aliɔ sɛ̃́sɛ̃napa.
Sa'onaɔ Benaia ń Yaaziɛo mɛ́ aaliɔ kã̀aepɛ Luabaakuańnɔ kpagolo aɛ gɔɔpii.
Gɔɔ bee ɔ̃ Davidi Dii sáaukpazĩ dàalɛ, a nà Asafa ń a gbɛ̃́ɔnɛ ń ɔzĩ.
À Dii sáaukpa, í aà sísi, à to bui píi aà yãkɛaɔ dɔ̃.
À lɛsi à aà táasilɛ, í aà yãbɔnsaɛkɛaɔ galikɛ píi,
í ĩ́anadã ń aà tɔ́ pɔ́ a kua adoao. Á Dii kĩ́i wɛ̀ɛlɛnaɔ à pɔnakɛ,
à gɛ Dii le à gbãa gbɛawà, íɔ aà aɛya gɔɔpii.
À to yãbɔnsaɛ pɔ́ a kɛ̀ɔ dɔágu, aà dabudabukɛaɔ ń yã́ pɔ́ a dìlɛɔ.
Á Dii zɔ̀blena Isaili buiɔ, á Yakɔbu bui pɔ́ à á sɛ́piɔ,
Dii mɛ́ wá Lua ũ, ɔ̃mɛ ì yãdilɛ gbɛ̃́piiɛ.
Aà bàakuawanɔ yã́ lí sãaaguo, yã́ pɔ́ a òpi aɔ ku e wá buiwaɛ.
Aà bàa kú ń Ablahaũo, à ɛ̀a yã́ doũpi lɛgbɛ̃̀ Izaakiɛ lɔ.
Aà bàa ɛ̀a kú ń Yakɔbuo iko ũ, ɔ̃ a kú ń Isailiɔ e gɔɔpii.
À mɛ̀ á Kanaa bùsu kpámá, aɔ dɛ pɔ́ pɔ́ aa sɛ kpaalɛ guu ũ.
Gɔɔ bee aa dasio, wìli ń yãdao, aa ku Kanaa bùsuu bɔ̀mɔɔ ũɛ.
Aaìɔ liaaliaa bui ń buio guuɛ, aaìɔ bɛbɛ bùsu ń bùsuo.
I we gbɛ̃e ń wɛtã̀o, à kíaɔ lèle an yã́ musu à mɛ̀:
Aasu ɔkã gbɛ̃́ pɔ́ a ń sɛ́piɔwao, aasu ĩada a ãnabipiɔwao.
Dṹnia gbɛ̃́pii, à lɛsi Diiɛ. Àɔ aà zĩblea baokpa lá gu lɛ́ dɔ.
À aà gawi yã'o buiɔnɛ, à aà yãbɔnsaɛɔ galikɛ gbɛ̃́piiɛ.
Dii zɔ̃ɔ, à kà wà aà táasilɛ, à kà wà vĩakɛɛ̀ dɛ diiɔla píi.
Buipãleɔ diiɔá pɔ́ gianaɔnɛ, Dii mɛ́ musu kɛ̀.
A zɔ̃ɔkɛ ń bɛɛɛo vĩ, gbãa ń pɔnao ku aà kĩ́iɛ.
À gawi ń gbãao dɔ̃ Diiɛ, bùsu píi gbɛ̃́ɔ, à dɔ̃ Diiɛ.
À Dii tɔ́ gawi dɔ̃ɛ̀, à mɔ aà aɛ, í aà gba pɔ́, à kúlɛ Diiɛ ń lousisi'ulaɔ daa.
Zĩ́lɛdeɔ à tó á mɛ àɔ kukɛ aà aɛ. À dṹnia kàlɛ gíũgiũ, a deea vĩo.
Musudeɔ, à pɔnakɛ, zĩ́lɛdeɔ, à vĩ àɔ kɛ̃aa, í o buiɔ guu Dii mɛ́ lɛ́ kible.
Ísia ń pɔ́ pɔ́ kúuɔ, à kɔ̃fĩkɛ, sɛ̃̀a ń pɔ́ pɔ́ kúuɔ, à kúkuakɛ píi,
lí pɔ́ kú lákpɛuɔ i gulakɛ, aai pɔnakɛ Dii aɛ, asa àlɛ mɔ́ yã́kpalɛkɛi ń dṹniaoɛ.
À Dii sáaukpa, asa a maa, aà gbɛ̃kɛ láaa vĩo.
À mɛ: Lua wá Suabana, wá suaba! Wá bɔlɛ buiɔ guu, ní wá kãaa, wí n tɔ́ kã́fĩ, asa a kua adoa, wí ĩ́anadã ń n táasilɛao.
Wà Dii Isailiɔ Lua sáaukpa za asĩnizĩ e gɔɔpii! Ɔ̃ gbɛ̃́pii mɛ̀: Ãmi! Àleluya!
Davidi Asafa ń a gbɛ̃́ɔ dìlɛ Dii bàakuańnɔ kpagoloi, kɛ́ aaliɔ zĩkɛ a aɛ lá gu lɛ́ dɔ lá wa dìlɛwa.
À Ɔbɛdɛdɔũ ń a gbɛ̃́ gbɛ̃ɔn bàaɔ̃kwi plasaiɔ dìlɛ we lɔ. Yedutu nɛ́ Ɔbɛdɛdɔũpi ń Osao mɛ́ bɔlɛdɔ̃anaɔ ũ.
À sa'onkia Zadoki ń a gbɛ̃ sa'onaɔ dìlɛ Dii zwã̀akpɛ kĩ́i Gabaɔ̃ɔ gulɛsĩ pɔ́ wa bòu,
kɛ́ aaliɔ sa pɔ́ wì a pɔ́ kátɛu à tɛ́kũ o Dii gbagbakĩiwa kɔɔ ń oosio, lá a ku Dii ikoyã pɔ́ a dìlɛ Isailiɔnɛ lá guuwa.
Emani ń Yedutuo kúńnɔ we ń gbɛ̃́ kĩni pɔ́ wà ń tɔ́ sì wà ń sɛ́ɔ, kɛ́ aaɔ Dii sáaukpa, asa aà gbɛ̃kɛ láaa vĩo.
Kã̀aeɔ ń sɛ̃́sɛ̃naɔ ń pɔ́'ɔbɔn pãleɔ dɛ Emani ń Yedutupio yã́ ũɛ, kɛ́ wàli lɛsiò Luaɛ. Yedutupi nɛgɔ̃ɛɔ mɛ́ bɔlɛdɔ̃anaɔ ũ.
Kɛ́ baade tà a bɛ, ɔ̃ Davidi ɛ̀a tà à samaa'ò a uadeɔnɛ.
Kɛ́ kí zɔ̃̀lɛ a bɛ, a ò ãnabi Natãɛ: Ée! Kpɛ́ pɔ́ wa dɔ̀ ń sɛdɛ lío ɔ̃ máɔ zɔ̃lɛu, Dii bàakuawanɔ kpagolo iɔ dilɛa zwã̀akpɛua?
Natã wèwà à mɛ̀: Lá à n pɔ gbàn kɛ, asa Lua kunnɔɛ.
Gwãasĩna bee Dii yã'ò Natãɛ à mɛ̀:
Gɛ ǹ o ma zɔ̀blena Davidiɛ ma mɛ̀ ɔ̃mɛ a bɛ pɔ́ máɔ ku a guu kpamɛɛo.
Za gɔɔ pɔ́ ma bɔ ń Isailiɔ Egipi e gbã mi bɛkpao. Miɔ sɔ̃kĩikpakpaɛ, zwã̀akpɛ mɛ́ ma zɔ̃lɛkĩi ũ.
Gu pɔ́ ma sɔ̃kĩikpàu ń ma gbɛ̃́ Isailiɔ píi mi dɔaanaɔ dilɛ aa dɔaanɛ́ɛ, kási mi o ń gbɛ̃eɛ, bɔ́yãi i kpɛdɔmɛɛ ń sɛdɛ líoo nio.
Gɛ ǹ o ma zɔ̀blena Davidipiɛ, ma Dii Zĩgɔ̃de ma mɛ̀ ma aà sɛ̀ sãdãdãkĩi, kɛ́ aàɔ dɛ ma gbɛ̃́ Isailiɔ dɔaana ũɛ.
Gu pɔ́ à gɛ̀u píi miɔ kuaànɔɛ, ɔ̃ ma aà ibɛɛɔ dɛ̀dɛɛ̀. Má aà tɔbɔ maamaa saɛ, iɔ dɛ dṹnia tɔdeɔ do ũ.
Ma bùsu kpà ma gbɛ̃́ Isailiɔwa ma ń kálɛu, ɔ̃ aa zɔ̃̀lɛu aa gɔ̃̀ vĩ. Aa sɔ̃̀deedeekɛ lɔo. Gbɛ̃vãiɔ e ń wɛtã lá aa ń wɛtã̀ káau
gɔɔ pɔ́ ma dɔaanaɔ dìlɛnɛ́wa lɔo. Má aà ibɛɛpiɔ busaɛ̀ píiɛ. Ma Dii málɛ oɛ̀, mámɛ má bɛkpaɛ̀ aà buiɔ gbãa'ekĩi ũ.
Tó aà gɔɔ pà à gà, má aà nɛgɔ̃ɛ mɛ̀ndo sɛ lɛsĩɛ, mí aà kpa kpalau.
Aàpi mɛ́ a kpɛdɔmɛɛ, iɔ ku kpalau e gɔɔpii.
Mámɛ máɔ dɛ aà mae ũ, aàpi iɔ dɛ ma nɛ́ ũ. Má gbɛ̃kɛ bɔaaaànɔ lá má bɔ̀aa ń gbɛ̃́ pɔ́ kú aà ãawao.
Má aà buipi kpa kpala pɔ́ bɔ̀ ma kĩ́iu, iɔ ku we e gɔɔpii, iɔ dɛ ma gbɛ̃́ɔ kía ũ, mɛ́ aà kpalapi aɔ láaa vĩo.
Ɔ̃ Natã yã́pi dàu a sìu Davidiɛ lá Dii òɛwa píi.
Ɔ̃ kí Davidi gɛ̃̀ zɔ̃̀lɛ Dii aɛ à mɛ̀: Dii Lua, bɔ́n ma ũi? Deɔn ma bɛdeɔ ũ ɔ̃ n ma ka gweaɛ taawai?
Lua, bee kɛ̀nɛ fɛ̃́nɛũ e tia, ɔ̃ n mapi n zɔ̀blena bui pɔ́ aɔ ku zia yã'ò lɔ. Dii Lua, ɔ̃ n ma dilɛ lándɔ̃ má dɛ gbɛ̃́piilawaa?
Dii Lua, kpelewa má o sa mapi n zɔ̀blena kã́fĩa yã́ musu lɔi? Ń ma dɔ̃.
Dii, n yãzɔ̃ɔpi kɛ̀ lá ń yeiwa ma yã́iɛ, ɔ̃ ń tò mapi n zɔ̀blena má yãzɔ̃ɔpiɔ dɔ̃ píi.
Dii, gbɛ̃e muaannɔo. Diie kuo, n bàasio, lá wá màwa.
Démɛ muaa ń n gbɛ̃́ Isailiɔi? Dṹnia buiɔ guu bui mɛ̀ndopi ɔ̃ ń bò n gbɛ̃́ɔ ũ. N nzĩa tɔbɔ̀, n yãzɔ̃ɔ bɔnsaɛɔ kɛ̀ n gbɛ̃́piɔnɛ, n buieɔ yà n gbɛ̃́ pɔ́ n ń bó Egipiɔnɛ.
N Isailiɔ dìlɛ aaɔ dɛ n gbɛ̃́ɔ ũ e gɔɔpiiɛ. Dii, n gɔ̃ ń Lua ũ.
Dii, to lɛ́ pɔ́ ń gbɛ̃̀ mapi n zɔ̀blena ń ma buiɔ yã́ musu àɔ ku gɔɔpii. Kɛ lá ń òwa,
ní tɔbɔ maamaa e gɔɔpii, wi mɛ Dii Zĩgɔ̃deá Isailiɔ Luaɛ, mɛ́ mapi n zɔ̀blena Davidi, ńyɔ̃ ma buiɔ zĩ́napɛlɛ,
asa mpi ma Lua, ń òmɛɛ n mɛ̀ ńyɔ̃ bɛkpamɛɛ ma buiɔ gbãa'ekĩi ũɛ. A yã́i tò mapi n zɔ̀blena ma sɔ̃dìlɛ ma wabiɛ bee kɛ̀ma.
Dii, ḿmɛnn Lua, ɔ̃ n yãmaapi ò mapi n zɔ̀blenaɛ.
Báaada mapi n zɔ̀blena ma buiɔgu sa, níɔ wɛ́tɛńzi gɔɔpii. Dii, ḿmɛ n báaadàńgu, aaɔ báaa vĩ e gɔɔpiiɛ.
Bee gbɛa Davidi zĩblè Filitɛ̃ɔwa, à ń busa à Gata ń a wɛ̃́lɛɔ sìmá.
À zĩblè Mɔabuɔwa, ɔ̃ aa gɔ̃̀ aà zɔ̀blenaɔ ũ, aaiɔ falubɔɛ̀.
Davidi zĩblè Zoba kí Adadɛzɛɛwa Amata gɔɔ pɔ́ à ɛ̀a lɛ́ gɛ́ ɔtɔ̃i Uflata swasaɛdeɔwa.
À aà sɔ̃́goɔ kũ̀kũ mɛ̀n ɔ̀aa sɔo (1.000) ń sɔ̃́godeɔ gbɛ̃ɔn ɔ̀aasɔsɔo lɛɛ sopla (7.000) ń kɛ̀sɛdeɔ gbɛ̃ɔn ɔ̀aasɔsɔo lɛɛ bao (20.000). À ń sɔ̃́ɔ kĩzã zɔ̃̀zɔ̃ píi, mɛ̀n basɔo mɛ́ è bɔ̀.
Kɛ́ Sili pɔ́ kú Damasi bùsuuɔ mɔ̀ dɔi Adadɛzɛɛlɛ, ɔ̃ Davidi ń gbɛ̃́ɔ dɛ̀dɛ ɔ̀aasɔsɔo lɛɛ bao ń plao (22.000).
À gudɔ̃anaɔ dìlɛdilɛ Sili bùsuu, ɔ̃ aa gɔ̃̀ aà zɔ̀blenaɔ ũ, aaiɔ falubɔɛ̀. Dii tò Davidi zĩblè gu pɔ́ à gɛ̀u píiɛ.
Davidi vua sɛ̀ngbao pɔ́ Adadɛzɛɛ ìwaɔ kũaɔ sɛ̀lɛ tàò Yelusalɛũ.
À mɔgotɛ̃ sɛ̀lɛ zɔ̃ɔzɔ̃ɔ Adadɛzɛɛ wɛ̃́lɛ Teba ń Kunio guu. Salomɔɔ íkakĩi pìò ń mɔ̀pɛlɛɔ ń Lua kpɛ́ pɔ́ɔ.
Kɛ́ Amata kí Tou mà Davidi zĩblè Zoba kí Adadɛzɛɛ zĩgɔ̃ɔwa píi,
ɔ̃ à a nɛ́ Adolaũ zĩ̀ fɔkpaiwà. À aà sáaukpà zĩ pɔ́ a blè Adadɛzɛɛwa yã́i, asa Tou zĩkàaànɔ yãaɛ. Ɔ̃ Adolaũpi mɔ̀ ń vua pɔ́ɔ ń ã́nusu pɔ́ɔ ń mɔgotɛ̃ pɔ́ɔ,
ɔ̃ kí Davidi dìlɛ Dii pɔ́ ũ, lá a kɛ̀ ń buipãle pɔ́ à gbãablèmáɔ ã́nusuɔ ń vuaɔwa píi, Ɛdɔũɔ ń Mɔabuɔ ń Amɔniɔ ń Filitɛ̃ɔ ń Amalɛki buiɔ.
Zeluia nɛ́ Abisai Ɛdɔũɔ dɛ̀dɛ Guzulɛ Wisideu gbɛ̃ɔn ɔ̀aasɔsɔo lɛɛ bao plasai (18.000).
À gudɔ̃anaɔ dìlɛdilɛ Ɛdɔũ bùsuu lɔ, ɔ̃ Ɛdɔũɔ gɔ̃̀ aà zɔ̀blenaɔ ũ. Dii tò Davidi zĩblè gu pɔ́ à gɛ̀u píiɛ.
Davidi mɛ́ Isaili bui píi kía ũ, à yãmaa gɔ̃̀gɔ̃ a gbɛ̃́ɔnɛ a zɛ́wa.
Zeluia nɛ́ Yoabu mɛ́ aà zĩgɔ̃ɔ dɔaana ũ. Ailudi nɛ́ Yosafa mɛ́ aà kpàwakɛna ũ.
Aitubu nɛ́ Zadoki ń Abiataa nɛ́ Aimɛlɛkio mɛ́ sa'onkiaɔ ũ. Selaia mɛ́ aà lakɛ̃na ũ.
Yoiada nɛ́ Benaia mɛ́ aà dɔaiɔ gbɛ̃zɔ̃ɔ ũ. Davidipi nɛgɔ̃ɛɔ mɛ́ aà kwàasiɔ ũ aà saɛ.
Bee gbɛa kɛ́ Amɔniɔ kí Naasa gà, ɔ̃ aà nɛ́ zɔ̃̀lɛ aà gbɛu.
Davidi mɛ̀: Má gbɛ̃kɛkɛ Naasa nɛ́ Anuniɛɛ, kɛ́ aà mae gbɛ̃kɛkɛ̀mɛɛ yãa yã́i. Ɔ̃ Davidi a ìwaeɔ zĩ̀ aa gɛ́ Amɔni bùsuu aa aà nɔ̀sɛ níniɛ̀ aà mae gaa yã́ musu. Kɛ́ Davidi ìwapiɔ kà Anuni kĩ́i we aa aà nɔ̀sɛ níniɛ̀,
ɔ̃ Amɔni kíaɔ ò Anuniɛ: Ńlɛ e Davidi gbɛ̃́ɔ zĩ̀ n mae gɛ̀ kpɛlaa yã́i aà n nɔ̀sɛ níninɛ nɛe? Aa mɔ̀ wá bùsu asiigwaiɛ, aai ɛa mɔ lɛ́lɛwá.
Ɔ̃ Anuni Davidi ìwapiɔ kũ̀kũ à ń lɛkãna wà, à ń pɔkasaɔ zɔ̃̀ɛzɔ̃ɛ a guo an zí lɛ́u, ɔ̃ à ń gbáɛ.
Kɛ́ wà mɔ̀ wa ò Davidiɛ, ɔ̃ à gbɛ̃́ɔ zĩ̀ aa gɛ́ daińlɛ, asa wí ń kṹ maamaaɛ. Aa ònɛ́: Kí mɛ̀ à zɔ̃lɛ Yeliko e á lɛkãna kã́ bɔlɛ, í gbasa su.
Kɛ́ Anuni ń Amɔniɔ píi è Davidi ye ń gĩyãi lɔo, ɔ̃ aa gbɛ̃́ɔ zĩ̀ Mɛsɔpɔtami bùsuu ń Maaka bùsuo ń Zoba bùsuo ń ã́nusuo tɔnu bla sɔosai, aa fĩaboò zĩkasɔ̃goɔ yã́i.
Ɔ̃ aa fĩabò sɔ̃́go mɛ̀n ɔ̀aasɔsɔo lɛɛ baakwi ń plao (32.000) ń ń diiɔ yã́ musu. Aa fĩabò Maaka kíaɛ ń a zĩgɔ̃ɔ lɔ. Aa mɔ̀ bòokpà Mɛdeba saɛ, ɔ̃ wà Amɔniɔ kã̀aa wɛ̃́lɛ ń wɛ̃́lɛo, aa gɛ̀ zĩlau.
Kɛ́ Davidi a baomà, ɔ̃ à Yoabu zĩ̀ ń zĩgɔ̃ɔ píi.
Amɔniɔ bɔ̀ zĩ'ɔpòo ń wɛ̃́lɛ bĩ́ibɔlɛu mɛ́ kía pɔ́ mɔ̀piɔ ku sɛ̃u ńtɛ̃ɛ.
Kɛ́ Yoabu è wà zĩ'ɔpòo a aɛ ń a kpɛo, ɔ̃ à Isaili zĩgɔ̃ maaɔ plɛ̀ à ń kálɛ aa gɛ́ lɛ́lɛiɛ Siliɔwa.
À zĩgɔ̃ kĩniɔ nà a dãuna Abisaiɛ a ɔzĩ, à ń kálɛ aa gɛ́ lɛ́lɛi Amɔniɔwa
à mɛ̀: Tó Siliɔ gbãa sù lɛ́ ma fu, mɔ dɔmalɛ. Tó Amɔni buiɔ gbãa mɛ́ sù lɛ́ n fu sɔ̃, má mɔ́ dɔnlɛ.
À sɔ̃dilɛ! Wà gɔ̃ɛkɛ kɛ wá gbɛ̃́ɔ ń wá Dii wɛ̃́lɛɔ yã́ musu. Dii a yã́ pɔ́ kɛ̀ɛ maa kɛ.
Ɔ̃ Yoabu ń zĩgɔ̃ pɔ́ kuanɔɔ gɛ̀ lɛ́ zĩka ń Siliɔ, ɔ̃ Siliɔ bàalɛ̀nɛ́.
Kɛ́ Amɔniɔ è Siliɔ bàalɛ̀, ɔ̃ aa bàalɛ̀ Abisaiɛ sɔ̃, aa sì wɛ̃́lɛ guu, ɔ̃ Yoabu tà Yelusalɛũ.
Kɛ́ Siliɔ è Isailiɔ zĩblèmá, ɔ̃ aa gbɛ̃́ɔ zĩ̀ Uflata baa, aa gɛ̀ ń gbɛ̃́ kĩniɔ nàaa sùńnɔ. Adadɛzɛɛ zĩgɔ̃ɔ dɔaana Sofaki mɛ́ dɔaaa.
Kɛ́ Davidi a baomà, à Isailiɔ kã̀aa píi, ɔ̃ à bùańnɔ Yuudɛ̃wa. Davidi gɛ̀ Siliɔ kĩ́i, à zĩ'ɔpòońzi, ɔ̃ aa sìkɔ̃u.
Aalɛ bàalɛ Isailiɔnɛ, ɔ̃ Davidi ń dɛdɛ sɔ̃́godeɔ gbɛ̃ɔn ɔ̀aasɔsɔo lɛɛ sopla (7.000) ń kɛ̀sɛdeɔ gbɛ̃ɔn ɔ̀aasɔsɔo lɛɛ bla (40.000). We wà ń zĩgɔ̃ɔ dɔaana Sofaki dɛ̀u.
Kɛ́ Adadɛzɛɛ zɔ̀blenaɔ è Isailiɔ zĩblèmá màa, ɔ̃ aa lɛdoũkɛ̀ ń Davidio, aa gɔ̃̀ aà zɔ̀blenaɔ ũ. Ɔ̃ Siliɔ i we dɔ̀ Amɔniɔlɛ lɔo.
Kɛ́ í bɔ̀ ɛu, gɔɔ pɔ́ kíaɔ ì gɛ́ zĩkai, ɔ̃ Yoabu dɔ̀aa zĩgɔ̃ɔnɛ zĩlau. À Amɔni bùsu ásookɛ̀, ɔ̃ à gɛ̀ koezɔ̃̀ Labazi. Gɔɔ bee Davidi ku Yelusalɛũ. Ɔ̃ Yoabu lɛ̀lɛ Labawa a gbòo.
Ɔ̃ Davidi mɔ̀ ń kía vua fùa gò aà miwa. A gbia kà kiloo baakwi, mɛ́ gbɛ̀ bɛɛɛde kuwà. Ɔ̃ wa kpà Davidiɛ. À wɛ̃́lɛpi pɔ́ɔ nàaa dúuduuɛ,
ɔ̃ à gbɛ̃́ pɔ́ kú weɔ kũ̀kũ bɔ̀lɛńnɔ, à ń dá síi zĩu ń dúuduusu zĩo ń mɔo zĩo. Màa à kɛ̀ Amɔni wɛ̃́lɛɔnɛ píi, ɔ̃ à ɛ̀a tà Yelusalɛũ ń a zĩgɔ̃ɔ píi.
Bee gbɛa kɛ́ zĩ̀ fɛ̀lɛ ń Filitɛ̃ɔ Gɛzɛɛ, Usa gbɛ̃́ Sibekai mɛ́ gbɛ̃́ gbã̀a bui pɔ́ wì mɛ Sipai dɛ̀, ɔ̃ Isailiɔ gbãablè Filitɛ̃ɔwa.
Kɛ́ zĩ̀ ɛ̀a fɛ̀lɛ ń Filitɛ̃ɔ lɔ, Yaii nɛ́ Ɛlana mɛ́ Gata gbɛ̃́ Goliati dãuna Lami dɛ̀. Lami sɔ̃mpa dɛ lán zwã̀atãna àsaliwaɛ.
Aalɛ zĩkańnɔ Gata lɔ. Gɔ̃sa tìisie ku we, aà ɔnɛɔ soolosooloɛ, mɛ́ aà gbánɛɔ soolosoolo, apii kɛ̀ baasɔo mɛ̀ndosai, mɛ́ gbɛ̃́ gbã̀a buiɛ lɔ.
À kuabìi Isailiɔwa, ɔ̃ Davidi vĩ̀i Simɛa nɛ́ Yonatãa aà dɛ̀.
Gbɛ̃́piɔá Gata gbɛ̃́ gbã̀a buiɔnɛ. Davidi ń a gbɛ̃́ɔ mɛ́ ń dɛdɛ.
Setãu fɛ̀lɛ Isailiɔwa, ɔ̃ à kɔ̃nikɛ̀ Davidiɛ aà Isailiɔ nao.
Ɔ̃ Davidi ò Yoabuɛ ń zĩgɔ̃ dɔaanaɔ: À gɛ Isailiɔ nao za Bɛɛsɛba e à gɛ pɛò Dãwa, í ɛa su ma kĩ́i, kɛ́ mà e ń dasilɛ dɔ̃.
Ɔ̃ Yoabu wèwà à mɛ̀: Dii a gbɛ̃́ɔ kɔ̃nɛ lɛɛ basɔo! Ma dii kí, má dɔ̃ n gbɛ̃́ɔnɛ píi. Àkɛa ń ye kɛ màai? Bɔ́yãi ń ye yã'i Isailiɔnɛi?
Ń beeo kí yã́ Yoabu blè, ɔ̃ à bɔ̀ gɛ̀ Isaili bùsu kɛ̀ɛlɛ, à ɛ̀a sù Yelusalɛũ.
Ɔ̃ Yoabu gbɛ̃́ pɔ́ a ń naoɔ lɛ́ ò Davidiɛ. Isaili bùsu guu píi gɔ̃ɛ pɔ́ aa fɛ̃nda dɔ̃ɔ gbɛ̃ɔn miliɔ̃ do ń ɔ̀aasɔsɔo lɛɛ basɔooɛ (1.100.000). Yudaɔ sɔ̃ gbɛ̃ɔn ɔ̀aasɔsɔo lɛɛ ɔ̀aa pla ń bàaɔ̃kwioɛ (470.000).
Yoabu i Levii buiɔ ń Bɛ̃yãmɛɛ buiɔ da nao guuo, asa yã́ pɔ́ kí dàɛpi i kaaàguo.
Yã́ pɔ́ Davidi kɛ̀pi kɛ̀ Luaɛ ĩ́i, ɔ̃ à ɔtɔ̃̀ Isailiɔwa.
Ɔ̃ Davidi ò Luaɛ: Ma duunakɛ̀ maamaa yã́pi kɛa guu. Mapi n zɔ̀blena, ma tàae kɛ̃a sa, asa ma sɔũyã kɛ̀ɛ.
Dii yã'ò Davidi gu'ena Gadaɛ à mɛ̀:
Gɛ ǹ o Davidiɛ ma mɛ̀ má yã́ mɛ̀n àaɔ̃ kpaaĩɛ̀. Aà yã́ mɛ̀ndo sɛ a guu, mí kɛɛ̀.
Ɔ̃ Gada gɛ̀ Davidi lè a òɛ̀: Dii mɛ̀ yã́ɛ beeɔ do gwa ǹ sɛ́.
Imina wɛ̃̀ àaɔ̃ ge bàalɛa n ibɛɛɔnɛ á dɛdɛa ń fɛ̃ndao mɔ àaɔ̃ ge Dii Malaika gagyãkaa Isaili bùsu gupiiu gɔɔ àaɔ̃ Dii fɛ̃nda ũ. A kpele ń sɛ̀i? Gwa ǹ sɛ́, mí dɔ̃ lá má gɛ́ o ma Zĩnaɛ.
Ɔ̃ Davidi ò Gadaɛ: Má kú yeelɛa zɔ̃ɔ guuɛ. Má sì wà lɛ́lɛ da Dii ɔzĩ, asa a sósobi vĩ maamaaɛ. Asu to mà lɛ́lɛ da gbɛ̃nazĩna ɔzĩo.
Ɔ̃ Dii gagyãkà Isailiɔgu, ɔ̃ Isailiɔ gàga gbɛ̃ɔn ɔ̀aasɔsɔo lɛɛ bàaɔ̃kwi (70.000).
Ɔ̃ Lua malaikae zĩ̀ aà gɛ́ yã́yiai Yelusalɛũdeɔwa. Gɔɔ pɔ́ àlɛ ń dɛdɛ, ɔ̃ Dii a nɔ̀sɛ suumpà an dɛdɛapi yã́ musu, ɔ̃ a ò malaika pɔ́ lɛ́ ń dɛdɛpiɛ: Zɛ màa! Ǹ n ɔ sɔaa sa. Yebusi bui Alauna pɔ́wɛngbɛ̃zɛa ɔ̃ Dii Malaikapi kuu.
Kɛ́ Davidi wɛzù, ɔ̃ à malaikapi è zɛa gugbɔ̃u a musu yã́io a zĩ́lɛ yã́io, à a fɛ̃nda ɔ pooa Yelusalɛũa. Ɔ̃ Davidi ń gbɛ̃zɔ̃ɔɔ wùlɛ ń gbɛɛu zwã̀nkasaɔ kákaańla.
Ɔ̃ Davidi ò Luaɛ: Mámɛ má ò wà gbɛ̃́ɔ nao. Mámɛ ma duunapi kɛ̀ ma tàaekɛ̀. Gbɛ̃́piɔá ma kpàsa sãɔnɛ. Aai yãe kɛo. Dii ma Lua, to n ɔ sua ń ma de bɛdeɔ. Ńsu ǹ n gbɛ̃́ɔ dɛdɛ ń gagyãpioo.
Ɔ̃ Dii Malaikapi ò Gadaɛ aà o Davidiɛ aà gɛ́ Dii gbagbakĩi boi Yebusi bui Alauna pɔ́wɛngbɛ̃zɛu.
Ɔ̃ Davidi gɛ̀ lá Gada òɛ ń Dii tɔ́o kɛi.
Alauna lɛ́ ése gbɛ̃. Kɛ́ à lìli, à malaikapi è. Aà nɛ́ gbɛ̃ɔn síiɔ̃ pɔ́ kuaànɔɔ bɔ̀zã.
Kɛ́ Alauna gugwà, a è Davidi lɛ́ mɔ́ a kĩ́i, ɔ̃ à bɔ̀ pɔ́wɛngbɛ̃zɛa, à gɛ̀ kùlɛ Davidiɛ à wùlɛ a gbɛɛu.
Ɔ̃ Davidi òɛ̀: Ǹ n pɔ́wɛngbɛ̃zɛ yíaa mà Dii gbagbakĩi bou, kɛ́ gagyãpi e go gbɛ̃́ɔla. Yíaa a ɔ̃awa.
Ɔ̃ Alauna ò Davidiɛ: Sɛ́! Ma dii kí, lá à kɛ̀nɛ maa, kɛò. Gwa, má zuɔ kpa sa'obɔ ũ ń pɔ́wɛngbɛ̃goɔ yàa ũ ń éseo pɔ́wɛn gba ũ. Má n gba píiɛ.
Ɔ̃ kí Davidi òɛ̀: Aawo! Má lúmáɛ, mí a fĩabonɛ píi. Má pɔ́ pɔ́ dɛ n pɔ́ ũ sɛ mà kpa Diiwao. Má sa'oowà pã fĩabosaio.
Ɔ̃ à pɔ́wɛngbɛ̃zɛpi lùwà vua ɔwatɛ̃ mɛ̀n ɔ̀aa àaɔ̃.
À Dii gbagbakĩi bò we, ɔ̃ à sa pɔ́ wì a pɔ́ kátɛu à tɛ́kũ òwà ń sáaukpasao. Kɛ́ à lɛzù Diizi, ɔ̃ Dii wèwà à tɛ́ gbàɛ za musu, à sù gbagbakĩipiwa.
Dii yã'ò malaikapiɛ, ɔ̃ à a fɛ̃nda sɔ̀lɔ a kpɛ́u.
Kɛ́ Davidi è Dii sìanɔ Yebusi bui Alauna pɔ́wɛngbɛ̃zɛa, ɔ̃ à ɛ̀a sa'òwà we lɔ.
Gɔɔ bee Dii zwã̀akpɛ pɔ́ Mɔizi kɛ̀ guwaiwaiu ń a gbagbakĩio ku Gabaɔ̃ɔ gulɛsĩ pɔ́ wa bòu.
Davidi lí fɔ̃ gɛ̀ yãgbɛai Diiwa weo, asa àlɛ vĩakɛ Dii malaika fɛ̃ndaɛɛ.
Ɔ̃ Davidi mɛ̀: Lakĩi Dii Lua kpɛ́ aɔ kuu ń sa pɔ́ Isailiɔ ì a pɔ́ kátɛu à tɛ́kũ okĩio.
Davidi ò wà bɔ̀mɔ pɔ́ kú Isaili bùsuuɔ kãaa píi, ɔ̃ à ń gbɛ̃eɔ dìlɛ gbɛ̀'ãnaɔ ũ aa gbɛɔ ã wà Lua kpɛ́ boò.
À mɔ kpà siaɔwa maamaa aa kusaɔ ń sanɛɛɔ kɛò gãmɔɔ ń bɔlɛɔ pɔ́ ũ. Mɔgotɛ̃ pɔ́ a kpà sɔ̃, à gɛ̃̀ oaa.
Sɛdɛ lí pɔ́ a kpàɔ dasi, wa a lɛ́ dɔ̃o, asa Sidɔ̃deɔ ń Tiideɔ mɔ̀ɛ̀ ń sɛdɛ líɔ à kɛ̀ zài.
Davidi mɛ̀: Ma nɛ́ Salomɔɔá ɛ̀waasonaɛ, a yãe yáasi dɔ̃ gĩao. À kũ̀ kpɛ́ pɔ́ wa dɔ Diiɛ aɔ zɔ̃ɔɛ, i ɛa aɔ kɛfɛũ lɔ maamaa, gbɛ̃́pii i a maabo. A yã́i tò málɛ a dɔa sɔukɛ. Ɔ̃ Davidi kpɛ́pi dɔa sɔukɛ̀ maamaa e àɔ gɛ́ gai.
Ɔ̃ à a nɛ́ Salomɔɔ sìsi, a òɛ̀ aà kpɛdɔ Dii Isailiɔ Luaɛ.
A òɛ̀: Ma nɛ́, ma zɛò ma sɔ̃ guu mà kpɛdɔ Dii ma Luaɛ, aà tɔ́ iɔ kuwà.
Ɔ̃ Dii yã'òmɛɛ à mɛ̀ ma gbɛ̃dɛ̀dɛ dasi zĩ pɔ́ má kàɔ guu. Má e kpɛ́pi dɔɛo gbɛ̃́ dasi pɔ́ ma ń dɛdɛ a aɛ yã́i.
À mɛ̀ nɛ́ pɔ́ má i mɛ́ aɔ dɛ aafia gbɛ̃́ ũ, asa á tó aà kã́mabo aà ibɛɛ pɔ́ liaiɔ yã́ musuɛ. Wa tɔ́kpa nɛ́piɛ Salomɔɔ. À mɛ̀ á tó Isailiɔ kua àɔ na kílikili aà gɔɔɛ.
Aàpi mɛ́ a kpɛdɔɛ, iɔ dɛ a nɛ́ ũ, íɔ dɛ aà mae ũ. Á aà zɔ̃lɛa kpalau Isailiɔ guu zɛdɔ, aà kpala aɔ láaa vĩo.
Tia sɔ̃ ma nɛ́, Dii aɔ kunnɔ, i n daɛ ń gòmio, ní kpɛdɔ Dii n Luapiɛ, lá a ò n yã́ musuwa.
Dii n gba ɔ̃nɔ ń wɛzɛ̃o gɔɔ pɔ́ a n dilɛ Isailiɔnɛ, kɛ́ ǹyɔ̃ aà ikoyã kũa.
Tó ń ikoyã pɔ́ Dii dà Mɔiziɛ a dìlɛ Isailiɔnɛ kũa, mɛ́ ńlɛ aà ɔtondɔkĩi gwa, ńyɔ̃ kã́fĩa e. Sɔ̃dilɛ, níɔ wɔ́ɔ vĩ. Ńsu to vĩa n kũo. Ńsu to sɔ̃ kɛ̃nguo.
Ma dɛ̃ɛkà ma vua kàlɛ Dii kpɛ́ pɔ́ ũ tɔnu ɔ̀aa gɛ̃o ń plao, ã́nusu sɔ̃ tɔnu ɔ̀aasɔsɔo lɛɛ baakwi ń síiɔ̃o. Mɔ́ ń mɔgotɛ̃o sɔ̃, wa a lɛ́ dɔ̃o, a gbia kɛ̀ zài. Ma lí ń gbɛo kàlɛ we lɔ. Pɔ́piɔ kã́fĩ lɔ.
Ń zĩkɛnaɔ vĩ dasi, gbɛ̀'ãnaɔ ń li'ãnaɔ ń gbɛ̃́ pɔ́ gɔ̃i vĩ ɔzĩ píi guuɔ,
vua zĩ, ã́nusu zĩ, mɔgotɛ̃ zĩ ń mɔsi zĩo. N ɔzĩkɛnaɔ lɛ́ vĩo. Na zĩpiwa! Dii aɔ kunnɔ!
Ɔ̃ Davidi ò Isaili kíaɔnɛ aa mɔ dɔ a nɛ́ Salomɔɔlɛ
à mɛ̀: Dii á Lua kúánɔo lé? I á gba ĩ́ampakĩi gupiiuo lé? À gbɛ̃́ pɔ́ kú bùsuɛ beeu za káauɔ nàmɛɛ ma ɔzĩɛ, ɔ̃ bùsupi gɔ̃̀ Diipi ń a gbɛ̃́ɔ pɔ́ ũ sa.
À Dii á Lua kĩ́i wɛɛlɛ teasisai ń nɔ̀sɛmɛndoo sa, í na Dii Lua kúkĩi boawa, í su ń Dii bàakuaánɔ kpagoloo ń aà pɔ́ keleɔ kpɛ́ pɔ́ álɛ dɔɛ̀, aà tɔ́ iɔ kuwàpi guu.
Kɛ́ Davidi zikũ̀ táotao, ɔ̃ à Salomɔɔ kpà Isailiɔ kía ũ.
Davidi Isaili kíaɔ kã̀aa ń sa'onaɔ ń Levii buiɔ píi.
Wà Levii bui gɔ̃ɛ pɔ́ kà wɛ̃̀ baakwi ge aa dɛaɔ nào, aa gbɛ̃ɔn ɔ̀aasɔsɔo lɛɛ bla plasaiɛ (38.000).
Ɔ̃ Davidi gbɛ̃ɔn ɔ̀aasɔsɔo lɛɛ baasɔo mɛ̀ndosaiɔ (24.000) dìlɛ aaɔ wɛ́tɛ Dii ua yã́ɔi, à gbɛ̃ɔn ɔ̀aasɔsɔo lɛɛ sooloɔ (6.000) dìlɛ lakɛ̃naɔ ń yãgɔ̃gɔ̃naɔ ũ.
Ɔ̃ à gbɛ̃ɔn ɔ̀aasɔsɔo lɛɛ síiɔ̃ɔ (4.000) dìlɛ bĩ́ibɔlɛdɔ̃anaɔ ũ, mɛ́ à gbɛ̃ɔn ɔ̀aasɔsɔo lɛɛ síiɔ̃ɔ (4.000) dìlɛ Dii táasilɛnaɔ ũ, aaliɔ aà táasilɛ ń pɔ́'ɔbɔna pɔ́ Davidi kpàɔ.
Davidi ń kpaalɛ̀ ń buiɔwa gã ń gão, Geesɔ̃ buiɔ, Kɛata buiɔ ń Mɛlali buiɔ.
Geesɔ̃ nɛgɔ̃ɛɔn Ladã ń Simɛio ũ.
Ladã nɛgɔ̃ɛɔ àaɔ̃ɛ: A sɛ̃́ia Yeiɛli, a gbɛa Zetaũ ń Yoɛlio.
Simɛi nɛgɔ̃ɛɔ àaɔ̃ɛ: Selomɔ, Haziɛli ń Halanao. Ladã bui uabele káauɔn we.
Simɛi nɛgɔ̃ɛɔ síiɔ̃ɛ: Yaata, Ziza, Yeusi ń Bɛliao.
A sɛ̃́ia Yaata, a plaade Ziza. Yeusi ń Bɛliao buiɔ dasio, ɔ̃ wà ń dílɛ bui doũ zĩ doũ guu.
Kɛata nɛgɔ̃ɛɔ síiɔ̃ɛ: Amlaũ, Isaa, Hɛblɔ̃ ń Uziɛlio.
Amlaũ nɛgɔ̃ɛɔn Aalona ń Mɔizio ũ. Wà Aalona ń a buiɔ dìlɛ ń zɛ́i, aaɔ laaidɔ Lua pɔ́ɔwa, aaɔ Luapi gbagba, aaɔ tulaletikatɛaɛ̀, aaɔ zĩkɛ aà kúkĩi, aaɔ samaa'o gbɛ̃́ɔnɛ ń aà tɔ́o gɔɔpii.
Wà Lua gbɛ̃́ Mɔizi buiɔ dìlɛ lán Levii bui kĩniɔwa.
Mɔizi nɛgɔ̃ɛɔn Geesoũ ń Ɛliɛzɛɛo ũ.
Geesoũ nɛgɔ̃ɛ sɛ̃́ian Sebuɛli ũ.
Ɛliɛzɛɛ nɛgɔ̃ɛ sɛ̃́ian Lɛabia ũ. I nɛgɔ̃ɛe i lɔo, ãma Lɛabiapi nɛgɔ̃ɛɔ ì dasi maamaaɛ.
Isaa nɛgɔ̃ɛ sɛ̃́ian Selomi ũ.
Hɛblɔ̃ nɛgɔ̃ɛɔ tɔ́n kɛ: A sɛ̃́ia Yelia, a plaade Amalia, a àaɔ̃de Yaaziɛ, a síiɔ̃de Yekamaũ.
Uziɛli nɛgɔ̃ɛɔ tɔ́n kɛ: A sɛ̃́ia Mika, a plaade Isia.
Mɛlali nɛgɔ̃ɛɔn Mali ń Musio ũ. Mali nɛgɔ̃ɛɔn Ɛleazaa ń Kisio ũ.
Ɛleazaa gà nɛgɔ̃ɛsaiɛ, nɛnɔɛɔ a ì tɛ̃ɛtɛ̃ɛ. An desɛ̃ Kisi nɛgɔ̃ɛɔ mɛ́ ń sɛsɛ.
Musi nɛgɔ̃ɛɔ àaɔ̃ɛ: Mali ń Edɛɛo ń Yelemɔo.
Levii buiɔn we sɛa an dezi pɔ́ dɛ uabele káau ũɔwa. Lua ua zĩkɛna pɔ́ kà wɛ̃̀ bao ge aa dɛaɔ, wà ń baade tɔ́ dàlau an buipiɔwaɛ.
Davidi mɛ̀: Lá Dii Isailiɔ Lua a gbɛ̃́ɔ gbà ĩ́ampakĩi mɛ́ à sù Yelusalɛũ àɔ ku we gɔɔpiiɛ,
Levii buiɔ zwã̀akpɛ ń a zĩkɛbɔɔ sɛ táa'oò lɔo.
Yã́ pɔ́ Davidi ò gbɛzã yã́i ɔ̃ wì Levii bui pɔ́ kà wɛ̃̀ bao ge aa dɛaɔ naoi.
Levii buipiɔ líɔ dɔ Aalona buiɔlɛ ń Dii ua zĩo. Aaliɔ wɛ́tɛ Lua uai ń a kpɛ́ɔ ń gbãbɔa Lua pɔ́ɔnɛɔ ń zĩ pɔ́ wì kɛ weo
ń pɛ̃ɛ pɔ́ wì kpa Luawao ń pɔ́wɛnti gbao ń kàawanao ń a totoao ń a zaao ń a zɔ̃ɔ lɛ́o.
Aaliɔ Dii sáaukpa ń aà táasilɛao kɔɔ ń oosio
ń gɔɔ pɔ́ wàlɛ sa pɔ́ wì a pɔ́ kátɛu à tɛ́kũ o Diiwa kã́mabogɔɔzĩɔ ń mɔ gɔɔ sɛ̃́ia zĩ́ɔ ń dikpɛ pɔ́ wa dìlɛɔ. Aaliɔ zĩkɛ Diiɛ gɔɔpii màa, mɛ́ an dasi lí ká lá wa dìlɛnɛ́wa.
Ampiɔ mɛ́ aali laaidɔ kpaaũkpɛ ń a pɔkeleɔ zĩwa, mɛ́ an gbɛ̃́ Aalona buiɔ lí laaidɔ Dii kpɛ́ zĩwa.
Aalona bui gãliɔn kɛ: Aalona nɛgɔ̃ɛɔ tɔ́n kɛ: Nadabu, Abiu, Ɛleazaa ń Itamaao.
Nadabu ń Abiuo gàga ń mae wáaɛ, aai nɛgɔ̃ɛ i sɔ̃o. Ɔ̃ Ɛleazaa ń Itamaao gɔ̃̀ sa'onaɔ ũ.
Davidi ń Ɛleazaa bui Zadokio ń Itamaa bui Aimɛlɛkio sa'onaɔ kpaalɛ̀ gã ń gão, aaɔ kɔ̃ gba zɛ́ zĩ yã́ musu.
Aa dɔaanaɔ è dasi Ɛleazaa buiɔ guu dɛ Itamaa buiɔ guula, ɔ̃ aa Ɛleazaa bui uabeleɔ sɛ̀ gbɛ̃ɔn gɛ̃o ń mɛ̀ndoo, Itamaa bui uabeleɔ sɔ̃ swaaɔ̃.
Aa ń kpaalɛ̀ ń gbɛlaaoɛ an wɛgwasai, asa Ɛleazaa buieɔ ń Itamaa buieɔ dɛ Lua kpɛ́ gbɛ̃zɔ̃ɔɔ ń sa'onkiaɔ ũ ḿpiiɛ.
Levii bui lakɛ̃na Semaia, Nɛtanɛli nɛ́ ń tɔ́ dàlau kía ń aà ìwaɛ beeɔ wáaɛ: Sa'onkia Zadoki, Abiataa nɛ́ Aimɛlɛki, sa'ona uabeleɔ ń Levii bui uabeleɔ. Tó wà gbɛ̃́ sɛ̀ Ɛleazaa bui guu do, ɔ̃ wì sɛ Itamaa bui guu do.
Yoialibu mɛ́ sɛ̃́ia, a plaade Yedaia,
a àaɔ̃de Aliũ, a síiɔ̃de Seoliũ,
a sɔode Malakia, a soolode Miamɛ,
a soplade Akozi, a swaaɔ̃de Abia,
a kɛ̃okwide Yesua, a kwide Sekania,
a kuɛdode Ɛliasibu, a kuɛplade Yakiũ,
a kuɛ'aaɔ̃de Hupa, a gɛ̃o mɛ̀ndosaide Yɛsɛba,
a gɛ̃ode Bilega, a gɛ̃o ń mɛ̀ndoode Imɛɛ,
a gɛ̃o ń plaode Ezii, a bao plasaide Apisɛsi,
a bao mɛ̀ndosaide Petaia, a baode Yeezekɛli,
a bao ń mɛ̀ndoode Yakɛ̃, a bao ń plaode Gamulu,
a bao ń àaɔ̃ode Delaia, a baasɔo mɛ̀ndosaide Maazia.
Lá aali gɛ́ zĩkɛi Dii kpɛ́u aaɔ kɔ̃ gba zɛ́n we, lá Dii Isailiɔ Lua dà an dezi Aalonaɛ a dìlɛwa.
Levii bui kĩniɔn kɛ: Amlaũ bui Sebuɛli nɛ́ Yedeia.
Lɛabia yoa Isia.
Isaa bui Selomɔ nɛ́ Yaata.
Hɛblɔ̃ nɛgɔ̃ɛɔ tɔ́n kɛ: Yelia, Amalia, Yaaziɛ ń Yekamaũo.
Uziɛli bui Mika nɛ́ Samii.
Mika dãuna Isia nɛ́ Zakali.
Mɛlali nɛgɔ̃ɛɔ Mali ń Musio.
Mɛlali bui Yaazia nɛgɔ̃ɛɔ tɔ́n kɛ: Bɛnɔ, Soaũ, Zakuu ń Ibelio.
Mali nɛ́ Ɛleazaa i nɛgɔ̃ɛ io.
Mali nɛ́ Kisi bui Yelamɛli.
Musi nɛgɔ̃ɛɔ tɔ́n kɛ: Mali, Edɛɛ ń Yelimɔo. Levii buiɔn we an dezi buiɔwa.
Ampiɔ sɔ̃ aa gbɛlà lá an gbɛ̃́ Aalona buiɔ kɛ̀wa kí Davidi ń Zadokio ń Aimɛlɛkio ń sa'ona uabeleɔ ń Levii bui uabeleɔ wáaɛ. Vĩ̀i buiɔ ń dãuna buiɔ, yã́ doũ wa kɛ̀nɛ́.
Davidi ń Isaili kíaɔ mɛ́ Asafa nɛgɔ̃ɛɔ ń Emani nɛgɔ̃ɛɔ ń Yedutu nɛgɔ̃ɛɔ dìlɛ ń zɛ́i aa ãnabikɛkɛ ń mɔɔnaɔ ń domaɔ ń sɛ̃́sɛ̃naɔ. Zĩpikɛnaɔ tɔ́n kɛ:
Asafa nɛgɔ̃ɛɔ tɔ́n kɛ: Zakuu, Yosɛfu, Nɛtania ń Asalɛlao. Asafa mɛ́ aɔ wɛ́tɛ a nɛ́piɔzi, kía sɔ̃ iɔ wɛ́tɛ ń ãnabikɛkɛai.
Yedutu nɛgɔ̃ɛɔ sooloɛ: Gedalia, Zeli, Yesaia, Simɛi, Asabia ń Matitiao. An mae Yedutu mɛ́ ìɔ wɛ́tɛńzi, ɔ̃ ìɔ ãnabikɛkɛ ń mɔɔnlɛao, ìɔ Dii sáau kpa àɔ aà táasilɛò.
Emani nɛgɔ̃ɛɔ tɔ́n kɛ: Bukia, Matania, Uziɛli, Sebuɛli, Yelemɔ, Anania, Anani, Ɛliata, Gidaleti, Lomantiɛzɛɛ, Maloti, Yɔsebekasa, Otii ń Maazioo.
Gbɛ̃́piɔá kí gu'ena Emani nɛgɔ̃ɛɔnɛ ḿpii. Lua lɛgbɛ̃̀ɛ̀ à mɛ̀ á aà gba gbãa, ɔ̃ à aà gbà nɛgɔ̃ɛɔ gɛ̃o mɛ̀ndosai ń nɛnɔɛɔ lɔ àaɔ̃.
Gbɛ̃́piɔ ìɔ lɛsi Dii ua ń sɛ̃́sɛ̃naɔ ń domaɔ ń mɔɔnaɔ ḿpiiɛ. An maeɔ Asafa ń Yedutuo ń Emanio mɛ́ aaìɔ wɛ́tɛńzi Lua ua zĩpi guu. Kí sɔ̃ ìɔ wɛ́tɛ ń maepiɔzi.
Ampiɔ ń ń gbɛ̃́ pɔ́ aa lɛsia Diiɛ dàda aa dɔ̃ɔ, ampii gbɛ̃ɔn ɔ̀aa do ń basiiɔ̃kwi plasaioɛ (288).
Wà likpà lá aali kɔ̃ gba zɛ́ zĩpi yã́ musuɛ, nɛ́fɛ̃nɛn gbɛ̃zɔ̃ɔ, yãdanɛdeɔ ń yãdadanaɔ píi.
Wà gbɛ̃́piɔ sɛ̀ baade ń a nɛgɔ̃ɛɔ ń a dãunaɔ gbɛ̃ɔn kuɛplaplaɛ: A sɛ̃́ia Asafa nɛ́ Yosɛfu, a plaade Gedalia,
a àaɔ̃de Zakuu,
a síiɔ̃de Zeli,
a sɔode Nɛtania,
a soolode Bukia,
a soplade Yesalela,
a swaaɔ̃de Yesaia,
a kɛ̃okwide Matania,
a kwide Simɛi,
a kuɛdode Azalɛli,
a kuɛplade Asabia,
a kuɛ'aaɔ̃de Sebuɛli,
a gɛ̃o mɛ̀ndosaide Matitia,
a gɛ̃ode Yelimɔ,
a gɛ̃o ń mɛ̀ndoode Anania,
a gɛ̃o ń plaode Yɔsebekasa,
a bao plasaide Anani,
a bao mɛ̀ndosaide Maloti,
a baode Ɛliata,
a bao ń mɛ̀ndoode Otii,
a bao ń plaode Gidaleti,
a bao ń àaɔ̃ode Maazio,
a baasɔo mɛ̀ndosaide Lomantiɛzɛɛ.
Bĩ́ibɔlɛdɔ̃anaɔ gãliɔn kɛ: Sɛ̃́ia Kole buiɔ. Kole nɛ́ Mɛsɛlɛmia, Abiasafa tɔũna.
Mɛsɛlɛmia nɛgɔ̃ɛɔ tɔ́n kɛ: A sɛ̃́ia Zakali, a plaade Yediaɛ, a àaɔ̃de Zebadia, a síiɔ̃de Yaniɛli,
a sɔode Elaũ, a soolode Yohanani, a soplade Ɛlioenai.
Ɔbɛdɛdɔũ nɛgɔ̃ɛɔ tɔ́n kɛ: A sɛ̃́ia Semaia, a plaade Yozaba, a àaɔ̃de Yoa, a síiɔ̃de Sakaa, a sɔode Nɛtanɛli,
a soolode Amiɛli, a soplade Isakaa, a swaaɔ̃de Puletai. Asa Lua mɛ́ ɛ̀fãaikɛ̀ Ɔbɛdɛdɔũpiɛ.
Aà nɛ́ Semaia nɛgɔ̃ɛɔ ì lɔ, aa kpalablè ń dezi buiɔ guu, asa bɛɛɛdeɔnɛ.
Semaia nɛ́piɔn kɛ: Ɔtɛni, Lefaɛli, Ɔbɛdi ń Ɛlizabao. Aà dãunaɔ Ɛlihu ń Semakiaoá bɛɛɛdeɔnɛ lɔ.
Gbɛ̃́piɔá Ɔbɛdɛdɔũ buiɔnɛ ḿpii. Ampiɔ ń ń nɛgɔ̃ɛɔ ń ń dãunaɔá bɛɛɛdeɔnɛ, an gbãa kà zĩpi kɛa. Aa gbɛ̃ɔn bàaɔ̃ ń plaoɛ.
Mɛsɛlɛmia nɛgɔ̃ɛɔ ń a dãunaɔá bɛɛɛdeɔnɛ lɔ. Aa gbɛ̃ɔn bao plasaiɛ.
Mɛlali bui Osa nɛgɔ̃ɛɔ tɔ́n kɛ: A sɛ̃́ia Simɛli, ãma nɛ́ sɛ̃́ia no, aà mae mɛ́ aà dìlɛ yoa ũ.
A plaade Ilikia, a àaɔ̃de Tabalia, a síiɔ̃de Zakali. Osa nɛgɔ̃ɛɔ ń a dãunaɔ gbɛ̃ɔn kuɛ'aaɔ̃ɛ.
Wà zĩdà bui dɔaanapiɔnɛ, baade ń a bĩ́ibɔlɛdɔ̃an gãliɔ, lá wa dà ń daɛ pɔ́ lɛ́ zĩkɛ Dii uaɔnɛwa.
Wà likpànɛ́ ń buiwaɛ, nɛ́fɛ̃nɛn gbɛ̃zɔ̃ɔ ń bɔlɛ pɔ́ an baade aɔ dɔ̃́ao.
Mɛsɛlɛmia gukpɛ oi bɔlɛ blè, ɔ̃ aà nɛ́ Zakali pɔ́ dɛ lɛdamade ɔ̃nɔna ũ gugbãntoo oi bɔlɛ blè.
Ɔbɛdɛdɔũ gɛɔmidɔkĩi oi bɔlɛ blè, mɛ́ aà nɛgɔ̃ɛɔ mɛ́ dɔ̃ɔ dɔ̃́aa blè.
Osa bɛ'aɛ oi bɔlɛ blè ń zɛda pɔ́ kú musu bɔlɛ pɔ́ wì mɛ Salɛkɛ Bɔlɛo. Bĩ́ibɔlɛdɔ̃anaɔ ìɔ kɔ̃ lɛũkpakɛɛ.
Levii buipiɔ ìɔ ku gukpɛ oi lá gu lɛ́ dɔ gbɛ̃ɔn soolosoolo, gugbãntoo oi gbɛ̃ɔn síiɔ̃siiɔ̃, gɛɔmidɔkĩi oi gbɛ̃ɔn síiɔ̃siiɔ̃, dɔ̃ɔ saɛ gbɛ̃ɔn plapla.
Bɛ'aɛ oi gbɛ̃ɔn síiɔ̃siiɔ̃ ìɔ ku zɛdau, ua oi sɔ̃ gbɛ̃ɔn plapla.
Kole buiɔ ń Mɛlali bui bĩ́ibɔlɛdɔ̃ana gãliɔn we.
An gbɛ̃́ Levii buiɔ mɛ́ Lua kpɛ́ làasiɔ ń pɔ́ pɔ́ wì Lua gba làasiɔ dɔ̃̀anaɔ ũ.
Geesɔ̃ bui Ladã bui uabeleɔn kɛ: Yeiɛli
ń a nɛ́ Zetaũo ń Zetaũpi dãuna Yoɛlio. Ampiɔ mɛ́ aaìɔ wɛ́tɛ Dii kpɛ́ làasiɔi.
Amlaũ bui gbɛ̃eɔ ń Isaa bui gbɛ̃eɔ ń Hɛblɔ̃ bui gbɛ̃eɔ ń Uziɛli bui gbɛ̃eɔ ku we lɔ. Ampiɔn kɛ:
Mɔizi nɛ́ Geesoũ bui Sebuɛli mɛ́ làasi gbɛ̃zɔ̃ɔ ũ.
Aà deziɔ do Ɛleazaa mɛ́ Lɛabia ì, Lɛabia Yesaia ì, Yesaia Yolaũ ì, Yolaũ Zikeli ì, Zikeli Selomi ì.
Selomipi ń a daɛɔ mɛ́ pɔ́ pɔ́ wa Lua gbà làasiɔ gbɛ̃zɔ̃ɔɔ ũ. Kí Davidi ń uabele pɔ́ dɛ zĩgɔ̃ dɔaanaɔ ũɔ mɛ́ gbapiɔ dà.
Aa pɔ́ pɔ́ aa nàaa zĩ guuɔ kpà Luawa wà aà kpɛ́ kɛkɛò.
Selomi ń a daɛɔ mɛ́ aaìɔ wɛ́tɛ pɔ́ pɔ́ gu'ena Samuɛli ń Kisi nɛ́ Sauluo ń Nɛɛ nɛ́ Abinɛɛo ń Zeluia nɛ́ Yoabuo kpàɔi ń pɔ́ pɔ́ gbɛ̃́ kĩniɔ kpàɔ píi.
Wà bàasi zĩ dà Isaa bui Kenaniaɛ ń a nɛgɔ̃ɛɔ. Aamɛ Isailiɔ lakɛ̃naɔ ń ń yãgɔ̃gɔ̃naɔ ũ.
Hɛblɔ̃ bui Asabia ń a daɛɔ gbɛ̃ɔn ɔ̀aa swaaɔ̃ ń basɔooɛ (1.700). Bɛɛɛdeɔnɛ ḿpii. Aaìɔ wɛ́tɛ Isaili bùsu pɔ́ kú Yuudɛ̃ baa bɛ'aɛzi Dii yã́ musu ń zĩ pɔ́ kí dànɛ́ yã́ musuo píi.
Yelia mɛ́ Hɛblɔ̃ buiɔ kía ũ. Davidi kpalablea wɛ̃̀ blade guu ɔ̃ à wɛtɛ̀tɛ Hɛblɔ̃ buipi tɔ́ pɔ́ wa kà láuɔzi, ɔ̃ wà gɛ̀ bɔ̀ an bɛɛɛdeɔwa an bɛ wɛ̃́lɛu Yazɛɛ, Galada bùsuu.
Yelia daɛ uabeleɔ gbɛ̃ɔn ɔ̀aa kuɛ'aaɔ̃ ń basɔooɛ (2.700). Bɛɛɛdeɔnɛ ḿpii, ɔ̃ kí Davidi ń dílɛ aaɔ wɛ́tɛ Lubɛni buiɔzi ń Gada buiɔ ń Manase bui pɔ́ kú gukpɛ oi weɔ Lua yã́ ń azĩa yã́o kɛkɛa yã́i.
Isaili uabeleɔ ń zĩgɔ̃ gbɛ̃ɔn ɔ̀aasɔsɔoɔ dɔaanaɔ ń zĩgɔ̃ gbɛ̃ɔn basɔobasɔoɔ dɔaanaɔ ń ń lakɛ̃na pɔ́ aaìɔ zĩkɛ kíaɛ yã́pii musuɔn kɛ: Zĩgɔ̃ gãliɔ ìɔ kɔ̃ lɛũkpakɛ mɔ ń mɔoɛ e wɛ̃ gɛ́ bɔlɛi, gãlipiɔ baade zĩgɔ̃ɔ gbɛ̃ɔn ɔ̀aasɔsɔo lɛɛ baasɔo mɛ̀ndosaiɛ (24.000).
Zadiɛli nɛ́ Yasɔbaũ mɛ́ mɔ sɛ̃́iadeɔ gãli dɔaana ũ.
Pɛlɛzi buiɛ. Ɔ̃mɛ zĩgɔ̃ɔ dɔaana píi gbɛ̃zɔ̃ɔ ũ mɔ sɛ̃́ia guu.
Ahoa nɛ́ Dodai mɛ́ mɔ plaadeɔ gãli dɔaana ũ. Mikelo mɛ́ aà plaade ũ.
Sa'ona Yoiada nɛ́ Benaia mɛ́ mɔ àaɔ̃deɔ gãli dɔaana ũ.
Benaiapi mɛ́ nɛgɔ̃n gbɛ̃ɔn baakwiɔ dɔaana ũ lɔ. Aà nɛ́ Amizaba ku aà gãli guuɛ.
Yoabu dãuna Asaɛli mɛ́ mɔ síiɔ̃deɔ gãli dɔaana ũ. Kɛ́ à gà, ɔ̃ aà nɛ́ Zebadia gɔ̃̀ aà gɛ̃ɛ ũ.
Izala bui Samu mɛ́ mɔ sɔodeɔ gãli dɔaana ũ.
Tekoa gbɛ̃́ Ikesi nɛ́ Ila mɛ́ mɔ soolodeɔ gãli dɔaana ũ.
Ɛflaiũ bui Ɛlɛzi, Peloni gbɛ̃́ mɛ́ mɔ sopladeɔ gãli dɔaana ũ.
Zela bui Sibekai, Usa gbɛ̃́ mɛ́ mɔ swaaɔ̃deɔ gãli dɔaana ũ.
Bɛ̃yãmɛɛ bui Abiɛzɛɛ, Anato gbɛ̃́ mɛ́ mɔ kɛ̃okwideɔ gãli dɔaana ũ.
Zela bui Malai, Nɛtofa gbɛ̃́ mɛ́ mɔ kwideɔ gãli dɔaana ũ.
Ɛflaiũ bui Benaia, Pilatɔ̃ gbɛ̃́ mɛ́ mɔ kuɛdodeɔ gãli dɔaana ũ.
Ɔniɛli bui Ɛlɛdai, Nɛtofa gbɛ̃́ mɛ́ mɔ kuɛpladeɔ gãli dɔaana ũ.
Isaili buiɔ kíaɔn kɛ: Lubɛni buiɔ kí Ɛliɛzɛɛ, Zikeli nɛ́, Simɛɔ buiɔ kí Sefatia, Maaka nɛ́,
Levii buiɔ kí Asabia, Kɛmuɛ nɛ́, Aalona buiɔ kí Zadoki,
Yudaɔ kí Ɛlihu, Davidi vĩ̀i, Isakaa buiɔ kí Ɔmɛli, Mikaila nɛ́,
Zabulɔni buiɔ kí Isimaia, Obadia nɛ́, Nɛfatali buiɔ kí Yelimɔ, Azeliɛ nɛ́,
Ɛflaiũ buiɔ kí Ozee, Azazia nɛ́, Manase bui pɔ́ kú bɛ'aɛ oiɔ kí Yoɛli, Pedaia nɛ́,
Manase bui pɔ́ kú Galada bùsuuɔ kí Ido, Zakali nɛ́, Bɛ̃yãmɛɛ buiɔ kí Yaasiɛ, Abinɛɛ nɛ́,
Dã buiɔ kí Azalɛli, Yeloaũ nɛ́. Isaili buiɔ kíaɔn we.
Davidi i gbɛ̃́ pɔ́ kà wɛ̃̀ bao ge aai kaoɔ naoo, asa Dii mɛ̀ á tó Isailiɔ dasikũ lán saanaɔwaɛ.
Kɛ́ Zeluia nɛ́ Yoabu nà ń naoawa, i a midɛo. Naopi yã́i Lua pɔ fɛ̃̀i Isailiɔzi, ɔ̃ wì ń dasilɛ kɛ̃́ kí Davidi ladauo.
Adiɛli nɛ́ Azemavɛ mɛ́ kibɛ làasi gbɛ̃zɔ̃ɔ ũ. Uzia nɛ́ Yonatãa mɛ́ dɔ̃ pɔ́ kú bua ń mɛɛwiaɔ ń zɔ̃ɛwiaɔ ń gudɔ̃akĩiɔ gbɛ̃zɔ̃ɔ ũ.
Kelubu nɛ́ Ɛzali mɛ́ buazĩkɛnaɔ gbɛ̃zɔ̃ɔ ũ.
Lama gbɛ̃́ Simɛi mɛ́ vɛ̃ɛbudeɔ gbɛ̃zɔ̃ɔ ũ. Sefã gbɛ̃́ Zabedi mɛ́ ziia ũ vɛ̃ɛbɛ ń vɛ̃ɛ kũ̀sũao yã́ musu.
Gɛdɛɛ gbɛ̃́ Baalanana mɛ́ kuliɔ ń kaadɔɛnliɔ zĩkɛnaɔ gbɛ̃zɔ̃ɔ ũ. Yoasi mɛ́ ziia ũ kù nísi yã́ musu.
Salɔna gbɛ̃́ Sitelai mɛ́ Salɔna zùdãnaɔ gbɛ̃zɔ̃ɔ ũ. Adelai nɛ́ Safata mɛ́ guzulɛ zùdãnaɔ gbɛ̃zɔ̃ɔ ũ.
Isimaɛla bui Obili mɛ́ yiongodãnaɔ gbɛ̃zɔ̃ɔ ũ. Mɛlɔnɔ gbɛ̃́ Yedeia mɛ́ zàa'ĩndãnaɔ gbɛ̃zɔ̃ɔ ũ.
Ageli bui Yazizi mɛ́ sãɔ ń bleɔ dãnaɔ gbɛ̃zɔ̃ɔ ũ. Gbɛ̃́piɔá kí Davidi ziiaɔnɛ ḿpii.
Davidi desɛ̃ Yonatãaá lɛdamadeɛ. Aà wɛ́ zɛ̃a mɛ́ lakɛ̃naɛ. Aàpi ń Akemɔ nɛ́ Yeiɛlio mɛ́ Davidi nɛgɔ̃ɛɔ gwana ũ.
Aitofɛli mɛ́ Davidi lɛdamade ũ. Aaki gbɛ̃́ Usai mɛ́ kí kwàasi ũ.
A gbɛa Benaia nɛ́ Yoiada ń Abiataao gɔ̃̀ Aitofɛli gɛ̃ɛ ũ. Yoabu mɛ́ kí zĩgɔ̃ɔ dɔaana ũ.
Davidi Isaili kíaɔ kã̀aa Yelusalɛũ píi, Isaili bui kíaɔ ń zĩgɔ̃ɔ dɔaana pɔ́ lɛ́ zĩkɛɛ̀ɔ, zĩgɔ̃ gbɛ̃ɔn ɔ̀aasɔsɔoɔ dɔaanaɔ ń gbɛ̃ɔn basɔobasɔoɔ dɔaanaɔ ń gbɛ̃́ pɔ́ dɛ kía ń a nɛgɔ̃ɛɔ àizɛɛ ziia ũɔ ń a ìwaɔ ń a nɛgɔ̃naɔ ń a gɔ̃ gɛ̀bɛɛɔ píi.
Ɔ̃ kí Davidi fɛ̀lɛ zɛ̀ à mɛ̀: Ma gbɛ̃́ɔ, à swã́sɛmazi! Ma zɛò ma sɔ̃u mà kpɛdɔ Dii wá Lua bàakuawanɔ kpagolo pɔ́ dɛ aà gbadibɔ ũɛ, ɔ̃ ma sɔu mà ń a dɔao.
Ɔ̃ Lua òmɛɛ i kɛ mámɛ mà kpɛ́pi dɔɛo, asa zĩgɔ̃n ma ũ, ma gbɛ̃dɛ̀dɛ dasidasiɛ.
Ń beeo Dii wá Isailiɔ Lua ma sɛ ma bɛdeɔ guu, kɛ́ mapi ń ma buiɔ wàɔ dɛ Isailiɔ kía ũ gɔɔpiiɛ. À Yuda sɛ̀ yãa dɔaana ũ, ɔ̃ à ma bɛdeɔ sɛ̀ aà buiɔ guu. À kàaàgu, ɔ̃ à ma kpa Isailiɔ kía ũ.
Dii ma gba nɛgɔ̃ɛɔ dasi, ɔ̃ à Salomɔɔ sɛ̀ ń guu, à aà kpà kpala pɔ́ a dìlɛ Isailiɔnɛu.
A òmɛɛ à mɛ̀: N nɛ́ Salomɔɔ mɛ́ a kpɛdɔmɛɛ ń a uao, asa ma aà sɛ̀ ma nɛ́ ũɛ, míɔ dɛ aà mae ũ.
Tó a ma yãdilɛaɔ ń ma ikoyãɔ kũa lá a kũa gbãwa, má tó aà kpala àɔ ku gɔɔpiiɛ.
Ma gbɛ̃́ɔ, ma naɛ́ wá Luazi Isailiɔ bui pɔ́ kãaaa Dii aɛɔ wáa píi, àɔ tɛ Dii wá Lua yãdilɛaɔi ń laaio, kɛ́ àɔ ku bùsu maaɛ beeu, i gɔ̃ á buiɔnɛ e gɔɔpii.
Mpi sɔ̃, ma nɛ́ Salomɔɔ, ǹyɔ̃ ma Lua dɔ̃, ní zɔbleɛ̀ ń nɔ̀sɛmɛndoo teasisai, asa Dii ì wá sɔ̃ yɔɛ à wá làasooɔ ń yã́ pɔ́ wa zɛòɔ dɔ̃. Tó n aà kĩ́i wɛ̀ɛlɛ, ńyɔ̃ aà e. Tó n pãkpàaàzi sɔ̃, à gìnzin we e gɔɔpii.
Ǹyɔ̃ dɔ̃ kɛ́ Dii n sɛ ǹ kpɛdɔɛ a kúkĩi ũɛ. Sɔ̃dilɛ, ní zĩpi kɛ.
Ɔ̃ Davidi Lua kpɛ́ ń a kpɛɛlɛo taa pɔ́ a kɛ̀ taalau kpà a nɛ́ Salomɔɔwa ń a làasiɔ ń a kpɛa pɔ́ kú musu ń zĩ́lɛoɔ ń a duunkɛ̃makĩio.
Yã́ pɔ́ kú aà sɔ̃u Dii ua ń a kpɛ́nɛ pɔ́ liaaiɔ musu, à a taataa pɔ́ a kɛ̀ taalau kpàwà lɔ: Lua kpɛ́pi làasiɔ, pɔ́ pɔ́ wì Lua gba kálɛkĩiɔ,
Dii kpɛ́ zĩkɛbɔɔ ń lá wa sa'onaɔ ń Levii bui gãliɔ dilɛdilɛ aa Dii kpɛ́ zĩ kɛo.
À vua ń ã́nusu pɔ́ wa zĩkɛbɔpiɔpiò gbia dìlɛdilɛ:
Vua dauɔ ń a filiaɔ, ã́nusu dauɔ ń a filiaɔ,
vua táabũnu pɔ́ wì pɛ̃ɛ kálɛwàɔ, ã́nusu táabũnuɔ,
vua saaɔ, au'ɛlɛbɔ pɔ́ wa pì ń vuaoɔ, vua loɔ, vua taɔ, ã́nusu taɔ
ń tulaletikatɛakĩi pɔ́ wa pì ń vuao. À vua malaika gã̀sĩade pɔ́ an gã̀sĩa aɔ pooa Dii bàa kua ń Isailiɔ kpagoloa aà zĩkasɔ̃go ũ taa pɔ́ a kɛ̀ taalau kpàwà lɔ.
Davidi mɛ̀: Ma yã́piɔ taa dàlau píi, asa Dii gbãa mɔ̀a à ma wɛ́ kɛ̃̀mɛɛɛ.
Ɔ̃ Davidi ò a nɛ́ Salomɔɔɛ: Sɔ̃dilɛ, zĩpi kɛ ń wɔ́ɔo. Ńsu to vĩa n kũo. Ńsu bílikɛo, asa Dii ma Lua a pãkpanzio, a n to weo. Aɔ kunnɔɛ e ǹ gɛ ǹ kpɛ́ zĩpi midɛò.
Sa'onaɔ ń Levii buiɔ gãliɔ ku sɔu guu wà Dii kpɛ́pi zĩ kɛ, mɛ́ gbɛ̃́ pɔ́ aa gɔ̃i vĩ mɛ́ an pɔ gbàɔ kunnɔ aa zĩpi kɛ. Gbɛ̃́pii ń ń kíaɔ aa n yãma.
Ɔ̃ kí Davidi ò gbɛ̃́ pɔ́ kãaaaɔnɛ píi: Ma nɛ́ Salomɔɔ pɔ́ Lua aà sɛ̀piá ɛ̀waason bɔlɔnaɛ. Zĩpi zɔ̃ɔ, asa uapiá gbɛ̃nazĩna pɔ́ no, Dii Lua pɔ́ɛ.
Ma Lua kpɛ́pi dɔa sɔukɛ̀ maamaa ma gbãa lɛ́uɛ, ma vua kpà vua zĩ pɔ́ ũ ń ã́nusuo ã́nusu zĩ pɔ́ ũ ń mɔgotɛ̃o mɔgotɛ̃ zĩ pɔ́ ũ ń mɔsio mɔsi zĩ pɔ́ ũ ń lío lí zĩ pɔ́ ũ ń gbɛo gbɛ̀ zĩ pɔ́ ũ ń onisio ń tiikɔazio ń gbɛ̀ bɛɛɛde bui píio ń gbɛpuao.
Bee gbɛa lá ma Lua kpɛ́ yã́ kàmagu, vua ń ã́nusu àizɛɛ pɔ́ má vĩɔ, ɔ̃ má kpá ma Lua kpɛ́ pɔ́ ũ pɔ́ pɔ́ ma a sɔukɛ̀ɔ bàasi:
Ofii bùsu vua tɔnu basɔo ń ã́nusu tɛ̃ɛtɛ̃ɛo tɔnu ɔ̀aa do ń blao, kɛ́ wà kpa kpɛ́pi gĩɔwa a guu.
Vuaá vua zĩ pɔ́ɛ, ã́nusuá ã́nusu zĩ pɔ́ɛ ń zĩ pɔ́ gɔ̃ideɔ kɛɔ píi. Á démɛ zɛ̀ò gbã à kpa Diiwa sɔũsɔũi?
Ɔ̃ uabeleɔ ń Isaili bui kíaɔ ń zĩgɔ̃ gbɛ̃ɔn ɔ̀aasɔsɔoɔ dɔaanaɔ ń gbɛ̃ɔn basɔobasɔoɔ dɔaanaɔ ń kíapi ziiaɔ vua ń ã́nusuo kpà.
Aa vua kpà tɔnu baswaaɔ̃kwi (170) wà Lua kpɛ́pi zĩ kɛò ń ã́nusuo tɔnu ɔ̀aa do ń basoplao (340) ń mɔgotɛ̃o tɔnu ɔ̀aa àaɔ̃ ń kwio (610) ń mɔsio tɔnu ɔ̀aa gɛ̃o ń plao (3.400).
Gbɛ̃́ pɔ́ gbɛ̀ bɛɛɛdeɔ vĩɔ nà Geesɔ̃ bui Yeiɛliɛ a ɔzĩ Dii kpɛ́ làasiu.
Gbɛ̃́pii pɔ kɛ̀na pɔ́ pɔ́ wa kpàpi yã́ musu, asa aa kpà Diiwa ń nɔ̀sɛmɛndooɛ. Kí Davidi pɔ kɛ̀na maamaa,
ɔ̃ à Dii sáaukpà gbɛ̃́ pɔ́ kãaaa weɔ wáa à mɛ̀: Ɛ̀fãaide Dii wá dezi Isaili Lua za asĩnizĩ e gɔɔpii!
Dii, ḿmɛ ń zɔ̃ɔkɛ ń gbãao ń bɛɛɛo ń dɛnlao ń gawio vĩ, asa pɔ́ pɔ́ kú musu ń zĩ́lɛoɔá n pɔ́ɛ píi. Ḿmɛ ń kía ũ, ḿmɛ ń pɔ́pii mide ũ.
Àizɛɛ ń bɛɛɛo ì bɔ n kĩ́iɛ, ni kible pɔ́piiwa. Iko ń gbãao ku n ɔzĩɛ, ń gbɛ̃́pii kã́fĩa zɛ́ vĩ, mɛ́ ń ń gbaa gbãa zɛ́ vĩ lɔ.
Tiasa wá Lua, wálɛ n sáaukpa, wálɛ n tɔ́ bɛɛɛde bɔ.
Ée, dén ma ũ ge ma gbɛ̃́ɔ, kɛ́ wà gbasa pɔ́ kpama màai? Pɔ́pii ì bɔ n kĩ́iɛ. Pɔ́ pɔ́ wa kpàma bɔ̀ n ɔzĩɛ.
Wá dɛnɛ bɔ̀mɔɔ ũ, nibɔɔ ũ lán wá deziɔwaɛ. Wá kua dṹniau dɛ lán uenawa tãmaasaiɛ.
Dii wá Lua, pɔzɔ̃ɔ pɔ́ wá kpà n kpɛ́ dɔa yã́i, kɛ́ n tɔ́ pɔ́ a kua adoa e àɔ kuwà, apii bɔ̀ n ɔzĩɛ, n pɔ́ɛ.
Ma Lua, má dɔ̃ kɛ́ sɔ̃̀ tàasikanan n ũ, yãkɛa a zɛ́wa mɛ́ ì kangu. Ma pɔ́piɔ kpàma píi ń nɔ̀sɛpuaoɛ, ɔ̃ má è n gbɛ̃́ pɔ́ kú laɔ pɔ́ kpàma ń pɔnao sɔ̃.
Dii wá deziɔ Ablahaũ ń Izaakio ń Isailio Lua, to n gbɛ̃́ɔ lí zɛò beewa ń sɔ̃ guu, ní tó an sɔ̃ àɔ kuma gɔɔpii.
Ma nɛ́ Salomɔɔ gba zɛ́ aàɔ n yãdilɛaɔ ń n ikoyãɔ kũa ń nɔ̀sɛmɛndoo, i n ɔtondɔkĩi gwa à zĩkɛwà píi, i n kpɛ́ pɔ́ ma a sɔukɛ̀ dɔ.
Ɔ̃ Davidi ò gbɛ̃́ pɔ́ kãaaa weɔnɛ: À Dii á Lua sáaukpa! Ɔ̃ gbɛ̃́ pɔ́ kãaaa weɔ Dii ń deziɔ Lua sáaukpà, aa mipɛ̀lɛ aa kùlɛ Diiɛ, aa kùlɛ kíaɛ lɔ.
Kɛ́ gu dɔ̀ aa sa'ò Diiwa. Aa sa pɔ́ wì a pɔ́ kátɛu à tɛ́kũ òwà ń zuswanaɔ mɛ̀n ɔ̀aa sɔo ń sãsakaoɔ mɛ̀n ɔ̀aa sɔo ń sãsa bɔlɔnaɔ mɛ̀n ɔ̀aa sɔo. Aa vɛ̃ɛ ɛ̀lɛwà aa sáaukpa sa'òwà dúuduu Isaili píi pɔ́ ũ.
Gɔɔ bee aa pɔblè aa vɛ̃ɛmì Dii aɛ ń pɔna zɔ̃ɔo. Ɔ̃ aa Davidi nɛ́ Salomɔɔ kpaa kía ũ gbãa kã̀fĩ. Aa aà kpà kía ũ Dii aɛ sa, ɔ̃ aa Zadoki dìlɛ sa'onkia ũ.
Ɔ̃ Salomɔɔ zɔ̃̀lɛ kpalau a mae gbɛu kía pɔ́ Dii kpà ũ. À gwea è mɛ́ Isaili bui píi misìilɛɛ̀.
Kíaɔ ń nɛgɔ̃naɔ ń kí Davidi nɛgɔ̃ɛɔ píi mikpà kí Salomɔɔwa.
Dii tò Salomɔɔ zɔ̃ɔkɛ kã̀fĩ maamaa, Isaili bui píi wɛ́ è. Dii kíakɛgawi kpàwà, Isailiɔ kía pɔ́ dɔaaaɛ̀ɔ, an kee i kaaàwao.
Yɛse nɛ́ Davidiá Isaili buiɔ píi kíaɛ.
À kɛ̀ kpalau wɛ̃̀ blaɛ, Hɛblɔ̃ wɛ̃̀ sopla, Yelusalɛũ sɔ̃ wɛ̃̀ baakwi ń àaɔ̃o.
À zikũ̀ táotaoɛ, ɔ̃ à gà. Ɔdeɛ mɛ́ a bɛɛɛ vĩ. Ɔ̃ aà nɛ́ Salomɔɔ zɔ̃̀lɛ aà gbɛu.
Kí Davidi yãkɛaɔ ku gu'ena Samuɛli taalau ń ãnabi Natã láo ń gu'ena Gada láo za a daalɛawa e a midɛawa,
aà kpalablea yã́ɔ ń aà nɛgɔ̃nkɛyãɔ ń yã́ pɔ́ aà lèɔ ń yã́ pɔ́ Isailiɔ ń bùsu pɔ́ liaai kíaɔ lèɔ.
Davidi nɛ́ Salomɔɔ kpala zĩ́napɛ̀lɛ gíũgiũ, asa Dii aà Lua kuaànɔɛ, ɔ̃ à aà zɔ̃ɔkɛ kã̀fĩ maamaa.
Salomɔɔ yãdìlɛ Isailiɔnɛ píi, gbɛ̃ɔn ɔ̀aasɔsɔoɔ dɔaanaɔ ń gbɛ̃ɔn basɔobasɔoɔ dɔaanaɔ ń yã́kpalɛkɛnaɔ ń kíaɔ píi ń Isailiɔ uabeleɔ píi,
ɔ̃ à gɛ̀ńnɔ gulɛsĩ pɔ́ wa bò Gabaɔ̃ɔ, asa kpaaũkpɛ pɔ́ Dii zɔ̀blena Mɔizi kɛ̀ guwaiwaiu kú weɛ.
Davidi tò wà Dii kpagolo sɛ̀ yãa Kiliayaaliũ, wà gɛ̀ò gu pɔ́ a kɛ̀kɛɛ̀u Yelusalɛũ, asa we à zwã̀akpɛ dɔ̀uɛ̀.
Mɔgotɛ̃ sa'okĩi pɔ́ Uli nɛ́ Bezalɛli, Hulu tɔũna pì sɔ̃ a ku Gabaɔ̃ɔ Dii zwã̀akpɛ kpɛɛlɛ, ɔ̃ Salomɔɔ ń gbɛ̃́ pɔ́ kãaaapiɔ yãgbɛ̀awà we.
Salomɔɔ sɔ̃̀ kpaaũkpɛ sa'okĩipizi Dii aɛ, ɔ̃ à sa pɔ́ wì a pɔ́ kátɛu à tɛ́kũ òwà ń pɔ́ mɛ̀n ɔ̀aa sɔoɔ.
Ɔ̃ Lua bɔ̀ mɔ̀wà gwãasĩna à mɛ̀: Pɔ́ pɔ́ ń yei gbɛaa.
Salomɔɔ wè Luawa à mɛ̀: N gbɛ̃kɛkɛ̀ ma mae Davidiɛ maamaaɛ, ɔ̃ n ma kpa kpalau aà gɛ̃ɛ ũ.
Dii Lua, lɛ́ pɔ́ ń gbɛ̃̀ ma mae Davidiɛ kɛ sa, asa n ma dilɛ gbɛ̃́ pɔ́ aa dasi lán dṹnia bùsu'ũfãawaɔ kía ũ.
Ma gba ɔ̃nɔ ń dɔ̃ao sa, kɛ́ mà e dɔaaò gbɛ̃́piɔnɛ. Tó màa no kpelewa máli yã́gɔ̃gɔ̃ n gbɛ̃́ dasipiɔnɛi?
Ɔ̃ Lua òɛ̀: Lá yã́ bee mɛ́ kú n sɔ̃u, mɛ́ ni ɔda ge àizɛɛ ge gawi ge n ibɛɛɔ gaa ge wɛ̃ni gbã̀a gbɛaao, sema ɔ̃nɔ ń dɔ̃ao, kɛ́ ǹ e yã́gɔ̃gɔ̃ ma gbɛ̃́ pɔ́ ma n dilɛ ń kía ũɛ beeɔnɛ,
má n gba ɔ̃nɔ ń dɔ̃apio, mí ɛa mà n gba ɔda ń àizɛɛo ń gawio lɔ. Kí pɔ́ kú n ãae ge kí pɔ́ aɔ ku n gbɛae a kanwao.
Ɔ̃ Salomɔɔ bɔ̀ kpaaũkpɛ pɔ́ kú gulɛsĩpia kĩ́i Gabaɔ̃ɔ, à tà Yelusalɛũ, ɔ̃ àlɛ kible Isailiɔwa.
Salomɔɔ zĩkasɔ̃goɔ ń sɔ̃́ɔ kã̀aa, aà sɔ̃́gopiɔ kà ɔ̀aa sopla (1.400), aà sɔ̃́ɔ sɔ̃ ɔ̀aasɔsɔo lɛɛ kuɛpla (12.000). Wì aà sɔ̃́piɔ gwa aà sɔ̃́go wɛ̃́lɛɔ guu ń aà bɛ Yelusalɛũoɛ.
Kí tò ã́nusu ń vuao di Yelusalɛũ lán gbɛwa, mɛ́ sɛdɛ lí pɔ́ wà kpɛdɔ̀ò dasi lán bɛ̀lɛ líwa sɛ̃u.
Salomɔɔ sɔ̃́piɔ bɔ̀ Egipi ń Silisi bùsuoɛ. Kí laatanaɔ mɛ́ lùlu Silisi.
Aaì sɔ̃́goɔ lúlu Egipi ã́nusu kiloo soplaplaɛ, sɔ̃́ɔ sɔ̃ kiloo plapla taawa, ɔ̃ aaì ɛa sɔ̃́piɔ yía Itiɔ ń Siliɔ kíaɔwa lɔ.
Ɔ̃ Salomɔɔ dìlɛ wà kpɛdɔ Diiɛ ń azĩa bɛo.
Salomɔɔ gbɛ̃́ɔ dà gbɛ'ãzĩu gbɛ̃ɔn ɔ̀aasɔsɔo lɛɛ basiiɔ̃ (80.000), a sɛ̀sɛnaɔ sɔ̃ gbɛ̃ɔn ɔ̀aasɔsɔo lɛɛ bàaɔ̃kwi (70.000) ń ń dɔaanaɔ gbɛ̃ɔn ɔ̀aasɔsɔo lɛɛ àaɔ̃ ń ɔ̀aa àaɔ̃o (3.600).
Ɔ̃ à gbɛ̃́ɔ zĩ̀ Tii kí Hilaũwa à mɛ̀: Sɛdɛ líɔ kpã́sãmɛɛ lá ń kpã̀sã ma mae Davidiɛ ɔ̃ à bɛkpàòwa.
Málɛ kpɛdɔ Dii ma Luaɛ. Aà pɔ́ɛ, we waɔ tulaletikauɛ̀ tɛ́a, wiɔ pɛ̃ɛ kálɛɛ̀, wiɔ sa pɔ́ wì a pɔ́ kátɛu à tɛ́kũ owà kɔɔ ń oosio ń kã́mabogɔɔzĩo ń mɔ dafu gɔɔɔ ń Dii wá Lua dikpɛɔ. Ɔ̃ Luapi dìlɛ Isailiɔnɛ aaɔ kɛ màa gɔɔpii.
Kpɛ́ pɔ́ málɛ dɔɛ̀pi zɔ̃ɔ, asa wá Lua zɔ̃ɔ dɛ diiɔla píi.
Ń beeo démɛ kpɛdɔaɛ̀ gbãa vĩi? Asa musu a fɔ̃ aà sio, baa musumusu. Dén ma ũ mà kpɛdɔɛ̀i, mɛ́ i kɛ àɔ dɛ aà gbagbakĩi ũ bàasio.
Bee yã́i gɔ̃ide kpã́sãmɛɛ aà zĩkɛ ń vuao ń ã́nusuo ń mɔgotɛ̃o ń mɔsio ń wɔ̃ɔtɛ̃nao ń bà gàaluladeo ń babuunao ń wɛ̃̀sãkɛ̃a pɔ́ɔwao, i zĩkɛ Yelusalɛũ ń Yuda bùsuo ń gɔ̃ide pɔ́ ma mae Davidi dìlɛmɛɛɔ.
Ǹ n Libã bùsu sɛdɛ líɔ kpã́sãmɛɛ ń pɛ̃liɔ ń lí bɛɛɛde pãleɔ, asa má dɔ̃ kɛ́ n bùsu zĩkɛnaɔ lizɔ̃ dɔ̃. Ma zĩkɛnaɔ lí zĩkɛ ń n zĩkɛnaɔ,
aai lí kɛkɛmɛɛ dasidasi, asa kpɛ́ pɔ́ málɛ dɔpi, sema àɔ zɔ̃ɔ mɛ́ àɔ muaa ń kpɛ́eoo.
Má mase kpa n zĩkɛna pɔ́ lɛ́ lizɔ̃piɔwa koko ɔ̀aasɔsɔo lɛɛ ɔ̀aa do (200.000) ń naao koko ɔ̀aasɔsɔo lɛɛ ɔ̀aa do (200.000) ń vɛ̃ɛo sela ɔ̀aasɔsɔo lɛɛ bao (20.000) ń nísio koko ɔ̀aasɔsɔo lɛɛ bao (20.000).
Ɔ̃ Tii kí Hilaũ lá kpã̀sã Salomɔɔɛ à mɛ̀: Kɛ́ Dii ye a gbɛ̃́ɔzi yã́i, ɔ̃ à n kpa ń kía ũ.
À ɛ̀a ò lɔ: Wà Dii Isailiɔ Lua pɔ́ musu ń zĩ́lɛo kɛ̀ sáaukpa! Asa à kí Davidi gbà nɛ́ ɔ̃nɔna pɔ́ dɔ̃a ń wɛzɛ̃o vĩ, ɔ̃ àlɛ kpɛdɔɛ̀ ń azĩa bɛo.
Málɛ gɔ̃ide pɔ́ zĩ dɔ̃ gbaɛnɛ, aà tɔ́n Hulaũ Abi.
Aà daá Dã buiɛ, mɛ́ aà maeá Tii gbɛ̃́ɛ. A vua ń ã́nusuo ń mɔgotɛ̃o ń mɔsio ń gbɛo ń lío ń bà gàaluladeo ń babuunao ń wɔ̃ɔtɛ̃nao ń bàabaao zĩ dɔ̃. A wɛ̃̀sãkɛ̃a pɔ́ɔwa dɔ̃, mɛ́ zĩ pɔ́ wa dàɛ̀ píi ì kɛɛ. Àli zĩkɛ ń n ɔzĩkɛnaɔ ń gbɛ̃́ pɔ́ dɛ n mae Davidi ɔzĩkɛna ũ yãaɔ.
Kí, mase ń naao ń nísio ń vɛ̃ɛ pɔ́ n a lɛgbɛ̃̀o kpã́sã wápiɔ ń zĩkɛnaɔnɛ,
wí Libã bùsu lí zɔ̃zɔ̃nɛ lá ń yei lɛ́u, wí yeye wà gbɛ̃́ɔ zĩò ísiaa e Zope, ní taò Yelusalɛũ.
Salomɔɔ bɔ̀mɔ pɔ́ kú Isaili bùsuuɔ nào píi, aà mae Davidi gbɛ̃́ɔ naoa bàasi. Aa kà gbɛ̃ɔn ɔ̀aasɔsɔo lɛɛ basoplakwi ń àaɔ̃o ń ɔ̀aa àaɔ̃o (153.600).
À ń gbɛ̃eɔ dìlɛ gbɛ̀'ãnaɔ ũ gusĩsĩdeu gbɛ̃ɔn ɔ̀aasɔsɔo lɛɛ basiiɔ̃ (80.000), a sɛ̀sɛnaɔ sɔ̃ gbɛ̃ɔn ɔ̀aasɔsɔo lɛɛ bàaɔ̃kwi (70.000), an dɔaana pɔ́ aaɔ wɛ́tɛ zĩpiziɔ sɔ̃ gbɛ̃ɔn ɔ̀aasɔsɔo lɛɛ àaɔ̃ ń ɔ̀aa àaɔ̃oɛ (3.600).
Ɔ̃ Salomɔɔ nà Dii kpɛ́ boawa Mɔlia gbɛ musu Yelusalɛũ, gu pɔ́ Dii bɔ̀ mɔ̀u a mae Davidiwau. Davidi mɛ́ Yebusi bui Alauna pɔ́wɛngbɛ̃zɛpi dìlɛ kpɛ́pi dɔkĩi ũ.
À nà zĩpiwa a kpalablea wɛ̃̀ síiɔ̃de mɔ plaade gɔɔ plaade zĩ́ɛ.
Ɛ̃ pɔ́ a bò Lua kpɛ́ pɔ́ ũ gbã̀a kà gã̀sĩsuu bàaɔ̃, a yàasa bao.
Kpɛ́pi bilandaa vĩ, a yàasa sáa ń kpɛ́pioɛ gã̀sĩsuu bao, a lɛsĩ kwi. À vua tɛ̃ɛtɛ̃ɛ kpà kpɛ́pi guu.
À pɛ̃́ lipɛpɛɛɔ kpà kpɛɛlɛ gĩwa, ɔ̃ à vua maa kùlɛwà. À gɔ̃inakɛ̀wà lán daminaliɔwa ń mɔdaonaɔ.
À zãblè kpɛ́piwa ń gbɛ̀ bɛɛɛdeɔ. Vuapi sɔ̃ à bɔ̀ Paavaiũɛ.
À vua kùlɛ kpɛ́pi balazaɔwa ń a kpɛɛlɛ líɔ ń a gĩɔ ń a bɔlɛ gbaɔ, mɛ́ à gɔ̃inakɛ̀ gĩpiɔwa lán malaika gã̀sĩadeɔwa.
À luakukĩi kɛ̀, a gbã̀a sáa ń kpɛ́pi yàasao gã̀sĩsuu bao, a yàasa bao. À vua tɛ̃ɛtɛ̃ɛ kùlɛwà tɔnu bao.
Vua kusaɔ gbia dɛ kiloo kĩnia. À vua kùlɛ kpɛa pɔ́ kú musuɔwa lɔ.
À li'ã̀ malaika gã̀sĩadeɔ ũ mɛ̀n pla, a kpà ń vuao.
Malaikapiɔ gã̀sĩa pooa, a gbã̀a gã̀sĩsuu sɔ́sɔo, ampii gã̀sĩsuu baoɛ. Ado gã̀sĩa gɛ̀ pɛ̀ gĩwa le, ado pɔ́ pɛ̀ gĩwa la, ɔ̃ an gã̀sĩa pɔ́ gɔ̃̀ɔ pɛ̀kɔ̃wa.
<range>
Malaikapiɔ gã̀sĩaɔ poopooa màa e gã̀sĩsuu bao. Aa zɛa mɛ́ an aɛ dɔa kpɛɛlɛ oi.
À zwãa pɔ́ wa da tã̀ ń babuunao ń bà gàaluladeo ń wɔ̃ɔtɛ̃nao ń bàabaao, ɔ̃ à gɔ̃inakɛ̃̀wà lán malaika gã̀sĩadeɔwa.
À mɔ̀pɛlɛ pì mɛ̀n pla kpɛ́pi kpɛɛlɛ pɔ́ ũ. A pla píi lɛsĩ gã̀sĩsuu bao plaplasaiɛ, a fùa lɛsĩ sɔ̃ gã̀sĩsuu sɔ́sɔo.
À mɔdaonaɔ pì, ɔ̃ a fĩ̀ fùapiɔwa yàbaa ũ. À pɔ́ɔ pì lán gbɛafu bɛɔwa mɛ̀n basɔobasɔo, a dɔ̀dɔ mɔdaonapiɔwa.
À mɔpiɔ pɛ̀lɛ kpɛ́ kpɛɛlɛ ɔplaai ń zɛɛio. À tɔkpà ɔplaa pɔ́ɛ Yakɛ̃, ɔzɛɛ pɔ́ sɔ̃ Bɔazu.
Salomɔɔ sa'okĩi kɛ̀ ń mɔgotɛ̃o. A gbã̀a ń a yàasao gã̀sĩsuu baobao, a lɛsĩ kwi.
À íkakĩi bò bòoloo. A lɛ́la e a lɛ́le gã̀sĩsuu kwiɛ, a lɛsĩ sɔo, a zɔ̃ɔ sɔ̃ baakwi.
À gɔ̃inakɛ̀ íkakĩipiwa lán tùuɔwa, a lìa a lɛ́i zĩ́lɛ dɔ̀ɔ pla, gã̀sĩsuu dodo tùu mɛ̀n kwikwi. À íkakĩipi pì sãnu ń tùu gɔ̃inapioɛ.
Íkakĩipi di zuswana mɛ̀n kuɛplaɔwa. Zù mɛ̀n àaɔ̃ɔ mi dɔ gugbãntoo oi, mɛ̀n àaɔ̃ɔ bɛ'aɛ oi, mɛ̀n àaɔ̃ɔ gɛɔmidɔkĩi oi, mɛ̀n àaɔ̃ɔ lɔ gukpɛ oi. Íkakĩipi di ń musu, ɔ̃ an pɔ̀ɔɔ dɔdɔ guo.
Íkakĩipi gèele ɔtã doɛ, mɛ́ a swã́ dɛ lán ta swã́wa, lán tɔ̃́ɔngbelezĩwa. Galuba zɔ̃ɔ lɛ ɔ̀aa do ń basɔoo í ɔ̃ ta sapi ì sí.
Ɔ̃ à dàa pì mɛ̀n kwi nɔ̀ɔpipibɔɔ ũ, a kàlɛ Lua kpɛ́ ɔplaa oi mɛ̀n sɔo, ɔzɛɛi mɛ̀n sɔo. Sa'onaɔ ì dàapiɔ idada sa pɔ́ wì a pɔ́ kátɛu à tɛ́kũ nɔ̀ɔwa. Sa'onapiɔ sɔ̃ aaì zu'o ń íkakĩipi íoɛ.
À vua dau pì mɛ̀n kwi lá wà a kɛa dìlɛwa. A kàlɛ Lua kpɛ́u, mɛ̀n sɔo ɔplaa oi, mɛ̀n sɔo zɛɛi.
À táabũnu kɛ̀ mɛ̀n kwi, a kàlɛ Lua kpɛ́u, mɛ̀n sɔo ɔplaa oi, mɛ̀n sɔo zɛɛi. À ta au'ɛlɛbɔɔ pì ń vuao mɛ̀n basɔo.
À sa'onaɔ ua kpànɛ́ ń Lua kpɛ́ uadao ń a bɔlɛ gbaɔ, ɔ̃ à mɔgotɛ̃ kùlɛ gbapiɔwa.
Ɔ̃ à íkakĩipi dìlɛ Lua kpɛ́ kpɛɛlɛ ɔplaa oi gɛɔmidɔkĩi oi ń gukpɛo zãnguo.
À túfukabɔɔ ń pɛ́ɛluɔ ń ta au'ɛlɛbɔɔ pì lɔ. Màa Hulaũ Lua kpɛ́ zĩ kɛ̀ kí Salomɔɔɛ, à a lɛkpàaĩ. Zĩ pɔ́ a kɛ̀piɔn kɛ:
Mɔ̀pɛlɛɔ pla. Fùa pɔ́ bɔ̀ lán lowa, a ku mɔ̀pɛlɛpiɔ musuɔ pla. Mɔdaona pɔ́ à zãblèò fùapiɔwaɔ pla.
Gɔ̃ina pɔ́ a dɔ̀dɔ mɔdaonapiɔwa lán gbɛafu bɛɔwaɔ ɔ̀aa pla. A kɛ̀ dɔ̀ɔ plapla, à zãblèò fùapiɔwa.
Tadibɔɔ ń a taɔ.
Íkakĩi do ń zuswana pɔ́ kú a zíɛɔ kuɛpla.
Túfukabɔɔ ń pɛ́ɛluɔ ń saaɔ ń a pɔkeleɔ píi. Pɔ́ pɔ́ Hulaũ pì kí Salomɔɔɛ Dii kpɛ́ pɔ́ ũɔ píi, a pì ń mɔgotɛ̃ pɔ́ wa yɔ̀ɔoɛ.
Kí mɛ̀ wà kása ń Yuudɛ̃ dã̀na gĩ pɔ́ kú Suko ń Zalɛtão zãnguoo.
Pɔ́ pɔ́ Salomɔɔ pì ń mɔgotɛ̃opiɔ, wi yɔ̃ kiloowa wà a gbia dɔ̃̀o, kɛ́ a dasi kɛ̀ zài yã́i.
Salomɔɔ pɔ́ pɔ́ kú Lua kpɛ́ guuɔ pì lɔ, tulaletikatɛakĩi pɔ́ wa kɛ̀ ń vuao ń vua táabũnu pɔ́ wì Dii pɛ̃ɛ kálɛwàɔ
ń dau pɔ́ wa pì ń vua tɛ̃ɛtɛ̃ɛoɔ ń a filia pɔ́ ìɔ naa luakukĩi aɛɔ lá wa dìlɛwa.
Wà gɔ̃inakɛ̀ daupiɔwa lán kɔpɛkĩi fùaɔwa. Wà a filiaɔ ń a kpàoɔ pì ń vua tɛ̃ɛtɛ̃ɛoɛ.
Vua filiadɛbɔɔ ń taɔ ń gɔ̃̀ɔnaɔ ń tàasoɔ ń kpɛa pɔ́ wì mɛ luakukĩi gbaɔ ń kpɛɛlɛ pɔ́ɔ.
Kɛ́ Salomɔɔ Dii kpɛ́ zĩpi kɛ̀ a làa píi, ɔ̃ à mɔ̀ ń vuao ń ã́nusuo ń pɔ́ pɔ́ a mae Davidi dìlɛ Lua pɔ́ ũɔ, a kà Lua kpɛ́ làasiu.
Ɔ̃ kí Salomɔɔ Isaili gbɛ̃zɔ̃ɔɔ sìsi Yelusalɛũ, an bui dɔaanaɔ ń ń uabeleɔ píi, aa mɔ Dii bàakuańnɔ kpagolo sɛ́ Davidi wɛ̃́lɛ Siɔna wà suò.
Ɔ̃ Isailiɔ kã̀aaaàzi ḿpii mɔ soplade dikpɛgɔɔzĩ.
Kɛ́ Isaili gbɛ̃zɔ̃ɔɔ kà píi, ɔ̃ Levii buiɔ Dii kpagolopi sɛ̀
ń kpaaũkpɛo ń Dii pɔ́ pɔ́ kú a guuɔ. Levii bui pɔ́ dɛ sa'onaɔ ũ mɛ́ pɔ́piɔ sɛ̀,
ɔ̃ kí Salomɔɔ ń Isaili pɔ́ kã̀aaàziɔ sa'ò ń sãɔ ń zuɔ kpagolopi aɛ. Pɔ́ pɔ́ à sa'òopiɔ dasi kɛ̀ zài, wi fɔ̃ nàoo.
Ɔ̃ sa'onaɔ gɛ̃̀ ń Dii bàakuańnɔ kpagoloo a kpɛ́u e kpɛa pɔ́ wì mɛ luakukĩi. Aa dìlɛ a dilɛkĩi we malaika gã̀sĩadeɔ zíɛ.
Malaikapiɔ gã̀sĩa poopooa gu pɔ́ kpagolo ń a sɛ́liɔ kuua.
A sɛ́lipiɔ gbã̀a, wì a lɛ́ e kpɛ́pi kpɛɛlɛ, wìli e uao. Lípiɔ ku we e gbã.
Pɔe ku kpagolopi guuo, mɛ́ i kɛ gbɛ̀ pɛ̀pɛɛ mɛ̀n pla pɔ́ Mɔizi dàu Olebu, gu pɔ́ Dii mɛ̀ a bàa aɔ kú ń Isailiɔ ń bɔa Egipi gbɛa bàasio.
Ɔ̃ sa'onaɔ bɔ̀lɛ Dii kpɛ́u. Gɔɔ bee sa'ona gãli pɔ́ kú we gbãbɔ̀ ńzĩaɛ píi kɔ̀.
Levii bui pɔ́ dɛ lɛ̀sina ũɔ, Asafa ń Emanio ń Yedutuo ń ń nɛ́ɔ ń ń dãunaɔ sĩ píi sa'okĩi gukpɛ oi ń bàabaa pɔkasaɔ dadaa, aalɛ sɛ̃́sɛ̃naɔ lɛ́ ń mɔɔnaɔ ń domaɔ. Sa'on kã̀aepɛnaɔ kú ń guu lɔ gbɛ̃ɔn basoolo.
Kã̀ae'ɔ ń lɛo dàkɔ̃i lán pɔ mɛ̀ndowa, aalɛ Dii táasilɛ, aalɛ lɛ́mawà. Aalɛ lɛsi ń kã̀aeɔ ń sɛ̃́sɛ̃naɔ ń pɔ́'ɔbɔn pãleɔ, aalɛ Dii táasilɛ aalɛ mɛ: A maa, aà gbɛ̃kɛ láaa vĩo. Tɛlu Dii kpɛ́pi pà,
ɔ̃ sa'onaɔ i fɔ̃ gɛ̃̀ zĩkɛi weo tɛlupi yã́i, asa Dii gawi kpɛ́pi pàɛ.
Ɔ̃ Salomɔɔ mɛ̀: Dii mɛ̀ áɔ ku tɛlu sia guuɛ.
Ɔ̃ a ò Diiɛ: Ma kpɛ́ lɛsĩɛ bee dɔ̀nɛ kɛ́ ǹyɔ̃ kuu gɔɔpiiɛ.
Ɔ̃ à lìli aɛdɔ̀ bílawa à samaa'ònɛ́.
Ɔ̃ à mɛ̀: Wà gbãakpa Dii Isailiɔ Luazi! À lɛgbɛ̃̀ ma mae Davidiɛ, ɔ̃ à kɛ̀ɛ̀ lá a òwa. Asa à mɛ̀
za gɔɔ pɔ́ a a gbɛ̃́ɔ bɔ̀lɛ Egipi, i Isaili wɛ̃́lɛe dilɛ wà kpɛdɔuɛo, mɛ́ i gbɛ̃e dilɛ a gbɛ̃́ Isailiɔ dɔaana ũo,
ɔ̃ à Yelusalɛũ dìlɛ kɛ́ a tɔ́ àɔ kuwà, mɛ́ à Davidi dìlɛ a gbɛ̃́ Isailiɔ dɔaana ũ.
Kɛ́ ma mae Davidi ye kpɛdɔ Dii Isailiɔ Luaɛ,
ɔ̃ Diipi òɛ̀ kpɛdɔaɛ kɛ́ a tɔ́ e àɔ kuwà làasoo pɔ́ a kɛ̀pi maaɛ,
ãma i kɛ aàpi mɛ́ a dɔɛo, aàzĩa nɛ́e mɛ́ a dɔɛ.
Dii kɛ̀ lá à lɛgbɛ̃̀ɛ̀wa, ɔ̃ ma gɔ̃ ma mae Davidi gɛ̃ɛ ũ, ma zɔ̃lɛ kpalau Isailiɔ guu, lá Dii Isailiɔ Lua a lɛgbɛ̃̀wa, ɔ̃ ma kpɛ́pi dɔ̀ɛ̀, kɛ́ aà tɔ́ e àɔ kuwà yã́i.
We ma Dii kpagolo dìlɛu. Dii bàa kua ń a gbɛ̃́ Isailiɔ yã́ kú a guu.
Salomɔɔ gɛ̀ zɛ̀ Dii gbagbakĩi kpɛɛlɛ Isaili pɔ́ kãaaa weɔ wáa píi, ɔ̃ à ɔsɛ̀ musu plapla.
Salomɔɔpi gĩ́na bò yãa ń mɔgotɛ̃o ua guoguoɛ. A gbã̀a ń a yàasao gã̀sĩsuu sɔ́sɔoɛ, a lɛsĩ sɔ̃ àaɔ̃. Ɔ̃ à dɛ̀dɛ gĩ́napiwa à kùlɛ a kosowa Isaili pɔ́ kãaaa weɔ aɛ, à ɔsɛ̀ musu
à mɛ̀: Dii Isailiɔ Lua, gbɛ̃e muaannɔ musu ge zĩ́lɛo. N gbɛ̃kɛ guu n bàa kú ń n zɔ̀blena pɔ́ aa ku lá ń yeiwa ń nɔ̀sɛmɛndooɔɛ.
N yã́ pɔ́ n a lɛgbɛ̃̀ n zɔ̀blena ma mae Davidiɛ kɛ̀. Ń ò ń lɛ́o yãaɛ, gbã sa ɔ̃ ń kɛ̀.
Tia kɛ́wa Dii Isailiɔ Lua, n lɛgbɛ̃̀ n zɔ̀blena ma mae Davidiɛ n mɛ̀, tó aà buiɔ ńzĩa kũa dɔ̃ mɛ́ aa ku lá ń yeiwa, aa n ikoyã kũa laaàwa, aaɔ zɔ̃lɛa kpalau Isailiɔ guu gɔɔpiiɛ.
Dii Isailiɔ Lua, to yã́ pɔ́ ń ò n zɔ̀blena Davidiɛ kɛ sĩana ũ sa.
Lua, ńyɔ̃ɔ kú ń gbɛ̃nazĩnaɔ zĩ́lɛ la yãma yã̀? Gwa, n bɛ pɔ́ kú musu ń gu pɔ́ kú musumusuo píi a fɔ̃ n sio, belenkɛ kpɛ́ pɔ́ má dɔ̀nɛɛ bee sa.
Dii ma Lua, mapi n zɔ̀blenawa wɛgwa, ní ma wabikɛa ń ma sùuugbɛaamao sí. Swã́sɛ wii pɔ́ mapi n zɔ̀blena málɛ lɛ́ma ń wabi pɔ́ málɛ kɛmaozi.
To n wɛ́ àɔ pɛa kpɛ́ɛ beewa gwãasĩna ń fãanɛo, gu pɔ́ n mɛ̀ n tɔ́ aɔ kuwàɛ beepi. Wabi pɔ́ mapi n zɔ̀blena málɛ kɛ ń aɛo dɔa gupiwa ma.
Tó mapi n zɔ̀blena ge n gbɛ̃́ Isailiɔ aɛdɔ̀ guɛ beewa, mɛ́ wa wabikɛ̀ma, nìli wá wabikɛa si za n kúkĩi musu, ní sùuukɛwanɔ.
Tó gbɛ̃́ tàaekɛ̀ a gbɛ̃́deeɛ, mɛ́ wa òɛ̀ aà mɛ á sì ń n tɔ́o, tó à mɔ̀ mɛ́ à mɛ̀ á sì ń n tɔ́o n gbagbakĩi kpɛɛlɛ kpɛ́ɛ beeu,
nìli síńnɔ kua za musu, ní ɔlɔnɛ́. Nìli yã́gɔ̃gɔ̃ n zɔ̀blenaɔnɛ, ní fĩabo tàaedeɛ, aà yãkɛa i wi aà musu, ní tó yã́ bɔ ń yãesaideo na, wí e dɔ̃ kɛ́ i yãe kɛo.
Tó n gbɛ̃́ Isailiɔ ibɛɛɔ zĩblèmá duuna pɔ́ aa kɛ̀ yã́i, mɛ́ aa tàńnɔ, mɛ́ aa ɛ̀a sùma aa n sisi, tó aa wabikɛ̀ma aa sùuugbɛ̀ama kpɛ́ɛ beeu,
kua za musu nìli síńnɔ, ní ń duuna kɛ̃́má, ní suńnɔ bùsu pɔ́ ń kpà ń deziɔwaɛ beeu.
Tó luabɛ gɔ̃̀ da wáiwai, lou lɛ́ mao kɛ́ aa duunakɛ̀nɛ yã́i, tó aa aɛdɔ̀ guɛ beewa, aa wabikɛ̀ma aa n sisi, mɛ́ aa mikɛ̃̀ ń duunaɔnɛ kɛ́ n ń wɛtã̀ yã́i,
kua za musu nìli síńnɔ, ní ń duuna kɛ̃́má. Nìli ń da zɛ́ maawa, ní tó lou ma bùsu pɔ́ ń kpà n gbɛ̃́ɔwa an pɔ́ ũɛ beeu.
Tó nɔana ge gagyã kà bùsuɛ beeu, ge pɔ́wɛn gbɔ̃si ge pɔ́ fukpaa ge kwasutɛ̃ɔ ge sɛ̃sɛwɛkwaɔ ge tó ibɛɛɔ koezɔ̃̀ ń wɛ̃́lɛezi ge tó músi ge gyã gɛ̃̀ńgu,
tó an gbɛ̃e yã́ pɔ́ a le dɔ̃̀ ń wãwã pɔ́ àlɛ kɛo, mɛ́ à ɔdɔ̀ kpɛ́ɛ bee oi, mɛ́ à wabikɛ̀ma à sùuugbɛ̀ama,
kua za musu nìli siaànɔ. Nìli sùuukɛaànɔ, ní fĩaboɛ̀ aà yãkɛawa, asa ń aà nɔ̀sɛ dɔ̃. Ḿmɛ ń gbɛ̃́pii nɔ̀sɛ dɔ̃.
Màa aaliɔ vĩakɛnɛ, aaɔ ku lá ń yeiwa e ń wɛ̃ni lɛ́u bùsu pɔ́ ń kpà ń deziɔwaɛ beeu.
Tó bɔ̀mɔ pɔ́ dɛ n gbɛ̃́ Isaili bui ũo bɔ̀ bùsu zã̀zãu à mɔ̀ n tɔ́ zɔ̃ɔ yã́i ń n ikoyão ń n ɔ pɔ́ pooa yã́o, tó à aɛdɔ̀ kpɛ́ɛ beewa à wabikɛ̀ma,
kua za musu nìli siaànɔ, ní yã́ pɔ́ a gbɛ̀ama kɛɛ̀, kɛ́ dṹnia bui píi e n tɔ́ dɔ̃, aai vĩakɛnɛ, lá n gbɛ̃́ Isailiɔ ì kɛnɛwa, aaiɔ dɔ̃ kɛ́ n tɔ́ kú kpɛ́ pɔ́ má dɔ̀ɛ beewa.
Tó n gbɛ̃́ɔ bɔ̀lɛ gɛ̀ zĩkai ń ń wɛ̀lɛɔ zĩlau, gu pɔ́ n ń zĩ́u píi, tó aa aɛdɔ̀ wɛ̃́lɛ pɔ́ ń dìlɛɛ bee ń kpɛ́ pɔ́ má dɔ̀nɛɛ beeowa, mɛ́ aa wabikɛ̀ma,
kua za musu nìli síńnɔ sùuu pɔ́ aa gbɛ̀ama yã́ musu, ní tó yã́ bɔńnɔ na.
Tó aa duunakɛ̀nɛ, lá gbɛ̃e ku à gí duunakɛio, mɛ́ n pɔ pàńzi n ń ná ń wɛ̀lɛɔnɛ ń ɔzĩ, mɛ́ aa tàńnɔ ń bùsuu zĩ̀zɔɔ ũ bùsu zã̀zã ge a kãina guun nò,
tó aa nɔ̀sɛlìlɛ bùsu pɔ́ aalɛ zɔblepiu, mɛ́ aa ɛ̀a sùuugbɛ̀ama we aa mɛ̀ wà duunakɛ̀, wà tàaekɛ̀, wà yãvãikɛ̀,
tó aa ɛ̀a sùma ń nɔ̀sɛmɛndoo ń pɔeão píi za bùsu pɔ́ wà tàuńnɔ, aalɛ zɔbleu, tó aa aɛdɔ̀ bùsu pɔ́ ń kpà ń deziɔwa ń wɛ̃́lɛ pɔ́ ń dìlɛo ń kpɛ́ pɔ́ má dɔ̀nɛɛ beeowa, mɛ́ aa wabikɛ̀ma,
kua za musu nìli síńnɔ sùuu pɔ́ aa gbɛ̀ama yã́ musu, ní tó yã́ bɔńnɔ na, ní sùuukɛ ń n gbɛ̃́ pɔ́ aa duunakɛ̀nɛɔ.
Tia kɛ́wa ma Lua, to n wɛ́ àɔ pɛa guɛ beewa, ní swã́sɛ wabi pɔ́ wa su kɛma lai.
Dii Lua, pila su n kúkĩi sa, mpi ń n gbãa kpagoloo. Dii Lua, to gbɛ̃́ɔ suabaa àɔ dɔ n sa'onaɔ sɔ̃wa, to n yãmanaɔ pɔnakɛ n maa yã́i.
Dii Lua, ńsu bɔ kía pɔ́ ń kpà kpɛo. To gbɛ̃kɛ pɔ́ ń kɛ̀ n zɔ̀blena Davidiɛ yã́ àɔ dɔngu.
Kɛ́ Salomɔɔ wabikɛ̀ a làa, tɛ́ bɔ̀ luabɛ à sù sa pɔ́ a ò pɔ́ɔwa à tɛkũ̀, ɔ̃ Dii gawi kpɛ́pi pà.
Sa'onaɔ i fɔ̃ gɛ̃̀uo, Dii gawi pɔ́ kpɛ́pi pà yã́i.
Kɛ́ Isailiɔ tɛ́pi sua è ń Dii gawipio a kpɛ́ musu, aa wùlɛ ń gbɛɛu aa misìilɛɛ̀, aa Dii sáaukpà aa mɛ̀: A maa, aà gbɛ̃kɛ láaa vĩo.
Ɔ̃ kí ń gbɛ̃́piio sa'ò Diiwa.
Kí Salomɔɔ sa'òwà ń zuɔ ɔ̀aasɔsɔo lɛɛ bao ń plao (22.000) ń sãɔ ɔ̀aasɔsɔo lɛɛ basoolo (120.000). Màa kí ń gbɛ̃́piio Dii kpɛ́ sakɛ̃̀.
Sa'onaɔ zɛa ń zɛkĩi, mɛ́ Levii buiɔ ku we, aalɛ Dii sáaukpa ń pɔ́'ɔbɔna pɔ́ kí Davidi kɛ̀, à Dii táasilɛ̀òɔ à mɛ̀: Aà gbɛ̃kɛ láaa vĩo. Sa'on kã̀aepɛnaɔ kú ń aɛ, mɛ́ Isaili bui píi gɔ̃̀ sĩa.
Salomɔɔ gbãbɔ̀ ua pɔ́ kú Dii kpɛ́ kpɛɛlɛɛ, ɔ̃ à sa pɔ́ wì a pɔ́ kátɛu à tɛ́kũ ò we ń pɔ́wɛn gbao ń sáaukpaa sa'obɔ nísio, asa sa'okĩi pɔ́ a kɛ̀ ń mɔgotɛ̃o i fɔ̃ pɔ́piɔ sì píio.
Zĩbeezĩ Salomɔɔ ń Isailiɔ píi aa dikpɛkɛ̀ e gɔɔ sopla. Wa dasi maamaaɛ, wà bɔ̀ za Amata bɔlɛi e à gɛ̀ pɛ̀ Egipi zɛ́ swawa.
A gɔɔ swaaɔ̃de zĩ́ wà kɔ̃ kã̀aa, asa wà sa'okĩi sakɛ̃a dikpɛkɛ̀ gɔɔ soplaɛ, ɔ̃ wà ɛ̀a wà Lákpɛdɔa dikpɛkɛ̀ gɔɔ sopla lɔ.
Mɔ soplade gɔɔ bao ń àaɔ̃ode zĩ́ ɔ̃ à ń kɛ̃́, aa tà ń bɛ ń pɔnao. An pɔ kɛ̀na yãmaa pɔ́ Dii kɛ̀ Davidi ń Salomɔɔo ń a gbɛ̃́ Isailiɔnɛ yã́ musu.
Kɛ́ Salomɔɔ Dii kpɛ́ mìdɛ ń azĩa bɛo ń zĩ pɔ́ a pɔ dɔwà à kɛ Dii kpɛ́u ń a bɛpio, a làa píi,
ɔ̃ Dii bɔ̀ mɔ̀wà gwãasĩna, a òɛ̀: Ma wabi pɔ́ ń kɛ̀a mà, ma guɛ bee dìlɛ ma kpɛ́ pɔ́ wàli sa'oua ũɛ.
Tó ma musu zɛ́ tà mɛ́ lou lɛ́ mao, ge tó ma kwaɔ gbàɛwá, aalɛ á bùsu pɔ́ɔ ble, ge tó ma gagyãkà ma gbɛ̃́ɔgu,
tó ma gbɛ̃́ pɔ́ ma tɔ́ kúmápiɔ ńzĩa bùsa, aalɛ wabikɛa, aalɛ ma aɛya, aalɛ ń zɛ́ vãiɔ tó, kua za musu má síńnɔ, mí ń duuna kɛ̃́má, mí ń bùsu gba aafia.
Ma wɛ́ iɔ pɛa guɛ beewa, mí swã́sɛ wabi pɔ́ wàlɛ kɛui.
Ma kpɛ́ɛ bee sɛ̀ má dìlɛ ma pɔ́ ũɛ, kɛ́ ma tɔ́ e àɔ kuwà gɔɔpii. Ma wɛ́ iɔ pɛwà, ma pɔ iɔ dɔwà gɔɔpii.
Mpi sɔ̃, tó ń tɛmazi lá n mae Davidiwa, mɛ́ ń yã́ pɔ́ má dìlɛnɛɔ kũa ń ma yã'onɛɔ, mɛ́ ńlɛ ma ɔtondɔkĩi gwa,
má n zɔ̃lɛa kpalau zɛdɔ, lá ma a lɛgbɛ̃̀ n mae Davidiɛwa, ma mɛ̀ aà buiɔ aaɔ zɔ̃lɛa kpalau Isailiɔ guu gɔɔpiiɛ.
Tó a bɔ ma kpɛ sɔ̃, tó a pãkpà ma ikoyãɔ ń yã́ pɔ́ má dìlɛɛ́ɔzi, mɛ́ a gɛ lɛ́ zɔble dii pãleɔnɛ, álɛ ń sisi,
má á bɔlɛ bùsu pɔ́ má kpàwáuɛ, mí gí kpɛ́ pɔ́ má dìlɛ ma pɔ́ ũpizi, i gɔ̃ láanipɔ ũ, bui píi i yãadaò.
Baa ń kpɛ́pi lɛsĩkɛo, a yã́ a di gbɛ̃́ pɔ́ lɛ́ gɛ̃ weɔwa, aa mɛ: Bɔ́ yã́ mɛ́ tò Dii kɛ̀ bùsuɛ bee ń kpɛ́ɛ beeoɛ màai?
Wi onɛ́: Kɛ́ aa pãkpà Dii ń deziɔ Lua pɔ́ ń bɔ́lɛ Egipizi yã́iɛ. Aa zɛ̀ ń dii pãleɔ, aa ń sisi aa zɔblènɛ́ɛ. Bee mɛ́ yã́piɔ ìnɛ́ píi.
Salomɔɔ Dii kpɛ́ ń azĩa kpɛ́o dɔ̀ wɛ̃̀ baoɛ. A gbɛa
à wɛ̃́lɛ pɔ́ Hilaũ kpàwaɔ kɛ̀kɛ kàlɛ, ɔ̃ a kpà Isailiɔwa, aa zɔ̃̀lɛu.
À gɛ̀ ń zĩo Amata Zoba, ɔ̃ a sì.
À Tamɔɔ pɔ́ kú guwaiwaiu kɛ̀kɛ kàlɛ lɔ ń kũ̀sũakalɛwɛ̃lɛ pɔ́ a kàlɛ Amata bùsuuɔ.
À Bɛtoloni Musu ń Bɛtoloni Zĩ́lɛo kɛ̀kɛ kàlɛ wɛ̃́lɛ bĩ́ideɔ ũ. Bĩ́ipiɔ bɔlɛ gbaɔ ń gbã́aɔ vĩ.
Màa a kɛ̀ Baalata ń wɛ̃́lɛ pɔ́ a kũ̀sũa kálɛuɔ píi ń wɛ̃́lɛ pɔ́ aà sɔ̃́goɔ kuuɔ. Kpɛ́ pɔ́ a ye dɔ Yelusalɛũ ń Libão ń bùsu pɔ́ àlɛ kiblewàɔ píi, a dɔ̀.
Bui pɔ́ dɛ Isaili ũoɔ: Itiɔ, Amɔleɔ, Pɛliziɔ, Iviɔ ń Yebusi kɔ̃naɔ píi,
gbɛ̃́ pɔ́ Isailiɔ i ń midɛoɔ, an bui pɔ́ gɔ̃̀ ń bùsuupiɔ ɔ̃ Salomɔɔ ń dá zɔzĩu, ɔ̃ aaìɔ zĩkɛ màa e ń a gbão.
I Isailiɔ da zɔzĩpiuo. Ampiɔ ɔ̃ à ń dílɛ a zĩgɔ̃ɔ ń a kía deeɔ ń a gbɛ̃́ɔ dɔaanaɔ ń a zĩkasɔ̃godeɔ ń a sɔ̃deɔ ũ.
An gbɛ̃́ɔ mɛ́ zĩ pɔ́ kí Salomɔɔ lɛ́ kɛpi gbɛ̃zɔ̃ɔɔ ũ lɔ, aa gbɛ̃ɔn ɔ̀aa do ń blakwioɛ.
Salomɔɔ bɔ̀ Davidi wɛ̃́lɛu ń a nɔ Falaɔ̃ɔ nɛnɔɛo, à mɔ̀aànɔ kpɛ́ pɔ́ a dɔ̀ɛ̀u, asa à mɛ̀: Ma napi a e àɔ ku Isailiɔ kí Davidi bɛo, asa gu pɔ́ Dii kpagolo gɛ̃̀u a kua adoaɛ.
Salomɔɔ ìɔ sa pɔ́ wì a pɔ́ kátɛu à tɛ́kũ o Dii gbagbakĩi pɔ́ a bò Dii kpɛ́ bilandaa kpɛɛlɛwa.
Ìɔ o lá gu lɛ́ dɔ lá Mɔizi dìlɛ wà owa ń kã́mabogɔɔzĩ pɔ́ɔ ń mɔ dafu pɔ́ɔ ń dikpɛ mɛ̀n àaɔ̃ pɔ́ wì kɛ wɛ̃ ń wɛ̃o pɔ́ɔ, Kàaso dikpɛ ń Pɔkɛkɛ dikpɛo ń Lákpɛdɔa dikpɛo. Màa à Dii kpɛ́ yã́ɔ kɛ̀ lá à kũ̀wa.
À sa'on gãliɔ dìlɛdilɛ baade ń a zĩo lá a mae Davidi òwa. À Levii bui kĩniɔ dìlɛdilɛ lɔ, an gbɛ̃eɔ lí dɔaa ń Dii táasilɛao, an gbɛ̃eɔ lí dɔ sa'onaɔlɛ ń zĩ pɔ́ aalɛ kɛ lá gu lɛ́ dɔo. À ń gbɛ̃eɔ dìlɛ bĩ́ibɔlɛdɔ̃anaɔ ũ gã ń gão, bɔlɛ ń bɔlɛo, asa màa Lua gbɛ̃́ Davidi ò.
Sa'onaɔ ń Levii buiɔ i bɔ yã́ pɔ́ kí dìlɛnɛ́e kpɛo, baa làasi yã́.
Wà zĩ pɔ́ Salomɔɔ dànɛ́ kɛ̀ píiɛ, za gɔɔ pɔ́ wà Dii kpɛ́ ɛ̃ kpàlɛ e wà gɛ̀ a mìdɛò. Màa wà Dii kpɛ́ dɔ̀ wa làa.
Kí Salomɔɔ gɛ̀ Ɛziɔ̃gɛbɛɛ ń Elatao Ɛdɔũ bùsuu ísia saɛ.
Hilaũ a gode pɔ́ ísia dɔ̃ɔ zĩ̀wà ń gó'ilɛnaɔ, ɔ̃ aa dà ísiaa sãnu ń Salomɔɔ gbɛ̃́ɔ. Aa gɛ̀ Ofii aa vua nàaa we tɔnu gɛ̃o ń mɛ̀ndoo, ɔ̃ aa sùò kí Salomɔɔɛ.
Kɛ́ Seba bùsu nɔɛ kía Salomɔɔ bao mà, ɔ̃ à mɔ̀ aà lɛ́i à gwa Yelusalɛũ ń yã́ zĩ'ũ laawào. À kà ń a ìwaɔ dasidasi ń pɔ́ gĩnanaɔ ń vuao zɔ̃ɔzɔ̃ɔ ń gbɛ̀ bɛɛɛde pɔ́ yiongo sɛaɔ, ɔ̃ à gɛ̀ Salomɔɔ kĩ́i à yã́ pɔ́ kú a nɔ̀sɛ guu faai bòaànɔ píi.
Salomɔɔ yã́ pɔ́ a làwaɔ bɔɔlɛkɛ̀ɛ̀ píi. A kee poloa i aà fuo.
Kɛ́ nɔɛ kíapi Salomɔɔ ɔ̃nɔyã mà, mɛ́ à kpɛ́ pɔ́ a dɔ̀ è
ń blɛ pɔ́ ì bleo ń aà ìwaɔ gweao ń aà bɛ zĩkɛnaɔ kuao ń ń pɔkasaɔ ń vɛ̃ɛbɔlɛnaɔ ń ń pɔkasaɔ ń sa pɔ́ a ò Dii uaɔ, yã́pi dìwà, ɔ̃ aà lɛ́ gɔ̃̀ ɛlɛa.
Ɔ̃ a ò kíɛ: N yãkɛaɔ ń n ɔ̃nɔ bao pɔ́ má mà za ma bùsuuoá sĩanaɛ.
Mi n yã́piɔ sio e ma gɛ kaò la, tia ɔ̃ ma wɛsìɛ sa. Wi n ɔ̃nɔ zɔ̃ɔ yã'omɛɛ píio fá! Ń dɛ lá ma n bao màa.
Minadeɔn n gbɛ̃́ɔ ũ, n ìwa pɔ́ aaìɔ kunnɔ gɔɔpii aaì swãdɔ n ɔ̃nɔyãiɔ!
Wà Dii n Lua sáaukpa, asa n yã́ kàaàguɛ, ɔ̃ à n kpa kpala pɔ́ a dìlɛu kía ũ. Kɛ́ n Lua ye Isailiɔzi, ìɔ zɛńnɔ gɔɔpii yã́ mɛ́ tò à n kpa ń kía ũ, kɛ́ ǹ yã́gɔ̃gɔ̃nɛ́ a zɛ́wa.
Ɔ̃ à kía gbà vua tɔnu síiɔ̃ ń pɔ́ gĩnanaɔ dasidasi ń gbɛ̀ bɛɛɛdeɔ. Pɔ́ gĩnana pɔ́ à kí Salomɔɔ gbàpiɔ zɔ̃ɔ, gbɛ̃e i mɔoɛ̀ à kà màa lɔo.
Hilaũ gó'ilɛna pɔ́ sù ń Ofiio ń vuaoɔ sù ń lí bɛɛɛdeo maamaa ń gbɛ̀ bɛɛɛdeɔ lɔ.
Kí Dii kpɛ́ ń azĩa kpɛ́o pɔ́ɔ kɛ̀ò, mɛ́ à mɔɔnaɔ ń kúuɔ kɛ̀ò lɛ̀sinaɔnɛ lɔ. Wi mɔ́ ń lípi buio à kà màa lɔo, wi wɛsiɛ beewa lɔo e gbã.
Pɔ́ pɔ́ Seba bùsu nɔɛ kía yei, a gbɛ̀a kí Salomɔɔwa, ɔ̃ à aà gbà. À gbadàɛ̀ dɛ pɔ́ pɔ́ à mɔ̀oɛa. Ɔ̃ nɔɛpi ɛ̀a tà a bùsuu ń a ìwaɔ.
Vua pɔ́ Salomɔɔ ìɔ e wɛ̃ ń wɛ̃oɔ ì ka tɔnu bao ń àaɔ̃o,
falu pɔ́ tagɛnaɔ ń laatanaɔ ì bɔɛ̀ bàasi. Laalubu kíaɔ ń bùsu gbãadeɔ ì mɔɛ̀ ń vuao ń ã́nusuo lɔ.
À sɛ̀ngbao zɔ̃ɔɔ kɛ̀ ń vua pɔ́ wa gbɛ̃̀gbɛ̃o mɛ̀n ɔ̀aa do, an baade gbia kiloo àaɔ̃'aaɔ̃ ń kĩnioɛ.
À sɛ̀ngbao nɛ́naɔ kɛ̀ò lɔ, an baade gbia ye kai kiloo plapla. À sɛ̀ngbaopiɔ kàlɛ kpɛ́ pɔ́ wì mɛ Libã Líkpɛu.
Kí a kiblekila zɔ̃ɔ kɛ̀ ń wesa swaao, ɔ̃ à vua tɛ̃ɛtɛ̃ɛ kùlɛwà.
Kìlapi dɛdɛkĩi vĩ, a gbápɛkĩiɔ sooloɛ, mɛ́ à gbadibɔ kɛ̀ kìlapiwa ń vuao. A gã̀sĩdikĩiɔ vĩ, nɔ̀ɔmusu pɔ́ wa kɛ̀ɔ zɛzɛ gã̀sĩdikĩipiɔ saɛ.
Nɔ̀ɔmusu kɛapiɔ zɛzɛ gbápɛkĩipiɔwa plapla ɔplaai ń zɛɛo, apii kɛ̀ kuɛpla. Wi kìlapi taa kɛ bùsueu yãao.
Kí Salomɔɔ imibɔɔá vuaɛ píi. Kpɛ́ pɔ́ wì mɛ Libã Líkpɛ pɔ́ɔ píiá vua tɛ̃ɛtɛ̃ɛɛ, ã́nusu pɔe ku weo, asa wìli ã́nusu dilɛ pɔe ũ Salomɔɔ gɔɔo.
Kí ísia gó'ilɛnaɔ ìɔ daa ísiaa ń Hilaũ gbɛ̃́ɔ. Wɛ̃̀ àaɔ̃ ń wɛ̃̀ àaɔ̃o ɔ̃ aaìɔ su ń vuao ń ã́nusuo ń wesa swaao ń gbaũɔ ń bã bui maaɔ.
Kí Salomɔɔ àizɛɛ ń a ɔ̃nɔo zɔ̃ɔ dɛ dṹnia kíaɔ pɔ́a píi.
Dṹnia kíaɔ zɛwɛ̀ɛlɛ píi wà wɛsi Salomɔɔlɛ, wi swã́sɛ ɔ̃nɔ pɔ́ Lua dàɛ̀ aà sɔ̃uzi.
Wɛ̃ ń wɛ̃o wìɔ mɔɛ̀ baade ń a gbao: Ãnusu pɔ́ɔ, vua pɔ́ɔ, ulaɔ, gɔ̃kɛbɔɔ, pɔ́ gĩnanaɔ, sɔ̃́ɔ ń a baonaɔ.
Salomɔɔ sɔ̃́ pɔ́ ì gó gálɛɔ kɛ̃́ɛ ɔ̀aasɔsɔo lɛɛ síiɔ̃ɛ (4.000), a pɔ́ wì dikpɛɔ sɔ̃ ɔ̀aasɔsɔo lɛɛ kuɛpla (12.000). Aa ku sɔ̃́go wɛ̃́lɛɔ guu ń aà bɛ Yelusalɛũo.
Sɛa za Uflatai ń Filitɛ̃ bùsuo e à gɛ̀ pɛ̀ Egipi bùsu lɛ́wa, ɔ̃mɛ bùsupiɔ píi kía ũ.
Kí tò ã́nusu di Yelusalɛũ lán gbɛwa, mɛ́ sɛdɛ lí pɔ́ wà kpɛdɔ̀ò dasi lán bɛ̀lɛ líwa sɛ̃u.
Salomɔɔ sɔ̃́piɔ bɔ̀ Egipi ń bùsu pãleɔɛ.
Yã́ pɔ́ Salomɔɔ kɛ̀ za a daalɛawa e a midɛawa kĩni kú ãnabi Natã taalau ń Silo gbɛ̃́ Ahia ãnabikɛlao ń gu'ena Ido wɛ́pungu pɔ́ a è Nɛba nɛ́ Yeloboaũ yã́ musu láo.
Salomɔɔ mɛ́ Isaili buiɔ píi kía ũ Yelusalɛũ e wɛ̃̀ bla.
Kɛ́ à gà, wà aà vĩ̀ a mae Davidi wɛ̃́lɛu, ɔ̃ aà nɛ́ Lɔbɔaũ zɔ̃̀lɛ aà gbɛu.
Lɔbɔaũ gɛ̀ Sikɛũ, asa wekĩi Isaili bui píi gɛ̀u aà kpái kpalau.
Kɛ́ Nɛba nɛ́ Yeloboaũ a baomà, à sù ń Egipio. Wekĩi a kuu za gɔɔ pɔ́ à tilɛ̀ Salomɔɔɛ.
Wà aà sìsi, ɔ̃ à gɛ̀ Lɔbɔaũ lè ń Isaili buiɔ píi aa òɛ̀:
N mae zĩ gbãa dàwɛ̃ɛ pãsĩpãsĩ. Mpi sɔ̃, zĩ gbãa ń aso gbia pɔ́ a dìwɛ̃ɛpio lao, wí misiilɛnɛ.
Ɔ̃ a wèmá à mɛ̀: E gɔɔ àaɔ̃, í ɛa mɔ́. Ɔ̃ aa tà.
Kí Lɔbɔaũ yã́pi kpàlɛ gbɛ̃zɔ̃ɔ pɔ́ aa dɛ a mae Salomɔɔ ìwa ũɔ gɛ̃zĩ à mɛ̀: Yã́ kpele á è a maa mà a zã́ sí gbɛ̃́piɔwai?
Ɔ̃ aa wèwà aa mɛ̀: Tó n maakɛ̀nɛ́, n yã́ a káńgu. Tó n yãmaa zãsìmá, aaɔ dɛ n zɔ̀blenaɔ ũ gɔɔpiiɛ.
Ɔ̃ Lɔbɔaũ gì gbɛ̃zɔ̃ɔpiɔ lɛdama mai, à gɛ̀ yã́pi kpàlɛ a ìwa ɛ̀waaso pɔ́ aa nɛblè sãnuɔ gɛ̃zĩ.
À ń lá à mɛ̀: Gbɛ̃́ pɔ́ aa òmɛɛ mà zĩ gbãa pɔ́ ma mae dànɛ́ laonɛ́piɔ, yã́ kpele á è a maa wà a zã́simái?
Ɔ̃ ɛ̀waasopiɔ wèwà wà mɛ̀: Gbɛ̃́ pɔ́ aa ònɛ n mae aso gbia dìnɛ́, laonɛ́piɔ, onɛ́ n ɔnɛnzãna gèele dɛ n mae gbɔ̃ua.
N mae aso gbia dìnɛ́, mpi sɔ̃ ńyɔ̃ asopi kã́fĩnɛ́ɛ. N mae ń wɛtã̀ ń flão, kási flàala lɛde ɔ̃ ńyɔ̃ ń wɛtãò.
A gɔɔ àaɔ̃de zĩ́ Yeloboaũ ń Isailiɔ ɛ̀a mɔ̀ Lɔbɔaũ lè ḿpii, lá a ònɛ́ à mɛ̀ aa ɛa mɔ gɔɔ àaɔ̃ gbɛawa.
Ɔ̃ kí gì gbɛ̃zɔ̃ɔɔ lɛdama mai, à yãpãsĩ ònɛ́.
A ònɛ́ lá ɛ̀waasoɔ lɛdàwawa à mɛ̀: Aso gbia ma mae dìɛ́, mapi sɔ̃ má asopi kã́fĩɛ́ɛ. Flã ɔ̃ ma mae á wɛtã̀ò, mapi sɔ̃, flàala lɛde ɔ̃ má á wɛtãò.
Beewa kí i Isailiɔ yãmao, asa yã́pi bɔ̀ Lua kĩ́iɛ, kɛ́ yã́ pɔ́ a dà ãnabi Ahia, Silo gbɛ̃́ɛ, a ò Nɛba nɛ́ Yeloboaũɛ e kɛ yã́i.
Kɛ́ Isailiɔ è kí gì ń yãmai, aa òɛ̀: Wá bàa kú ń Davidioo, wá lɛ́ kú Yɛse nɛ́ yã́uo, á Isailiɔ, á baade tá a bɛ! Davidi buiɔ, à laaidɔ á bɛwa! Ɔ̃ Isailipiɔ tà ń bɛ.
Isaili pɔ́ kú Yuda wɛ̃́lɛ guuɔ ɔ̃ Lɔbɔaũ gɔ̃̀ ń kía ũ ńtɛ̃ɛ.
Kí Lɔbɔaũ zɔɔ gbɛ̃zɔ̃ɔ Adonilaũ zĩ̀ Isailiɔwa, ɔ̃ aa aà pàpa ń gbɛo wa dɛ̀. Ɔ̃ kí Lɔbɔaũ fɛ̀lɛ ń wãao, à sì a sɔ̃́go guu à bàalɛ̀ tà Yelusalɛũ.
Beewa Isailiɔ gì Davidi buiɔzi e ń a gbão.
Kɛ́ Lɔbɔaũ kà Yelusalɛũ, à Yudaɔ kã̀aa ń Bɛ̃yãmɛɛ buiɔ. Zĩgɔ̃piɔ gbɛ̃ɔn ɔ̀aasɔsɔo lɛɛ ɔ̀aa do baosaiɛ (180.000). Ɔ̃ aalɛ gɛ́ zĩkai ń Isailiɔ, kɛ́ aa e Lɔbɔaũ kpa kpalapiu lɔ.
Ɔ̃ Dii yã'ò Lua gbɛ̃́ Semaiaɛ à mɛ̀:
O Yudaɔ kí Salomɔɔ nɛ́ Lɔbɔaũɛ ń Isaili pɔ́ kú Yuda bùsuu ń Bɛ̃yãmɛɛ bùsuoɔnɛ
ma Dii ma mɛ̀ aasu gɛ́ zĩkai ń ń gbɛ̃́ Isailiɔo. An baade tá a bɛ, asa yã́ pɔ́ kɛ̀pi bɔ̀ ma kĩ́iɛ. Ɔ̃ aa yã́ pɔ́ Dii ònɛ́ mà aa tà, aai gɛ́ Yeloboaũwa ń zĩo lɔo.
Lɔbɔaũ ìɔ ku Yelusalɛũ, ɔ̃ à bĩ́ibò Yuda bùsu wɛ̃́lɛeɔzi:
Bɛtɛlɛũ, Etaũ, Tekoa,
Bɛzuu, Soko, Adulaũ,
Gata, Malesa, Zifi,
Adolaiũ, Lakisi, Azeka,
Zɔla, Ayaloni ń Hɛblɔ̃o. Wɛ̃́lɛ bĩ́ide pɔ́ kú Yuda bùsuu ń Bɛ̃yãmɛɛ bùsuoɔn we.
À gbãa kã̀fĩ wɛ̃́lɛpiɔnɛ, à zĩgɔ̃ dɔaanaɔ kàlɛu ń pɔblea kũ̀sũao ń nísio ń vɛ̃ɛo.
À sɛ̀ngbaoɔ ń sɔ̃naɔ kàlɛkalɛ wɛ̃́lɛ ń wɛ̃́lɛo píi, à gbãa kã̀fĩ wɛ̃́lɛpiɔnɛ maamaaɛ. Màa Yuda bùsu ń Bɛ̃yãmɛɛ bùsuo dɛò aà pɔ́ ũ.
Sa'ona ń Levii bui kĩni pɔ́ kú Isaili bùsu gupiiuɔ zɛ̀aànɔ.
Levii buiɔ ń dã́dãkɛkĩiɔ ń ń wɛ̃́lɛɔ tò we aa sù Yuda bùsuu ń Yelusalɛũo, asa Yeloboaũ ń a buiɔ i weinɛ́ aaɔ dɛ Dii gbàgbanaɔ ũ lɔo.
Gbɛ̃pãleɔ ɔ̃ à ń dílɛ gulɛsĩ pɔ́ a bòɔ gbàgbanaɔ ũ aa sa'o tã́aɔwa ń gáaena pɔ́ a pìɔ.
Isaili bui píi gbɛ̃́ pɔ́ aa zɛ̀ò ń sɔ̃u wà Dii Isailiɔ Lua kĩ́i wɛɛlɛɔ pɛ̀lɛńzi Yelusalɛũ, kɛ́ aa e Dii ń deziɔ Lua gbagba yã́i.
Aa Yuda bùsu zɛ̀dɔ, aa Salomɔɔ nɛ́ Lɔbɔaũ gbà gbãa wɛ̃̀ àaɔ̃, kɛ́ aa Davidi ń Salomɔɔo tufasɛ̀ yã́i.
Lɔbɔaũ Yelimɔ nɛ́ Maalata, Davidi tɔũna sɛ̀ nɔ ũ. Aà da tɔ́n Abihaili, Ɛliabu nɛ́, Yɛse tɔũnaɛ.
Nɛgɔ̃ɛ pɔ́ a ìaànɔɔn kɛ: Yeusi, Semalia ń Zahaũo.
Maalata gbɛa ɔ̃ à Abisaloũ tɔũna Maaka sɛ̀, ɔ̃ à Abia ń Ataio ń Zizao ń Selomio ìò.
Lɔbɔaũ ye Abisaloũ nɛ́ Maakapizi dɛ a nɔ kĩniɔ ń nɔ pɔ́ i mɛ́sɛdilɛnɛ́oɔla píi. À nɔsɛ̀ bao plasaiɛ, nɔ pɔ́ i mɛ́sɛdilɛnɛ́oɔ sɔ̃ bàaɔ̃. À nɛgɔ̃ɛɔ ì baakwi plasaiɛ, nɛnɔɛɔ sɔ̃ bàaɔ̃.
Lɔbɔaũ dìlɛ Maaka nɛ́ Abia mɛ́ aɔ dɛ kía ũ aà gbɛ̃́ɔ guu, kɛ́ aà zɔ̃lɛ a gbɛu yã́i.
À ɔ̃nɔsɔpɛ̀lɛ a nɛgɔ̃ɛ kĩnipiɔnɛ, à ń dílɛdilɛ wɛ̃́lɛ bĩ́ide pɔ́ kú Yuda bùsu ń Bɛ̃yãmɛɛ bùsuoɔ guu píi. À kũ̀sũakɛ̀nɛ́ maamaa, mɛ́ à nɔsɛ̀sɛnɛ́ dasidasi.
Kɛ́ Lɔbɔaũ zĩ́napɛ̀lɛ kpalau mɛ́ à gbãakũ̀, à pãkpà Dii ikoyãi, aàpi ń a gbɛ̃́ɔ píi.
Kí Lɔbɔaũ kpalablea wɛ̃̀ sɔode guu ɔ̃ Egipiɔ kí Sisaki mɔ̀ lɛ̀lɛ Yelusalɛũwa, kɛ́ aa bɔ̀ Dii kpɛ yã́i.
À mɔ̀ ń sɔ̃́goɔ mɛ̀n ɔ̀aa soolo (1.200) ń sɔ̃deɔ gbɛ̃ɔn ɔ̀aasɔsɔo lɛɛ bàaɔ̃ (60.000). Aà zĩgɔ̃ pɔ́ bɔ̀aànɔ Egipiɔ lɛ́ vĩo ń Libiiɔ ń Sukiɔ ń Etiopiɔ.
À Yuda bùsu wɛ̃́lɛ bĩ́ideɔ sì e à gɛ̀ pɛ̀ Yelusalɛũwa.
Ɔ̃ ãnabi Semaia mɔ̀ Lɔbɔaũ ń Yudaɔ kía pɔ́ kãaaa Yelusalɛũ Sisaki yã́iɔ lè a ònɛ́: Dii mɛ̀ a pãkpàazi. Ayãmɛto á pãkpaázi sɔ̃, í á na Sisakiɛ a ɔzĩ.
Ɔ̃ Yuda kíaɔ ń kípio ńzĩa bùsa aa mɛ̀: Dii maa!
Kɛ́ Dii è aa ńzĩa bùsa, à yã'ò Semaiaɛ à mɛ̀: Lá aa ńzĩa bùsa, má ń midɛo, má tó aa bɔkĩi e tia. I kɛ Sisaki sabai ɔ̃ má mɛ aà pɔkũmabɔbɔmɛɛ Yelusalɛũwao.
Ń beeo aa zɔbleɛ̀, kɛ́ aa e zɔbleamɛɛ dɔ̃kɔ̃ɛ ń zɔblea dṹnia kíaɔnɛo.
Kɛ́ Egipiɔ kí Sisaki lɛ̀lɛ Yelusalɛũwa, à Dii kpɛ́ àizɛɛɔ ń kibɛ pɔ́ɔ nàaa, à vua sɛ̀ngbao pɔ́ Salomɔɔpiɔ sɛ̀lɛ píi.
Ɔ̃ kí Lɔbɔaũ sɛ̀ngbaopiɔ gɛ̃ɛ pì ń mɔgotɛ̃o, a nà dɔai pɔ́ aaìɔ a bɛ zɛ́ dɔ̃́aɔ dɔaanaɔnɛ ń ɔzĩ.
Tó kí lɛ́ gɛ́ Dii ua, dɔaipiɔ ì gɛaànɔ ń sɛ̀ngbaopiɔ kũa. Tó dɔaipiɔ sù, aaì ɛa kálɛ ń kpɛ́u.
Dii pɔ wèe Lɔbɔaũwa, kɛ́ à azĩa bùsa yã́i, ɔ̃ i aà kɛ kɛ́lɛkɛlɛo. Yudaɔ yãeɔ maa.
Kí Lɔbɔaũ a gbãa kã̀fĩ Yelusalɛũ, aà kpala lɛ́ gɛ́. À kpalablè a wɛ̃̀ bla ń mɛ̀ndoode guuɛ, ɔ̃ à zɔ̃̀lɛ báawa Yelusalɛũ wɛ̃̀ gɛ̃o ń plao, wɛ̃́lɛ pɔ́ Dii dìlɛ Isaili bui píi wɛ̃́lɛɔ guu, kɛ́ a tɔ́ àɔ kuwà. Lɔbɔaũ da tɔ́n Naama, Amɔni buiɛ.
À yãvãikɛ̀, asa i zɛò a sɔ̃u à Dii kĩ́i wɛɛlɛo.
Lɔbɔaũ yãkɛaɔ za a daalɛawa e a midɛawa ku ãnabi Semaia taalau ń gu'ena Ido láo. Lɔbɔaũ ń Yeloboaũo aaìɔ zĩka ń kɔ̃o gɔɔpiiɛ.
Kɛ́ Lɔbɔaũ gà, wà aà vĩ̀ Davidi wɛ̃́lɛu, ɔ̃ aà nɛ́ Abia zɔ̃̀lɛ aà gbɛu.
Yeloboaũ kpalablea wɛ̃̀ bao plasaide guu ɔ̃ Abia gɔ̃̀ Yudaɔ kía ũ,
à kɛ̀ báawa Yelusalɛũ wɛ̃̀ àaɔ̃ɛ. Aà da tɔ́n Maaka, Gibɛa gbɛ̃́ Uliɛli tɔũnaɛ. Abia ń Yeloboaũo aaìɔ zĩka ń kɔ̃oɛ.
Abia gɛ̀ zĩlau ń zĩgɔ̃ na maaɔ gbɛ̃ɔn ɔ̀aasɔsɔo lɛɛ ɔ̀aa pla (400.000). Ɔ̃ Yeloboaũ bɔ̀ zĩ'ɔpòoaàzi ń gɔ̃sa gbãaɔ gbɛ̃ɔn ɔ̀aasɔsɔo lɛɛ ɔ̀aa síiɔ̃ (800.000).
Ɔ̃ Abia dɛ̀dɛ Zemalaiũ gbɛ pɔ́ kú Ɛflaiũ bùsu gusĩsĩdeuwa à mɛ̀: Yeloboaũ ń Isailiɔ píi, à ma yãma.
Á dɔ̃ kɛ́ Dii Isailiɔ Lua Davidi ń aà buiɔ kpà kpalau aa kible Isailiɔwa gɔɔpiio lé? Dii bàakuaaànɔ lɛ́ vĩo.
Ń beeo Nɛba nɛ́ Yeloboaũ, Davidi nɛ́ Salomɔɔ ìwae bɔ̀ a diipi kpɛ.
Gbɛ̃pã giaeɔ kã̀aaaàzi, aa gbãamɔ̀ Salomɔɔ nɛ́ Lɔbɔaũɛ gɔɔ pɔ́ a dɛ ɛ̀waasona ũ, a yã́ɔ yáasi dɔ̃o, aà gbãa i ka à gínɛ́o.
Tia kɛ́wa ápiɔ sɔ̃ a zɛò à gi Davidi bui pɔ́ Dii kpà kpala pɔ́ a dìlɛuɔnɛ. Á zĩgɔ̃ɔ dasi maamaa, mɛ́ vua gáaena pɔ́ Yeloboaũ pìɛ́ dii ũɔ kúánɔ.
A Dii gbàgbana Levii buiɔ ń Levii bui kĩniɔ yà, ɔ̃ a azĩa sa'onaɔ dìlɛ lá buipãleɔ ì kɛwa. Gbɛ̃́ pɔ́ mɔ̀ ń gáaenao ń sãsakaoɔ mɛ̀n sopla ɔ̃mɛ ì gɔ̃ pɔ́ pɔ́ dɛ Lua ũo gbàgbana ũ.
Wápiɔ sɔ̃, Dii mɛ́ wá Lua ũ, wi pãkpaaàzio. Sa'ona pɔ́ aaì zĩkɛ Diiɛɔ mɛ́ Aalona buiɔ ũ, ɔ̃ Levii buiɔ ì dɔńlɛ.
Aaìɔ sa pɔ́ wì a pɔ́ kátɛu à tɛ́kũ o Diiwa lá gu lɛ́ dɔ kɔɔ ń oosio, aaìɔ tulaletikaɛ̀ tɛ́a. Aaì pɛ̃ɛ kálɛ táabũnu gbãlɛsaiwa, aaì vua dau filiaɔ nana oosi ń oosio. Wámɛ wá Dii wá Lua yãdilɛaɔ kũa, ápiɔ sɔ̃ ɔ̃ a pãkpàaàzi.
Lua kúwanɔ wá dɔaana ũ. Aà gbàgbanaɔ mɛ́ aa zĩkawii dɔwá ń kã̀aepɛao. Isailiɔ, ásu zĩka ń Dii á deziɔ Luaoo, asa a bɔánɔ nao.
Yeloboaũ zĩgɔ̃ɔ gbàɛ aa lɔɔlɛ Yudaɔzi ń kpɛ. Aàpi ń a gbɛ̃́ɔ kú ń aɛ, mɛ́ lɔɔlɛnapiɔ kú ń kpɛ.
Kɛ́ Yudaɔ lìli, ɔ̃ aa è wàlɛ sumá kpɛ ń aɛo píi, ɔ̃ aa wiilɛ̀ Diiwa. Sa'onaɔ lɛ́ kã̀aepɛ,
ɔ̃ Abia ń Yuda zĩgɔ̃ɔ kúkuakɛ̀. Kɛ́ aa kúkuakɛ̀, ɔ̃ Lua tò aa Yeloboaũ ń Isaili zĩgɔ̃ɔ fù.
Gɔɔ pɔ́ aalɛ bàalɛnɛ́, ɔ̃ Lua ń nánɛ́ ń ɔzĩ.
Ɔ̃ Abia ń a gbɛ̃́ɔ Isailiɔ kɛ̀ kɛ́lɛkɛlɛ, an zĩgɔ̃ na maa pɔ́ gàgaɔ gbɛ̃ɔn ɔ̀aasɔsɔo lɛɛ ɔ̀aa pla ń basɔooɛ (500.000).
Yudaɔ Isailiɔ bùsa gɔɔ bee, aa gbãamɔ̀nɛ́, kɛ́ aa sɔ̃kpàlɛ Dii ń deziɔ Luazi yã́i.
Abia pɛ̀lɛ Yeloboaũ zĩgɔ̃ɔzi, ɔ̃ à ń wɛ̃́lɛeɔ sìmá, Bɛtɛli ń Yesanao ń Ɛfɔ̃nɔo ń zɔ̃ɛwia pɔ́ liaaiɔ.
Yeloboaũ i dɔkɔ̃wa Abia gɔɔ lɔo, ɔ̃ Dii aà lɛ̀ a dɛ̀.
Abia gbãa kã̀fĩ. Aà nɔɔ gɛ̃o mɛ̀ndosaiɛ, aà nɛgɔ̃ɛɔ bao ń plao, nɛnɔɛɔ sɔ̃ gɛ̃o ń mɛ̀ndoo.
Abia yã́ kĩniɔ ku ãnabi Ido taalau, yã́ pɔ́ a kɛ̀ɔ ń yã́ pɔ́ a òɔ píi.
Abia gà, ɔ̃ wà aà vĩ̀ Davidi wɛ̃́lɛu, ɔ̃ aà nɛ́ Asa zɔ̃̀lɛ aà gbɛu. Aà gɔɔ bùsu ku kílikiliɛ e wɛ̃̀ kwi.
Kí Asa yã́zɛde pɔ́ Dii a Lua yei kɛ̀.
À tã́a sa'okĩiɔ gbòo, à gulɛsĩ pɔ́ wa bòɔ dàaĩ, à gbɛ̀pɛlɛɔ wìwi, à Asetaati líɔ zɔ̃̀zɔ̃.
Ɔ̃ a ò Yudaɔnɛ aa Dii ń deziɔ Lua kĩ́i wɛɛlɛ, aaiɔ aà ikoyã ń aà yãdilɛaɔ kũa.
À gulɛsĩ pɔ́ wa bò Yuda wɛ̃́lɛɔ guu dàaĩ, à tulaletikatɛakĩiɔ gbòo, ɔ̃ bùsu gɔ̃̀ dɔdɔa aà gɔɔ.
Kɛ́ bùsu gɔ̃̀ dɔdɔa màa, ɔ̃ à Yuda bùsu wɛ̃́lɛ bĩ́ideɔ kɛ̀kɛ kàlɛ. Gbɛ̃e i zĩkaaànɔ gɔɔ beeo, asa Dii tò à ĩ́ampakĩi èɛ.
A ò Yudaɔnɛ: Bùsu da wá pɔ́ ũ gbã, asa wa Dii wá Lua kĩ́i wɛ̀ɛlɛɛ. Wà wɛ̃́lɛpiɔ kɛkɛ kálɛ, wí bĩ́i liai ń gugwakĩi lɛsĩɔ a musu ń bɔlɛ gbaɔ ń a gbã́ao. Wa aà kĩ́i wɛ̀ɛlɛɛ, ɔ̃ a tò wa ĩ́ampakĩi è gupiiu. Ɔ̃ aa wɛ̃́lɛpiɔ kɛ̀kɛ kàlɛ, aalɛ namableu.
Kí Asa Yuda zĩgɔ̃ɔ vĩ gbɛ̃ɔn ɔ̀aasɔsɔo lɛɛ ɔ̀aa do ń basɔoo (300.000), baade ń a sɛ̀ngbao zɔ̃ɔo ń a sɔ̃nao. A Bɛ̃yãmɛɛ buiɔ vĩ zĩgɔ̃ɔ ũ lɔ gbɛ̃ɔn ɔ̀aasɔsɔo lɛɛ ɔ̀aa do ń basiiɔ̃o (280.000), baade ń a sɛ̀ngbao nɛ́nao ń a sáo. Ampii gɔ̃sa gbãaɔnɛ.
Etiopi gbɛ̃́ Zela bɔ̀ lɛ́ mɔ́ ń zĩgɔ̃ gbɛ̃ɔn miliɔ̃ doɔ (1.000.000) ń sɔ̃́goɔ mɛ̀n ɔ̀aa do ń basɔoo (300), aa mɔ̀ e Malesa.
Kí Asa bɔ̀ gɛ̀ daiaàlɛ, ɔ̃ aa zĩ'ɔpòokɔ̃i Zefata guzulɛu Malesa saɛ.
Ɔ̃ kí Asa lɛzù Dii a Luazi à mɛ̀: Dii, gbɛ̃e muaannɔ à dɔ gbãasaidelɛ gbãade wáao. Dii wá Lua, dɔwálɛ, asa ḿmɛ wa sɔ̃kpàlɛnzi. Wa mɔ zĩkai ń gbɛ̃́ dasidasiɛ beeɔ ń n tɔ́oɛ. Dii, ḿmɛ ń wá Lua ũ, ńsu to gbɛ̃nazĩna gbãamɔnɛo.
Ɔ̃ Dii tò Asa ń Yudaɔ Etiopiɔ fù. Kɛ́ aalɛ bàalɛ,
ɔ̃ Asa ń a zĩgɔ̃ɔ pɛ̀má e Gelaa. Aa Etiopipiɔ dɛ̀dɛ dasidasi, ɔ̃ an gbɛ̃́ pɔ́ gɔ̃̀ɔ i fɔ̃ fɛ̀lɛńnɔ lɔo, asa Dii ń a zĩgɔ̃ɔ ń tɔ̀ɔsɔmpaɛ. Ɔ̃ Yudaɔ ń pɔ́ɔ nàaa dúuduu.
Aa lɛ̀lɛ wɛ̃́lɛ pɔ́ liaa Gelaaziɔwa, asa Dii tò vĩa wɛ̃́lɛpideɔ kũ̀, ɔ̃ Yudaɔ wɛ̃́lɛpiɔ pɔ́ɔ nàaa píi, asa wɛ̃́lɛpiɔ pɔ́ɔ dasi.
Aa lɛ̀lɛ pɔdãnaɔ bòoɔwa lɔ, ɔ̃ aa ń sãɔ ń ń yiongoɔ nàaa tàò Yelusalɛũ.
Lua Nisĩna dɛ̀dɛ Odede nɛ́ Azaliawa,
ɔ̃ à bɔ̀ gɛ̀ dai Asalɛ a òɛ̀: Kí Asa ń Yudaɔ ń Bɛ̃yãmɛɛ buiɔ, à ma yãma ápii. Dii kúánɔ, tó a zɛaànɔ. Tó a aà kĩ́i wɛ̀ɛlɛ, á aà e. Tó a pãkpàaàzi sɔ̃, a pãkpaáziɛ.
Isailiɔ ku Lua sĩande sai a gɔɔplakɛ̀, sa'on yãdanɛdeɔ kuo, ikoyãɔ kuo.
An taasikɛa guu aa ɛ̀a sù Dii ń Luawa, aa aà kĩ́i wɛ̀ɛlɛɛ, ɔ̃ aa aà è.
Gɔɔ bee gɛa ge sua náai vĩo, dṹnia buiɔ píi kú gili zɔ̃ɔ guuɛ.
Bui ń buio kɔ̃ tɔ̀ɔsɔmpa, wɛ̃́lɛ ń wɛ̃́lɛo kɔ̃ dɛ̃ɔnzɔ̃, kɛ́ Lua ĩadàmá ń taasi píio yã́i.
Ápiɔ sɔ̃ à sɔ̃dilɛ, ásu tó á ɔ gɔ̃ dɔázio, asa á a yãkɛa asea e.
Kɛ́ Asa ãnabikɛyã pɔ́ ãnabi Azalia, Odede nɛ́ ò mà, à sɔ̃dìlɛ, ɔ̃ à tã́a pɔ́ kú Yuda bùsuu ń Bɛ̃yãmɛɛ bùsuoɔ wòlɛwolɛ píi ń pɔ́ pɔ́ kú Ɛflaiũ bùsu gusĩsĩde wɛ̃́lɛ pɔ́ a sìɔ guuɔ. À Dii gbagbakĩi pɔ́ kú Dii kpɛ́ bilandaa aɛ kɛ̀kɛ,
ɔ̃ à Yudaɔ ń Bɛ̃yãmɛɛ buiɔ kã̀aa píi ń Ɛflaiũ bui pɔ́ mɔ̀ zɔ̃̀lɛ ń guuɔ ń Manase buiɔ ń Simɛɔ buiɔ, asa wa è Dii aà Lua kuaànɔɛ, ɔ̃ wà bɔ̀lɛ Isaili bùsuu dasidasi, wà mɔ̀ nàwà.
Kí Asa kpalablea wɛ̃̀ gɛ̃ode mɔ àaɔ̃de guu ɔ̃ aa kã̀aa Yelusalɛũ.
Zĩbeezĩ aa sa'ò Diiwa ń pɔ́ pɔ́ aa nàaa aa sùòeɔ, zù mɛ̀n ɔ̀aa àaɔ̃ ń basɔoo (700) ń sãɔ mɛ̀n ɔ̀aasɔsɔo lɛɛ sopla (7.000).
Aa lɛgbɛ̃̀ aa mɛ̀ wà Dii ń deziɔ Lua kĩ́i wɛɛlɛ ń nɔ̀sɛmɛndoo, ń sɔ̃ iɔ kuwà.
Gbɛ̃́ pɔ́ gì Dii Isailiɔ Lua kĩ́i wɛɛlɛi à gàɛ, nɛ́fɛ̃nɛnan nò, gbɛ̃zɔ̃ɔn nò, gɔ̃ɛn nò, nɔɛn nò.
Aa lɛ́pi gbɛ̃̀ Diiɛ ń kɔ̃fĩ gbãao ń pɔna wiio ń kã̀aepɛao ń kuupɛaoɛ.
Yuda bùsudeɔ pɔ kɛ̀na lɛ́ pɔ́ wa gbɛ̃̀pi yã́i, asa aa lɛ́pi gbɛ̃̀ ń nɔ̀sɛmɛndooɛ. Aa aà kĩ́i wɛ̀ɛlɛ ń pɔeão, ɔ̃ aa aà è, ɔ̃ a tò aa ĩ́ampakĩi è gupiiu.
Kí Asa a dazi Maaka bɔ̀ kíakɛu se, kɛ́ à Asetaati lí pɔ́ Lua ye a gĩyãio pɛ̀lɛ yã́i. Kí Asa lípi zɔ̃̀ a pàa kɛ́lɛkɛlɛ, ɔ̃ à tɛsɔ̃̀wà Sedɔ̃ guzulɛu.
À azĩa kpà Diiwa e a wɛ̃ni lɛ́uɛ, ãma i e gulɛsĩ pɔ́ wa bò sa'okĩi ũ Isaili bùsuuɔ dàaĩ píio.
À vua ń ã́nusuo ń pɔpãle pɔ́ aàpi ń a maeo dìlɛ Dii pɔ́ ũɔ sɛ̀lɛ kàlɛ Dii kpɛ́u.
Zĩ kuo e aà kpalablea wɛ̃̀ bla sɔosaideu.
Kí Asa kpalablea wɛ̃̀ bla síiɔ̃saide guu ɔ̃ Isailiɔ kí Baasa mɔ̀ lɛ̀lɛ Yuda bùsuwa, ɔ̃ àlɛ bĩ́ibo Lamai, kɛ́ gbɛ̃e suli bɔ ge àli gɛ̃ Yudaɔ kí Asa bùsuuo yã́i.
Ɔ̃ kí Asa ã́nusu ń vua pɔ́ kú Dii kpɛ́ làasiuɔ sɛ̀lɛ ń pɔ́ pɔ́ kú a bɛ làasiuɔ, à gbɛ̃́ɔ zĩ̀ò Sili bùsuu Bɛnadada pɔ́ lɛ́ kible Damasiwa à mɛ̀:
Wà lɛdoũkɛ, lá ma mae ń n maeo kɛ̀ yãawa. A ã́nusu ń vuaon kɛ. Lɛdoũ pɔ́ ń vĩ ń Isailiɔ kí Baasao gboo, i gomala ń a zĩgɔ̃ɔ.
Ɔ̃ Bɛnadada lɛdoũkɛ̀ ń Asao, à a zĩgɔ̃ɔ gbàɛ aa gɛ́ lɛ́lɛi Isaili wɛ̃́lɛɔwa. Aa Iyoni sì ń Dão ń Abɛli Bɛmaakao ń Nɛfatali bui wɛ̃́lɛ pɔ́ wì kũ̀sũa kálɛuɔ píi.
Kɛ́ Baasa a baomà, à bĩ́iboa Lamai tò à kã́mabò ń zĩpio.
Ɔ̃ kí Asa mɔ̀ ń Yudaɔ píi, aa Lama gbɛɔ ń lí pɔ́ Baasa lɛ́ bĩ́iboòɔ sɛ̀lɛ à gɛ̀ bĩ́ibòò Gɛbai ń Mizipao.
Zĩbeezĩ gu'ena Anani mɔ̀ Yudaɔ kí Asa lè, a òɛ̀: Lá n sɔ̃kpàlɛ Siliɔ kíazi, ni sɔ̃kpalɛ Dii n Luazio, Siliɔ kía zĩgɔ̃ɔ pìlimaɛ.
Etiopi ń Libiio zĩgɔ̃ɔ ń ń sɔ̃́goɔ ń sɔ̃deɔ dasi fá! Kɛ́ n sɔ̃kpàlɛ Diizi, i ń nanɛ n ɔzĩo lé?
Asa Dii ì wɛ́tɛ dṹniazi píiɛ, kɛ́ à e gbãa kã́fĩ gbɛ̃́ pɔ́ aa ńzĩa nàɛ a ɔzĩɔnɛ. N sɔũkɛkɛ̀ɛ we fá! Za gbã waɔ zĩkannɔɛ.
Ɔ̃ kí Asa pɔ pà gu'enapizi à aà dàkpɛu, kɛ́ aà za fɛ̃̀aàzi yã́ pɔ́ a ò yã́i. Gɔɔpi kí Asa wɛ́tɛ̃amɔ̀ gbɛ̃́ɔnɛ maamaaɛ.
Kí Asa yãkɛaɔ ku Yudaɔ ń Isaili kíaɔ ladau za a daalɛawa e a midɛawa.
Aà kpalablea wɛ̃̀ bla mɛ̀ndosaide guu ɔ̃ gyã aà lè a gbálaɔwa. Aà gyãpi pãsĩ, ãma i Dii kĩ́i wɛɛlɛo, sema ɛsɛdeɔ.
Aà kpalablea wɛ̃̀ bla ń mɛ̀ndoode guu ɔ̃ à gà.
Wà aà gɛ wùlɛ wúlɛkĩi pɔ́ wà pɔ́ gĩnana bui píi ń tulaleti bui yãalɛaɔ wìawa, ɔ̃ wà aà vĩ̀ mia pɔ́ wa yɔ̃̀ɛ̀ Davidi wɛ̃́lɛu. Wà tɛ́ zɔ̃ɔ kà, wà pɔ́piɔ kàu aà gɛ̀ kpɛlaa yã́i.
Aà nɛ́ Yosafa zɔ̃̀lɛ aà gbɛu, ɔ̃ à sɔukɛ̀ Isailiɔ yã́ musu.
À zĩgɔ̃ɔ kàlɛkalɛ Yuda bùsu wɛ̃́lɛ bĩ́ideɔ guu píi, mɛ́ à gudɔ̃akĩiɔ dìlɛdilɛ Yuda bùsuu ń Ɛflaiũ bui wɛ̃́lɛ pɔ́ aà mae kí Asa sìɔ.
Dii kuaànɔ, asa à Dii zɛ́ sɛ̀ lá a dezi Davidi sɛ̀ káauwaɛ, i tã́aɔ kĩ́i wɛɛlɛo.
À a mae Lua kĩ́i wɛ̀ɛlɛ, a aà yãdilɛaɔ kũa, i Isailiɔ ɔlɛsɛo.
Dii tò à zĩ́napɛ̀lɛ kpalau, ɔ̃ Yudaɔ gbadàɛ̀ ḿpii, aà àizɛɛɔ ń aà gawio zɔ̃ɔ.
Aà mi daa ía Dii yã́ musu, ɔ̃ à gulɛsĩ pɔ́ wa bò Yuda bùsuuɔ dàaĩ, à Asetaati lipɛlɛɔ zɔ̃̀zɔ̃.
Aà kpalablea wɛ̃̀ àaɔ̃de guu ɔ̃ à a ìwaɛ beeɔ gbàɛ yãdadainɛ́ Yuda wɛ̃́lɛɔ guu: Bɛnaili, Obadia, Zakali, Nɛtanɛli ń Mikaiao.
Levii buiɛ beeɔ kú ń guu: Semaia, Nɛtania, Zebadia, Asaɛli, Semilamɔ, Yonatãa, Adonia, Tobia ń Tobadoniao. Ń sa'onaɛ beeɔ lɔ: Ɛlisama ń Yolaũo.
Aa Dii ikoyã lá sɛ̀ aa gɛ̀ Yuda bùsu wɛ̃́lɛɔ kɛ̀ɛlɛò píi, aa yãdàdaonɛ́.
Ɔ̃ vĩa bùsu pɔ́ liaa Yuda bùsuziɔ deɔ kũ̀kũ Dii yã́ musu píi, aai fɛlɛ Yosafawa ń zĩoo.
Filitɛ̃ɔ mɔ̀ aà gbà ã́nusu, mɛ́ Laalubuɔ mɔ̀ɛ̀ ń sãsakaoɔ mɛ̀n ɔ̀aasɔsɔo lɛɛ sopla ń ɔ̀aa àaɔ̃ ń basɔoo (7.700) ń blesanaɔ mɛ̀n ɔ̀aasɔsɔo lɛɛ sopla ń ɔ̀aa àaɔ̃ ń basɔoo (7.700).
Yosafa lɛ́ kã́fĩ, aà gwea lɛ́ dɛdɛ. À zɛgikĩi gbãaɔ bò, à kũ̀sũakalɛwɛ̃lɛɔ kàlɛ Yuda bùsuu.
À zĩ zɔ̃ɔ kɛ̀ Yuda wɛ̃́lɛɔ guu, mɛ́ a zĩgɔ̃ gɔ̃sa gbãaɔ vĩ Yelusalɛũ.
Wà zĩgɔ̃piɔ nào an deziɔ uawaɛ. Yuda zĩgɔ̃ dɔaanaɔn kɛ: Adena ń a zĩgɔ̃ɔ gbɛ̃ɔn ɔ̀aasɔsɔo lɛɛ ɔ̀aa do ń basɔoo (300.000).
A gbɛa Yohanani ń a zĩgɔ̃ɔ gbɛ̃ɔn ɔ̀aasɔsɔo lɛɛ ɔ̀aa do ń basiiɔ̃o (280.000).
A gbɛa Amasia, Zikeli nɛ́ pɔ́ dɔ̀aa azĩa kpà Diiwa ń a zĩgɔ̃ɔ gbɛ̃ɔn ɔ̀aasɔsɔo lɛɛ ɔ̀aa do (200.000).
Bɛ̃yãmɛɛ bui nɛgɔ̃na Ɛliada ń a zĩgɔ̃ɔ gbɛ̃ɔn ɔ̀aasɔsɔo lɛɛ ɔ̀aa do (200.000), baade ń a sáo ń a sɛ̀ngbaoo.
A gbɛa Yozaba ń a zĩgɔ̃ɔ gbɛ̃ɔn ɔ̀aasɔsɔo lɛɛ ɔ̀aa do baosai (180.000), baade ń a gɔ̃kɛbɔɔ.
Dɔaanapiɔ ku kía ìwaɔ guuɛ, gbɛ̃́ pɔ́ kía ń dílɛ Yuda bùsu wɛ̃́lɛ bĩ́ideɔ guuɔ bàasi.
Yosafa àizɛɛɔ ń aà gawio zɔ̃ɔ, ɔ̃ à Ahabu nɛnɔɛ sɛ̀ a nɛ́ɛ.
Gɔɔpla gbɛa à gɛ̀ Ahabu gwai Samali. Ɔ̃ Ahabu sãɔ ń zuɔ dɛ̀dɛɛ̀ dasidasi ń gbɛ̃́ pɔ́ aa kuaànɔɔ, à nàɛwà aà gɛ lɛ́lɛɛ Lamɔtu Galadawa.
Ahabu Yosafa là à mɛ̀: Ńyɔ̃ gɛmanɔ zĩu Lamɔtu Galadao lé? Yosafa wèwà à mɛ̀: Wá doũɛ, ma gbɛ̃́ɔá n gbɛ̃́ɔnɛ. Wá gɛnnɔ zĩuɛ.
Ɔ̃ à ɛ̀a mɛ̀: Dii la gĩa.
Isailiɔ kíapi ãnabi ɛgɛnaɔ kã̀aa gbɛ̃ɔn ɔ̀aa pla, ɔ̃ à ń lá à mɛ̀: Wà gɛ́ zĩu Lamɔtu Galadadeɔwa yã̀, ge wà kã́maboɛ? Aa wèwà aa mɛ̀: Gɛ́! Lua a ń nanɛ n ɔzĩɛ.
Ɔ̃ Yosafa mɛ̀: Dii ãnabi ku la wà aà laoa?
Isailiɔ kía wèwà à mɛ̀: Gɔ̃ɛe ku lɔ, wì mɛɛ̀ Mise, Imɛla nɛ́ɛ. A fɔ̃ yãgbɛawɛ̃ɛ Diiwa fá, ãma má yeaàzi no, asa ìli àsi maa omɛɛ ziio, sema a bɛ̃̀ɛ. Ɔ̃ Yosafa mɛ̀: Ńsu o màao kí!
Ɔ̃ Isailiɔ kía a ìwaɔ do sìsi à mɛ̀: Gɛ ǹ Imɛla nɛ́ Mise sísi aà mɔ kpakpa.
Isailiɔ kía ń Yudaɔ kí Yosafao baade a kible'ula daa, aa zɔ̃lɛa ń báaɔwa pɔ́wɛngbɛ̃zɛ pɔ́ kú Samali bĩ́ibɔlɛ saɛ, ɔ̃ ãnabi ɛgɛnapiɔ lɛ́ yãyaaa'o ń aɛ.
Kenaana nɛ́ Zedekia mɔ pì lán kɔ́baɔwa à mɛ̀: Dii mɛ̀ kɔ́baɛ beeɔ ńyɔ̃ Siliɔ zɔ̃zɔ̃ò ǹ ń dɛdɛò píi.
Ɔ̃ ãnabipiɔ lɛ́ yã́ doũ o ḿpii aalɛ mɛ: Gɛ ǹ lɛ́lɛ Lamɔtu Galadawa, ńyɔ̃ fuao. Dii ń nánɛ n ɔzĩɛ.
Gbɛ̃́ pɔ́ gɛ̀ Mise sísii òɛ̀: Ãnabi dãɔ lɛ́ kɛ̀ doũɛ laɔ! Àsi maa aalɛ o kíɛ. Yã doũpi o sɔ̃. Àsi maa oɛ̀.
Ɔ̃ Mise mɛ̀: Ń Dii kuao, yã́ pɔ́ Lua ò, bee ɔ̃ má o.
Kɛ́ à kà, kí aà là à mɛ̀: Mise, wà gɛ́ zĩu Lamɔtu Galadadeɔwa yã̀, ge wà kã́maboɛ? A wèwà à mɛ̀: Gɛ ǹ lɛ́lɛwà mɛ! Ńyɔ̃ fuao. Lua ń nánɛ n ɔzĩɛ.
Ɔ̃ kí òɛ̀: Gɛ̃n ũma ń ye mà onɛ, ńsu ɛɛtomɛɛo ni? Sĩana o ń Diio.
Ɔ̃ Mise mɛ̀: Ma Isailiɔ è fãaaa sĩ̀sĩɔ pɔlɛu lán sã pɔ́ dãna vĩoɔwa. Ɔ̃ Dii òmɛɛ, gbɛ̃́piɔ dɔaana vĩo, an baade tá a bɛ ń a aafiao.
Ɔ̃ Isailiɔ kía ò Yosafaɛ: Ni ma we ya? Mi onɛ ìli àsi maa omɛɛo, sema a bɛ̃̀ɛo lò?
Ɔ̃ Mise ɛ̀a mɛ̀: Dii yãma! Ma Dii è zɔ̃lɛa báawa, luabɛ gbɛ̃́ dasiɔ zɛa aà saɛ ɔplaai ń zɛɛio.
Ɔ̃ Dii mɛ̀: Démɛ a e kɔ̃nikɛmɛɛ Ahabuɛ aà gɛ́ lɛ́lɛi Lamɔtu Galadawa, i ga wei? Wã́anɛ ò kɛ́wa, lootɛ̃ ò kɛ́wa,
ɔ̃ nisĩnae bɔ̀ mɔ̀ zɛ̀ Dii aɛ à mɛ̀: Má gɛ kɔ̃nikɛɛ̀. Ɔ̃ Dii aà là à mɛ̀: Ńyɔ̃ kɛ kpelewa ni?
Ɔ̃ a wèwà à mɛ̀: Má gɛ soso ka aà ãnabiɔnɛ ń lɛ́u nisĩn ɛɛde ũɛ. Ɔ̃ Dii mɛ̀: Ńyɔ̃ fɔ̃ kɔ̃nikɛɛ̀, ńyɔ̃ fuao. Gɛ ǹ kɛ màa.
Màa nisĩn ɛɛdepi sòso kà n ãnabiɛ beeɔnɛ ń lɛ́u, kási sɔ̃ àsi bɛ̃̀ɛ ɔ̃ Dii ò n yã́ musu.
Ɔ̃ Kenaana nɛ́ Zedekia gɛ̀ Mise sãnkɛ à mɛ̀: Zɛ́ kpele Dii Nisĩna sɛ̀ à gòa à gɛ̀ yã'ònɛi?
Ɔ̃ Mise wèwà à mɛ̀: Gɔɔ pɔ́ n gɛ ulɛi kpɛ́u kpɛa, ńyɔ̃ zɛ́pi dɔ̃.
Ɔ̃ Isailiɔ kía mɛ̀: À Mise kũ taò wɛ̃́lɛ kí Amɔ ń ma nɛ́ Yoasio kĩ́i.
À onɛ́ ma mɛ̀ aa aà dakpɛu. Aasu pɔe kpawào, sema pɛ̃ɛ ń ío e mà gɛ suò aafia.
Mise mɛ̀: Tó n su aafia, Dii mɛ́ i damɛɛ má ònɛo. Ɔ̃ Mise ɛ̀a mɛ̀: Á baade píi ma yã́pi mào lò?
Isailiɔ kía ń Yudaɔ kí Yosafao gɛ̀ Lamɔtu Galada.
Ɔ̃ Isailiɔ kía ò Yosafaɛ: Má azĩa lilɛɛ, mí si zĩu. Mpi sɔ̃ ǹyɔ̃ ku la ń n kible'ulao daa. Ɔ̃ Isailiɔ kía azĩa lìlɛ à sì zĩu.
À mɔ lè Siliɔ kía ò a sɔ̃́go dɔaanaɔnɛ à mɛ̀: Ásu gbɛ̃e wɛ zĩpiuo, nɛ́fɛ̃nɛna ge gbɛ̃zɔ̃ɔ, sema Isailiɔ kía ado.
Kɛ́ sɔ̃́go dɔaanapiɔ Yosafa è, aalɛ e Isailiɔ kíaɛ. Kɛ́ aa sùwà, ɔ̃ Yosafa wiilɛ̀, ɔ̃ Dii dɔ̀aàlɛ a tò aa gòaàla.
Asa kɛ́ aa è Isailiɔ kía no, ɔ̃ aa aà tò we.
Gbɛ̃e ka tɔ̃̀ Isailiɔgu pã yã́i, ɔ̃ à gɛ̀ Isailiɔ kíapi pà à gɛ̃̀ aà mɔ̀ ula pɛɛkĩiɔ zãnguo. A ò a sɔ̃́gobaanaɛ: Lɛliaa wà bɔ zĩu, ma kɛ'ĩaɛ we.
Zĩpi gbãakũ̀ gɔɔ bee, mɛ́ Isailiɔ kíapi zɛa a sɔ̃́go guu à dìdiwà, aà aɛ dɔa Siliɔwa e oosi. Kɛ́ ĩatɛ̃ gɛ̃̀ kpɛ́u, ɔ̃ à gà.
Kɛ́ Yudaɔ kí Yosafa lɛ́ su a bɛ Yelusalɛũ aafia,
gu'ena Yehu, Anani nɛ́ bɔ̀ gɛ̀ daiaàlɛ, a òɛ̀: N dɔa gbɛ̃vãiɔlɛ maaa? N yea gbɛ̃́ pɔ́ za Diiguɔzi maaa? A yã́i Dii pɔ fɛ̃anzi.
Ń beeo à yãmaa èma lɔ, kɛ́ n zɛò ǹ a kĩ́i wɛɛlɛ, ɔ̃ n wá bùsu Asetaati lipɛlɛɔ zɔ̃̀zɔ̃.
Yosafa ìɔ ku Yelusalɛũ, ãma ìɔ bɛ gbɛ̃́ɔ guu za Bɛɛsɛba e Ɛflaiũ bùsu gusĩsĩdeuɛ, a tò gbɛ̃́ɔ ɛ̀a sù Dii ń deziɔ Luawa.
À yã́kpalɛkɛnaɔ dìlɛdilɛ Yuda bùsu wɛ̃́lɛ bĩ́ideɔ guu.
A ònɛ́: À laaidɔ yã́ pɔ́ álɛ kɛwa, asa i kɛ gbɛ̃nazĩna álɛ kɛɛ̀o, Diiɛ. Aɔ kúánɔ á yã́gɔ̃gɔ̃anɛ guuɛ.
Àliɔ Dii vĩa vĩ. À laaika! Dii wá Lua lí yãfaasai kɛo, ìli gbɛ̃́ zãboo, ìli gbagusaɛsio.
Yosafa Levii buieɔ ń sa'onaeɔ ń Isaili uabeleeɔ dìlɛ Yelusalɛũ Dii yã́kpalɛkɛnaɔ ũ aaɔ lɛkpaaɔ bɔaa. Ɔ̃ aa ku Yelusalɛũ.
À yãdìlɛnɛ́ à mɛ̀: Àɔ Dii vĩa vĩ, í zĩkɛɛ̀ ń náaio ń nɔ̀sɛmɛndoo.
Tó á gbɛ̃́ pɔ́ kú ń wɛ̃́lɛɔ guuɔ mɔ̀wá ń yã́o, gbɛ̃dɛa yã́ ge ikoyã pãlen nò, yãdilɛa ge ɔtondɔkĩi ge yãdilɛnɛn nò, àli lɛdamá, kɛ́ aasu tàaekɛ Diiɛ, i pɔkũmabɔbɔwá ń á gbɛ̃́ɔo yã́i. Àɔ kɛ màa, kɛ́ ásu duunakɛo yã́i.
Sa'onkia Amalia mɛ́ á gbɛ̃zɔ̃ɔ ũ Dii yã́pii musu. Isimaɛla nɛ́ Zebadia, Yudaɔ gbɛ̃zɔ̃ɔ mɛ́ á gbɛ̃zɔ̃ɔ ũ kí yã́ musu. Levii buiɔ mɛ́ á lakɛ̃naɔ ũ. À sɔ̃dilɛ àɔ zĩkɛ yã́piɔwa, Dii iɔ kú ń gbɛ̃maaɔɛ.
Bee gbɛa Mɔabuɔ ń Amɔniɔ ń Mɛu buieɔ mɔ̀ zĩkai ń Yosafao.
Wà mɔ̀ wa ò Yosafaɛ: Zĩgɔ̃ dasiɔ bɔ̀ Ɛdɔũ bùsuu Ísida Wiside baale, aalɛ mɔ́ zĩkainnɔ. Aa kà Asasɔ̃ Tamaa kɔ̀. Ɔ̃mɛ Ɛ̃ngɛdi ũ.
Vĩa Yosafa kũ̀, ɔ̃ à zɛ̀ò à dɔnlɛ gbɛa Diiwa, ɔ̃ à gɔɔdìlɛ Yudaɔnɛ aa lɛye ḿpii.
Ɔ̃ Yudaɔ kã̀aa dɔnlɛ gbɛaa Diiwa yã́i. Aa bɔ̀ Yuda bùsu wɛ̃́lɛ píi guu aa mɔ̀ aà kĩ́i wɛɛlɛi.
Yosafa fɛ̀lɛ zɛ̀ Yelusalɛũdeɔ ń Yuda pɔ́ kãaaa Dii ua dafu guuɔ kpɛɛlɛ
à mɛ̀: Dii wá deziɔ Lua, Lua Musuden n ũo lò? Niɔ kible bui píi bùsuwa. Gbãa ń ikoo ku n ɔzĩɛ, gbɛ̃e lí fɔ̃ kpànɛo.
Wá Lua, n gbɛ̃́ pɔ́ kú yãa bùsuɛ beeuɔ yà n gbɛ̃́ Isailiɔnɛ, ɔ̃ ń kpà n gbɛ̃na Ablahaũ buipiɔwa e gɔɔpii.
Wá kú a guu, wa kpɛ́ɛ bee dɔ̀unɛ wa mɛ̀,
tó ń tò músi wá lé, kɛ́ ńlɛ wá wɛtã yã́i, fɛ̃nda ge gagyã ge nɔanan nò, wá zɛ n aɛ kpɛ́ pɔ́ n tɔ́ kuwàɛ bee kpɛɛlɛ, wí wiilɛma wá taasikɛa guu, ní síwanɔ, ní wá suaba.
Tia kɛ́wa, Amɔniɔ ń Mɔabuɔ ń Sei gbɛ̀sĩsĩdeɔ fɛ̀lɛwanɔ. Kɛ́ Isailiɔ bɔ̀lɛ Egipi, ni we aa lɛ̀lɛ ń bùsuɔwao, ɔ̃ aa pã̀alɛnɛ́, aai ń midɛo.
Gwa lá aalɛ kɛwɛ̃ɛ sa, aa mɔ̀ lɛ́ wá yá aalɛ wá bɔlɛ bùsu pɔ́ ń kpàwáu.
Wá Lua, ńyɔ̃ yã́gɔ̃gɔ̃ńnɔo lé? Wápiɔ, wá gbãa vĩ zĩgɔ̃ dasidasi pɔ́ fɛ̀lɛwáɛ beeɔ ɔzĩo. Wá dɔ̃ lá wá kɛo. Wá wɛ́ dɔnzi.
Yudaɔ sĩ Dii aɛ we ń ń nɔɛɔ ń ń nɛ́ɔ.
Levii nɛ́ Asafa bui Yaaziɛ, Zakali nɛ́, Benaia tɔũna, Yeiɛli sĩ́wɛna, Matania sɔ̃kpaɛ ku zã guu we, ɔ̃ Dii Nisĩna dɛ̀dɛwà
à mɛ̀: Kí Yosafa ń Yelusalɛũdeɔ ń Yudaɔ píi, à swã́kpa! Yã́ pɔ́ Dii òɛ́n kɛ: Ásu to vĩa á kũo. Ásu bílikɛ zĩgɔ̃ dasidasipiɔ yã́ musuo, asa zĩpi dɛ á yã́ ũo, Lua yã́ɛ.
À gɛ́má zia. Zizi gbɛbɔlɛ ɔ̃ aa sɛ́, á ń le guzulɛ lɛ́wa bɔaa ń Yeluɛli gbáao.
I kɛ á zĩka we no. À zɛ tɛɛɛ, í e lá Dii a á suaba. Yelusalɛũdeɔ ń Yudaɔ píi, ásu to vĩa á kũo, ásu bílikɛo. À gɛ́má zia, Dii aɔ kúánɔɛ.
Yosafa kùlɛ à mipɛ̀lɛ, ɔ̃ Yelusalɛũdeɔ ń Yudaɔ píi kùlɛ Diiɛ aa wùlɛ ń gbɛɛu.
Ɔ̃ Levii nɛ́ Kɛata ń Koleo buiɔ fɛ̀lɛ lɛ́ Dii Isailiɔ Lua sáaukpa gbã́ugbãu.
Aa fɛ̀lɛ kɔɔ káaukaau, ɔ̃ aa Tekoa gbáa zɛ́ sɛ̀. Kɛ́ aalɛ dazɛu, ɔ̃ Yosafa mɛ̀: Yelusalɛũdeɔ ń Yudaɔ, à ma yãma. À Dii á Lua náaikɛ, i á gba gbãa. À aà ãnabiɔ yã́si, á tá i kɛ na.
Kɛ́ à lɛkpàaĩńnɔ, ɔ̃ à gbɛ̃́ɔ dìlɛ aa dɔaa zĩgɔ̃ɔnɛ, aaɔ lɛsi Diiɛ ń ń lousisi'ulaɔ daa, aaɔ mɛ: À Dii sáaukpa, asa aà gbɛ̃kɛ láaa vĩo.
Gɔɔ pɔ́ aa nà lɛsiawa ń gulakɛao ń Dii táasilɛao, ɔ̃ Diipi tò Amɔniɔ ń Mɔabuɔ ń Sei gbɛ̀sĩsĩde pɔ́ aalɛ lɛ́lɛ Yuda bùsuwapiɔ kpàkpakɔ̃a, ɔ̃ zĩ zɔ̃̀lɛmá.
Ɔ̃ Amɔniɔ ń Mɔabuɔ lɛ̀lɛ Sei gbɛ̀sĩsĩdeɔwa, kɛ́ aa e ń dɛdɛ míɔmiɔ yã́i. Kɛ́ aa ń dɛdɛ aa làa, aa lìaa ń kɔ̃o, aalɛ kɔ̃ dɛdɛ.
Kɛ́ Yudaɔ kà gugwakĩi gbáau, kɛ́ aa zĩgɔ̃ɔ kĩ́i gwà, ɔ̃ aa ń gɛɔ è kpálɛ tɔɔlɛ, gbɛ̃e i bɔo.
Yosafa ń a gbɛ̃́ɔ gɛ̀ ń pɔ́ɔ naaai, ɔ̃ aa pɔtuoɔ ń kũ̀sũaɔ ń pɔkasaɔ ń pɔ́ bɛɛɛdeɔ è zɔ̃ɔzɔ̃ɔ. Aa nàaa, aai fɔ̃ sɛ̀ píio. Aa ń pɔ́ɔ sɛ̀lɛ e gɔɔ àaɔ̃ɛ, kɛ́ a zɔ̃ɔ yã́i.
A gɔɔ síiɔ̃de zĩ́ aa kã̀aa Sáaukpaguzulɛu, asa wekĩi aa Dii sáaukpàu. Ɔ̃ wì mɛ gupiɛ Sáaukpaguzulɛ e ń a gbão.
Yelusalɛũdeɔ ń Yudaɔ píi ɛ̀a lɛ́ tá Yelusalɛũ ń pɔnao, Yosafa mɛ́ dɔaaa, asa Dii tò aa pɔnakɛ̀ ń ibɛɛɔ yã́ musuɛ.
Kɛ́ aa kà Yelusalɛũ, aa gɛ̀ Dii ua ń mɔɔnlɛao ń domalɛao ń kã̀aepɛao.
Kɛ́ bùsu píi kíaɔ mà lá Dii zĩkà ń Isailiɔ ibɛɛɔ, Lua tò vĩa ń kṹ ḿpii.
Ɔ̃ Yosafa zɔ̃lɛa báawa yãkelesai, aà Lua aà gbà ĩ́ampakĩi gupiiu.
Lá Yosafa dɛ Yudaɔ kía ũn we. Aà wɛ̃̀ bla sɔosaide guu ɔ̃ à kpalablèu à zɔ̃̀lɛ báawa Yelusalɛũ wɛ̃̀ baasɔo. Aà da tɔ́n Azuba, Seli nɛ́ɛ.
À zɛ̀ ń a mae kí Asa yãkɛaɔ, i pãalɛo, à yã́ pɔ́ Dii yei kɛ̀.
Ń beeo i gulɛsĩ pɔ́ wa bòɔ daaĩo. E tia gbɛ̃́ɔ i ń sɔ̃ wɛ̃ ń deziɔ Luaɛo.
Yosafa yã́ kĩniɔ ku Anani nɛ́ Yehu yã́ pɔ́ kú Isaili kíaɔ ladau za a kpalablea daalɛawa e a midɛawa.
Gbɛzã Yudaɔ kí Yosafa lɛdoũkɛ̀ ń Isailiɔ kí Aazia pɔ́ dɛ yãvãikɛna ũo.
Yosafa lɛdoũkɛ̀aànɔ gó'ilɛna laatabɔɔ kɛa yã́ musuɛ. Kɛ́ wà gópiɔ kɛ̀ Ɛziɔ̃gɛbɛɛ,
Dodava nɛ́ Ɛliɛzɛɛ, Malesa gbɛ̃́ ãnabikɛkɛ̀ Yosafaɛ à mɛ̀: Lá n lɛdoũkɛ̀ ń Aaziao, Dii a zĩ pɔ́ ń kɛ̀ɔ gbooɛ. Ɔ̃ gópiɔ wìwi, aai e bɔ̀ ń táo ísiaa wà laataò seo.
Kɛ́ Yosafa gà, wà aà mia kpàkɔ̃i ń a deziɔ Davidi wɛ̃́lɛu, ɔ̃ aà nɛ́ Yeholaũ zɔ̃̀lɛ aà gbɛu.
Yeholaũ dãunaɔn kɛ: Azalia, Yeiɛli, Zakali, Azaliahu, Mikaila ń Sefatiao. Isailiɔ kí Yosafa nɛ́ɔn we píi.
An mae ń gbá ã́nusu ń vuao ń pɔ́ bɛɛɛdeɔ maamaaɛ ń Yuda bùsu wɛ̃́lɛ bĩ́ideɔ, ɔ̃ à Yeholaũ kpà kpalau, kɛ́ aà yoaɛ yã́i.
Kɛ́ Yeholaũ zĩ́napɛ̀lɛ gíũgiũ a mae kpalau, ɔ̃ à a dãunapiɔ dɛ̀dɛ ń fɛ̃ndao ḿpii ń Yuda kíaeɔ lɔ.
Aà wɛ̃̀ baakwi ń plaode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ swaaɔ̃ɛ.
À Isaili kíaɔ ɔlɛsɛ̀ lán Ahabu bɛdeɔwaɛ, asa à Ahabu nɛnɔɛ sɛ̀ nɔ ũɛ, ɔ̃ à yã́ pɔ́ Dii yeio kɛ̀.
Dii i we Davidi buiɔ kàalɛo, kɛ́ aà bàa kú ń Davidio yã́i, asa à lɛgbɛ̃̀ɛ̀ à mɛ̀ aà bui aɔ dɛ kía ũ gɔɔpiiɛ.
Yeholaũpi kpalablea gɔɔ Ɛdɔũɔ ńzĩa sì Yudaɔwa, ɔ̃ aa ńzĩa kía kpà.
Ɔ̃ Yeholaũ gɛ̀ we ń a ìwaɔ ń a sɔ̃́goɔ píi, ɔ̃ Ɛdɔũɔ koezɔ̃̀aàzi ń a sɔ̃́godeɔ. Ɔ̃ à fɛ̀lɛ gwãasĩna, à ń kɛ̃aa à tà.
Ɔ̃ Ɛdɔũɔ ńzĩa sì Yudaɔwa e ń a gbão. Gɔɔ bee ɔ̃ Libenadeɔ ńzĩa sì Yudaɔwa lɔ, kɛ́ Yeholaũ pãkpà Dii a deziɔ Luazi yã́i.
À gulɛsĩɔ bò Yuda bùsu sĩ̀sĩɔwa se, ɔ̃ a tò Yelusalɛũdeɔ gbãlɛ̀ tã́a yã́ musu e Yudaɔ gɛ̀ kɛ̃̀ Diiwa.
Ãnabi Ɛlia lá kpã̀sãɛ̀ à mɛ̀: Dii n dezi Davidi Lua mɛ̀, ni n mae Yosafa ge Yudaɔ kí Asa ɔlɛsɛo.
N Isaili kíaɔ ɔlɛsɛ̀, ń tò Yelusalɛũdeɔ ń Yudaɔ píi gbãlɛ̀ tã́a yã́ musu lá Ahabu bɛdeɔ kɛ̀wa. N n dãunaɔ dɛ̀dɛ lɔ, n mae bɛde pɔ́ an maa dɛnlapiɔ.
Dii a to kìsia zɔ̃ɔ n gbɛ̃́ɔ le ń n nɛgɔ̃ɛɔ ń n naɔ ń n àizɛɛɔ píiɛ.
Mpi sɔ̃, gyã zɔ̃ɔ a n le, i gɔɔplakɛnnɔ. Ńyɔ̃ nɔ̀sɛ gyã kɛ e ǹ n nɔna pa gbɔ̃ ũ.
Dii Filitɛ̃ɔ ń Laalubu pɔ́ kú Etiopi saɛɔ sóikɛ̀ Yeholaũwa.
Ɔ̃ aa lɛ̀lɛ Yudaɔwa aa sì ń bùsuu, aa kibɛ pɔ́ɔ sɛ̀lɛ píi ń aà nɛ́ɔ ń aà naɔ. Aà nɛgɔ̃ɛe i gɔ̃ɛ̀o, mɛ́ i kɛ aà nɛ́ gbɛzãna Aazia bàasio.
Yã́piɔ píi gbɛa Dii tò gyã pɔ́ a gbã́gbãòo aà lè a nɔnau.
Gyãpi gɔɔplakɛ̀aànɔ, a ye kaiaànɔ wɛ̃̀ pla, ɔ̃ gyãpi aà nɔnaɔ bɔ̀lɛ, à gà ń wãwã zɔ̃ɔo. Aà gbɛ̃́ɔ i tɛ́ zɔ̃ɔ kaɛ̀ aà gɛ̀ kpɛlaa yã́i lá aa kɛ̀ aà deziɔnɛwao.
Yeholaũ wɛ̃̀ baakwi ń plaode guu ɔ̃ à kpalablèu, à zɔ̃̀lɛ báawa Yelusalɛũ wɛ̃̀ swaaɔ̃ɛ. Kɛ́ à ã́nuatò, gbɛ̃e i aà bɛɛkɛo, ɔ̃ wà aà vĩ̀ Davidi wɛ̃́lɛu, wi aà mia kpakɔ̃i ń kía kĩniɔo.
Yelusalɛũdeɔ aà nɛ́ gbɛzãna Aazia kpà kpalau aà gbɛu, kɛ́ gbãamɔnɛde pɔ́ sì ń bòou ń Laalubuɔ aà vĩ̀iɔ dɛ̀dɛ píi yã́i. Ɔ̃ Yudaɔ kí Aazia, Yeholaũ nɛ́ nà kpalableawa.
Aà wɛ̃̀ bao ń plaode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ doɛ. Aà da tɔ́n Atalia, Ɔmɛli tɔũnaɛ.
Aàpi sɔ̃ à Ahabu bɛdeɔ ɔlɛsɛ̀, asa aà da mɛ́ nàɛwà ń vãikɛao.
À yã́ pɔ́ Dii yeio kɛ̀ lán Ahabu bɛdeɔwa, asa aamɛ aa gɔ̃̀ aà lɛdamadeɔ ũ aà mae gaa gbɛa, ɔ̃ aa aà ɔ̃̀ɔkpà.
À ń lɛdama mà, ɔ̃ à gɛ̀ nà Isailiɔ kí Ahabu nɛ́ Yolaũwa, aa gɛ̀ zĩkai ń Siliɔ kí Azaelio sãnu Lamɔtu Galada. Siliɔ Yolaũ kɛ̀'ĩa,
ɔ̃ à ɛ̀a tà Yezɛlɛɛ e a bɔ àɔ láa. Ɔ̃ Aazia gɛ̀ wɛ́kpalɛiaàzi we.
Aazia gɛa Yolaũ gwai bɔ̀ Lua kĩ́iɛ, kɛ́ wà e aà dɛ yã́i. Kɛ́ à kà, à bɔ̀ ń Yolaũo, aa gɛ̀ dai Nimisi nɛ́ Yehulɛ. À mɔ lè Dii Yehu dìlɛ aà Ahabu bɛdeɔ midɛɛ.
Gɔɔ pɔ́ Yehupi lɛ́ sɛ́ ń Ahabu bɛdeɔ màa, à kpàaũ ń Yuda kíaɔ ń Aazia vĩ̀i nɛ́ pɔ́ dɛ aà ìwaɔ ũɔ, ɔ̃ à ń dɛdɛ.
Wà gɛ̀ Aazia wɛ̀ɛlɛ, ɔ̃ wà aà è ulɛa Samali, ɔ̃ wà aà kũ̀ wà sùò Yehuɛ, ɔ̃ wà aà dɛ̀. Wà aà vĩ̀, asa wà mɛ̀ Yosafa pɔ́ Dii kĩ́i wɛ̀ɛlɛ ń nɔ̀sɛmɛndoo tɔũnaɛ. Aazia bɛ gbɛ̃e ku à zɔ̃ɔkũ̀ à kà kpalableao.
Kɛ́ Aazia da Atalia è a nɛ́ Aaziapi gà, ɔ̃ à nà Yuda kíabuiɔ dɛdɛawa,
ɔ̃ kí Yeholaũ nɛnɔɛ Yosɛba Aazia nɛ́ Yoasi sɛ̀ ń saɛ kíanɛ pɔ́ wàlɛ ń dɛdɛpiɔ guu, ɔ̃ à aà ùlɛ kpɛa pɔ́ liiɔ kálɛau ń nɔɛ pɔ́ lɛ́ yɔ̃́ kpawào. Kí Yeholaũ nɛ́ Yosɛbapi mɛ́ sa'onkia Yoiada nɔ ũ, Aazia dãeɛ. À nɛ́pi ùlɛ Ataliaɛ, i e aà dɛ̀o.
Ɔ̃ nɛ́pi ulɛa Dii ua we ń nɔɛpiɔ e wɛ̃̀ soolo, gɔɔ pɔ́ Atalia lɛ́ kible Yuda bùsuwa.
A wɛ̃̀ soplade guu sa'onkia Yoiada bɔ̀ à sɔ̃dilɛ, ɔ̃ à lɛdoũkɛ̀ ń zĩgɔ̃ badeɛ beeɔ: Yeloaũ nɛ́ Azalia, Yohanani nɛ́ Isimaɛla, Ɔbɛdi nɛ́ Azalia, Adaia nɛ́ Maasea ń Zikeli nɛ́ Ɛlisafao.
Aa Yuda bùsu kɛ̀ɛlɛ aa Levii buiɔ ń Isaili uabeleɔ kã̀aa wɛ̃́lɛ ń wɛ̃́lɛo, ɔ̃ aa sù sãnu Yelusalɛũ.
Gbɛ̃́ pɔ́ wà ń kãaapiɔ yãyè ń kío Lua ua. Ɔ̃ Yoiada mɛ̀: Kía nɛ́pi a kpalable, lá Dii a lɛgbɛ̃̀ Davidi buiɔ yã́ musuwa.
Yã́ pɔ́ á kɛn kɛ: Tó á sa'onaɔ ń Levii buiɔ mɔ̀ gudɔ̃ai kã́mabogɔɔzĩ, á gãli sɛ̃́iadeɔ aaɔ Lua kpɛ́ bɔlɛɔ dɔ̃́a,
á gãli plaadeɔ sɔ̃ íɔ kibɛ dɔ̃́a, á gãli àaɔ̃deɔ íɔ Ɛ̃kpalɛa Bɔlɛ dɔ̃́a, á gbɛ̃́ kĩniɔ sɔ̃, àɔ ku Dii ua.
Gbɛ̃e su gɛ̃ Dii kpɛ́uo, mɛ́ i kɛ sa'onaɔ ń Levii bui pɔ́ lɛ́ zĩkɛ weɔ bàasio. Aamɛ aa gɛ̃u, asa aa gbãlɛao, gbɛ̃́ kĩniɔ sɔ̃ à zɛ ń zĩ pɔ́ Dii dàɛ́o.
Levii buiɔ lia kízi, baade ń a gɔ̃kɛbɔɔ kũa, aai gbɛ̃́ pɔ́ sù gɛ̃̀ Dii kpɛ́u dɛ. Àɔ kú ń kío gu pɔ́ àlɛ gɛ́u píi.
Levii buiɔ ń Yudaɔ kɛ̀ lá sa'onkia Yoiada ònɛ́wa. An baade ń a gbɛ̃́ pɔ́ aalɛ kã́maboɔ ń gbɛ̃́ pɔ́ aalɛ mɔ́ ń lɛũkpakɛiɔ píi, asa Yoiada ì ń gãlie gbaɛo.
Ɔ̃ Yoiada kí Davidi sɔ̃naɔ kpà zĩgɔ̃ badepiɔwa ń a sɛ̀ngbao pɔ́ kú Dii kpɛ́uɔ, a nɛ́na ń a zɔ̃ɔo.
À gbɛ̃́ɔ kàlɛ Dii kpɛ́ ń a sa'okĩio kpɛɛlɛ, sɛa za Dii kpɛ́pi ɔplaa oi e a zɛɛ oi, baade ń a gɔ̃kɛbɔo kũa nɛ́ kíapi dɔ̃́aa yã́i.
Ɔ̃ Yoiada ń a nɛ́ɔ bɔ̀ ń nɛ́pio, aa kíafua kpàɛ̀, aa Lua ikoyã lá kpàwà. Aa nísikà aà miwa aa aà kpà kía ũ, ɔ̃ baade mɛ̀: Lua kía dɔ̃ ń aafiao!
Kɛ́ Atalia kĩ́a pɔ́ gbɛ̃́ɔ lɛ́ kɛ, aalɛ bàalɛ aalɛ wiilɛpi mà, ɔ̃ à fɛ̀lɛ gɛ̀ ń kĩ́i Dii ua.
Kɛ́ à wɛzù, à kí è zɛa a mɔ̀pɛlɛ saɛ Dii kpɛ́ kpɛɛlɛ. Zĩgɔ̃ badeɔ ń kã̀aepɛnaɔ sĩ aà saɛ, mɛ́ gbɛ̃́pii lɛ́ pɔnakɛ aalɛ kã̀aepɛ, mɛ́ lɛ̀sinaɔ dɔaaa ń táasilɛao ń pɔ́'ɔbɔnaɔ. Ɔ̃ Atalia a pɔkasaɔ ga kɛ̃̀ à wii pã̀lɛ à mɛ̀: Wà bɔ̀ ma kpɛɛ! Wà bɔ̀ ma kpɛɛ!
Sa'onkia Yoiada ò zĩgɔ̃ badepiɔnɛ: À nɔɛpi sɛ bɔò bàasi, í gbɛ̃́ pɔ́ bɔ̀ tɛaàziɔ dɛdɛ ń fɛ̃ndao. Ásu à aà dɛ Dii uao.
Gɔɔ pɔ́ nɔɛpi kà kibɛ bɔlɛ pɔ́ wì mɛ Sɔ̃́ Bɔlɛ guu, we wà aà kũ̀u wà aà dɛ̀.
Ɔ̃ Yoiada lɛdoũkɛ̀ ń Diio, kɛ́ aàpi ń kío ń gbɛ̃́piio e aaɔ dɛ Dii gbɛ̃́ɔ ũ yã́i.
Ɔ̃ wà gɛ̀ Baali kpɛ́ gbòo ḿpii, wà a sa'okĩiɔ ń a tã́aɔ wìwi, ɔ̃ wà Baali sa'ona Matã dɛ̀ sa'okĩipiɔ saɛ.
Yoiada Dii ua nà Levii bui sa'onaɔnɛ ń ɔzĩ aaɔ wɛ́tɛi. Davidi mɛ́ ń dílɛdilɛ yãa à mɛ̀, aali sa pɔ́ wì a pɔ́ kátɛu à tɛ́kũ o Diiwa a ua ń pɔnakɛao ń lɛsiao, lá a ku Mɔizi ikoyã guuwa.
À bĩ́ibɔlɛdɔ̃anaɔ dìlɛdilɛ Dii ua bɔlɛɔu, kɛ́ gbɛ̃́ gbãlɛae su gɛ̃uo, baa gbãlɛa kpele buin nò.
Ɔ̃ à zĩgɔ̃ badeɔ sɛ̀ ń gbãadeɔ ń kpalablenaɔ ń gbɛ̃́ kĩniɔ píi, aa bɔ̀ Dii ua ń kío, aa bɔ̀lɛ ń Musu Bɔlɛo aa gɛ̀ kibɛ, ɔ̃ aa kípi zɔ̃̀lɛ gĩ́naa,
ɔ̃ gbɛ̃́pii pɔ kɛ̀na bùsupiu. Atalia dɛa ń fɛ̃ndao gbɛa, wɛ̃́lɛpi gɔ̃̀ yãkelesai.
Yoasi wɛ̃̀ soplade guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ blaɛ. Aà da tɔ́n Zibia, Bɛɛsɛba nɔɛɛ.
Yoasi yã́ pɔ́ Dii yei kɛ̀ sa'onkia Yoiada gɔɔ.
Yoiada nɔsɛ̀ Yosiaɛ plaɛ, ɔ̃ à nɛgɔ̃ɛɔ ń nɛnɔɛɔ ì'ińnɔ.
Bee gbɛa Yoasi zɛ̀ò à Dii kpɛ́ kɛkɛ.
À sa'onaɔ ń Levii bui kĩniɔ sìsi, a ònɛ́: À gɛ́ Yuda wɛ̃́lɛɔ guu, í Isailiɔ wɛ̃̀'ɔ̃a kãaa à á Lua kpɛ́ kɛkɛò. À kɛ kpakpa. Levii buipiɔ i kɛ kpakpa sɔ̃o.
Ɔ̃ kí sa'onkia Yoiada sìsi, à aà là à mɛ̀: Wɛ̃̀'ɔ̃a pɔ́ Dii zɔ̀blena Mɔizi ń Isailiɔ píi dìlɛ wà kpa ikoyã zwã̀akpɛ yã́i, bɔ́yãi ni gbɛa Levii buiɔwa aa si Yelusalɛũdeɔ ń Yudaɔwa píio ni?
Asa nɔɛ vãi Atalia nɛ́ɔ mɛ́ Lua kpɛ́ gbaɔ gbòo yãa. Baa se aa zɔblè tã́aɔnɛ ń Lua kpɛ́ zĩkɛbɔɔ.
Kí mɛ̀ wà ɔkakpagolo kɛ, ɔ̃ wa kɛ̀ wa dìlɛ Dii kpɛ́ kpɛɛlɛ bɔlɛu.
Wà kpàwakɛ̀ Yelusalɛũ ń Yuda bùsuo, wà mɛ̀ baade mɔ́ Diiɛ ń wɛ̃̀'ɔ̃a pɔ́ Lua zɔ̀blena Mɔizi gbɛ̀a Isailiɔwa guwaiwaiuo.
Ɔ̃ kíaɔ ń gbɛ̃́piio mɔ̀ò ń pɔnao aa kà kpagolopiu e à pà.
Tó Levii buiɔ è kpagolopi ɔ̃a zɔ̃ɔkũ̀, ɔ̃ aaì sɛ gɛò kí ìwaɔnɛ, ɔ̃ kí lakɛ̃na ń sa'onkia plaadeo aaì mɔ a ɔ̃a bɔlɛ, aaì kpagolopi sɛ gɛ dilɛ a gbɛu. Màa aaìɔ kɛ lá gu lɛ́ dɔ e ɔ̃a gɛ̀ zɔ̃ɔkũ̀.
Kí ń Yoiadao ɔ̃api kpà Dii uazĩkɛnaɔ gbɛ̃zɔ̃ɔɔwa, ɔ̃ aaìɔ fĩaboò gbɛ̀'ãnaɔ ń li'ãnaɔ ń kpɛdɔnaɔnɛ, aaɔ Dii kpɛ́ kɛkɛò. Aaì fĩabo gbɛ̃́ pɔ́ aaì mɔsi ń mɔgotɛ̃opiɔnɛ lɔ.
Zĩpi dɔaanaɔ zĩkɛ̀, ɔ̃ Lua kpɛ́ kɛkɛa táa'ò ń ɔzĩ, aa tò kpɛ́pi sù a gbɛu lá a káauwa.
Kɛ́ aa zĩpi mìdɛ, aa mɔ̀ ɔ̃a pɔ́ gɔ̃̀ kpà kí ń Yoiadaowa, ɔ̃ wà Dii kpɛ́ zĩkɛbɔɔ pìò, sa pɔ́ wì a pɔ́ kátɛu à tɛ́kũ okĩi pɔ́ɔ ń toonaɔ ń vua pɔeɔ ń ã́nusu pɔeɔ. Wìɔ sa pɔ́ wì a pɔ́ kátɛu à tɛ́kũ o Dii ua mɔ̀ɔmɔɔ Yoiada gɔɔɛ.
Yoiada zikũ̀ táotaoɛ. Aà wɛ̃̀ basoolokwide guu ɔ̃ à gà.
Wà aà vĩ̀ Davidi wɛ̃́lɛu, wà aà mia kpàkɔ̃i ń kíaɔ, asa à yãmaakɛ̀ Isaili bùsuu Luaɛ ń Luapi kpɛ́o yã́ musuɛ.
Yoiada gaa gbɛa Yuda kíaɔ mɔ̀ kulɛkɛ̀ kíɛ, ɔ̃ à ń yãmà.
Aa pãkpà Dii ń deziɔ Lua kpɛ́zi, aa zɔblè Asetaati lipɛlɛɔnɛ ń tã́a pãleɔ. Ɔ̃ Dii pɔ pà Yelusalɛũdeɔ ń Yudaɔ píizi tàae pɔ́ aa kɛ̀pi yã́i.
À ãnabiɔ zĩ̀má aa ɛa suwa, aalɛ ń tàaeɔ onɛ́, aai swã́sɛio.
Lua Nisĩna dɛ̀dɛ sa'onkia Yoiada nɛ́ Zakaliwa, ɔ̃ à zɛ̀ gbɛ̃́ɔ aɛ, a ònɛ́: Lua mɛ̀, àkɛa a pã a yã́ai? A bɔánɔ nao. Lá a pãkpà Diizi, à pãkpàázi sɔ̃ɛ.
Ɔ̃ aa lɛkpàaĩaàzi, aa aà pàpa ń gbɛo Dii ua, kɛ́ kí mɛ́ ò yã́i, ɔ̃ à gà.
Gbɛ̃kɛ pɔ́ Zakali mae Yoiada kɛ̀ kí Yoasiɛ yã́ i dɔaàguo, ɔ̃ à aà nɛ́pi dɛ̀. Gɔɔ pɔ́ nɛ́pi lɛ́ ga à mɛ̀: Dii a yã́ pɔ́ wa kɛ̀mɛɛ e, i a tɔsimɛɛ.
Kɛ́ wɛ̃̀ sù, Sili zĩgɔ̃ɔ fɛ̀lɛ ń Yoasio, ɔ̃ aa lɛ̀lɛ Yuda bùsuwa ń Yelusalɛũo. Aa Yuda dɔaanaɔ dɛ̀dɛ píi, ɔ̃ aa pɔ́ɔ nàaa aa kpã̀sã ń kíaɛ Damasi.
Baa kɛ́ Sili zĩgɔ̃ɔ dasio, Dii Yoasi zĩgɔ̃ pɔ́ aa dasi maamaaɔ nànɛ́ ń ɔzĩ, asa aa pãkpà Dii an deziɔ Luaziɛ. Màa yã́ zɔ̃̀lɛ Yoasiwa.
Kɛ́ Siliɔ tà, aa Yoasi tò we, à kɛ̀'ĩa maamaaɛ, ɔ̃ aà ìwaɔ lɛkpàaĩaàzi, kɛ́ à sa'ona Yoiada nɛ́ dɛ̀ yã́i, ɔ̃ aa aà dɛ̀ a liia. Kɛ́ à gà, wà aà vĩ̀ Davidi wɛ̃́lɛu, ãma wì aà mia kpakɔ̃i ń kíaɔo.
Amɔni nɔɛ Simɛata nɛ́ Yozaba ń Mɔabu nɔɛ Somɛɛ nɛ́ Yozabao mɛ́ gbɛ̃́ pɔ́ lɛkpàaĩaàzipiɔ ũ.
Aà nɛ́ɔ yã́ ń ãnabikɛyã pɔ́ wa ò aà musuo ń Lua kpɛ́ kɛkɛa yã́o, yã́piɔ ku kíaɔ ladau. Aà nɛ́ Amazia mɛ́ zɔ̃̀lɛ kpalau aà gbɛu.
Amazia wɛ̃̀ baasɔode guu ɔ̃ à nà kpalableawa, à zɔ̃̀lɛ kpalau Yelusalɛũ wɛ̃̀ baakwi mɛ̀ndosaiɛ. Aà da tɔ́n Yoadã, Yelusalɛũ nɔɛɛ.
À yã́ pɔ́ Dii yei kɛ̀, ãma i kɛ ń nɔ̀sɛmɛndoo no.
Kɛ́ à zĩ́napɛ̀lɛ kpalau, à a ìwa pɔ́ aa a mae dɛ̀ɔ dɛ̀dɛ.
Lá a ku Mɔizi ikoyã láuwa, i ń nɛ́ɔ dɛdɛo. Lápi guu Dii mɛ̀, maeɔ ga ń nɛ́ɔ duuna yã́io, mɛ́ nɛ́ɔ ga ń maeɔ duuna yã́io. Baade a ga azĩa duuna yã́iɛ.
Amazia Yudaɔ kã̀aa, ɔ̃ à Yudaɔ ń Bɛ̃yãmɛɛ buiɔ kpaalɛ̀ gã ń gão an uaɔwa. À zĩgɔ̃ gbɛ̃ɔn basɔoɔ dɔaanaɔ dìlɛdilɛ ń zĩgɔ̃ gbɛ̃ɔn ɔ̀aa sɔoɔ pɔ́o. Ɔ̃ à gbɛ̃́ pɔ́ kà wɛ̃̀ bao ge a dɛaɔ nào, aa kà gbɛ̃ɔn ɔ̀aasɔsɔo lɛɛ ɔ̀aa do ń basɔoo (300.000). An sɔu mà aa gɛ́ zĩlau, baade ń a sɔ̃nao ń a sɛ̀ngbaoo.
À Isaili zĩgɔ̃ɔ sɛ̀ à fĩabònɛ́ gbɛ̃ɔn ɔ̀aasɔsɔo lɛɛ basɔo (100.000) ń ã́nusuo tɔnu àaɔ̃ ń kĩnio.
Ɔ̃ Lua gbɛ̃e mɔ òɛ̀: Kí, ńsu gɛ́ ń Isaili zĩgɔ̃piɔo, asa Dii kú ń Isailiɔ lɔo, a kú ń Ɛflaiũ buipiɔo.
Baa tó n gɛ n nɛgɔ̃nkɛ kɛ̀ zĩlau, Lua a to n ibɛɛɔ n fuɛ, asa Lua mɛ́ gbãa vĩ à n misi ge à n sɔ̃ɔlɛ.
Ɔ̃ Amazia Lua gbɛ̃́pi là à mɛ̀: Ãnusu pɔ́ ma fĩabòò Isaili zĩgɔ̃piɔnɛ sɔ̃ bɛ? Ɔ̃ Lua gbɛ̃́pi wèwà à mɛ̀: Dii a a gɛ̃ɛ kpama dɛ beea.
Ɔ̃ Amazia Ɛflaiũ zĩgɔ̃ pɔ́ mɔ̀ a kĩ́ipiɔ gbàɛ ń bɛ. An pɔ pà Yudaɔzi maamaa, ɔ̃ aa tà ń bɛ ń pɔfɛ̃ zɔ̃ɔo.
Amazia sɔ̃dìlɛ à dɔ̀aa a gbɛ̃́ɔnɛ Guzulɛ Wisideu, ɔ̃ à Ɛdɔũɔ dɛ̀dɛ gbɛ̃ɔn ɔ̀aasɔsɔo lɛɛ kwi (10.000).
Yuda zĩgɔ̃ɔ gbɛ̃́ɔ kũ̀kũ bɛ̃́ɛ gbɛ̃ɔn ɔ̀aasɔsɔo lɛɛ kwi (10.000), aa gɛ̀ńnɔ gbɛ musu, ɔ̃ aa ń zuzu zĩ́lɛ, aa pũ̀napũna ḿpii.
Zĩgɔ̃ pɔ́ Amazia ń gbáɛ, i we aa gɛ̀anɔ zĩlauopiɔ, kɛ́ aalɛ tá, aa lɛ̀lɛ Yuda bùsu wɛ̃́lɛɔwa za Samali e à gɛ̀ pɛ̀ Bɛtoloniwa, aa gbɛ̃́ɔ dɛ̀dɛ gbɛ̃ɔn ɔ̀aasɔsɔo lɛɛ àaɔ̃ (3.000), ɔ̃ aa ń pɔ́ɔ nàaa dúuduu.
Kɛ́ Amazia sù ń Ɛdɔũɔ dɛdɛao, à sù ń ń tã́aɔ. À ń pɛ̀lɛpɛlɛ azĩaɛ, ɔ̃ ìɔ kúlɛnɛ́, ìɔ tulaletikanɛ́ tɛ́a.
Ɔ̃ Dii pɔ pà Amaziazi, à ãnabi zĩ̀wà à mɛ̀: Àkɛa ńlɛ kɛ Ɛdɔũɔ tã́aɔnɛ kɛ̀kɛi? Pɔ́ pɔ́ aai fɔ̃ Ɛdɔũɔ bɔ̀ n ɔzĩoa?
Gɔɔ pɔ́ àlɛ yã'o kíɛ, ɔ̃ kípi òɛ̀: Wa n dilɛ ma lɛdamade ũ yã̀? Nílɛ! Tó n gi, wa n wɛtã fá! E ãnabipi àɔ gɛ́ nílɛi, à mɛ̀: Má dɔ̃ kɛ́ Dii zɛ̀ ń n dɛaoɛ, asa n yã́pi kɛ̀, ɔ̃ ni ma lɛdama mao.
Yudaɔ kí Amazia lɛkpàaĩ ń a gbɛ̃́ɔ, ɔ̃ à gbɛ̃́ɔ zĩ̀ Isailiɔ kí Yehoasi, Yoaaza nɛ́, Yehu tɔũnawa, a òɛ̀: Mɔ wà wɛsikɔ̃lɛ zĩlau.
Isailiɔ kí Yehoasi wèwà à mɛ̀: Libã bùsu lɛaa lɛ́kpãsãkɛ̀ Libã bùsu sɛdɛ líɛ, à mɛ̀ aà a nɛnɔɛ kpã́sã a nɛ́wa, ɔ̃ Libã bùsu wài mɔ̀ ɔ̃zɔ̃̀ lɛaapiwa.
N zĩblè Ɛdɔũɔwa, ɔ̃ n nzĩa sɛ̀ lɛsĩ, ńlɛ ĩ́anadã. Ǹ nzĩa to tɛɛɛ fá! Ɔ̃ ń ye ǹ sòle da ǹ yã'i nzĩaɛ ń Yudaɔ píia?
Ɔ̃ Amazia i swã́sɛio. Bee bɔ̀ Lua kĩ́iɛ, kɛ́ à e Yudaɔ na Yehoasiɛ a ɔzĩ, kɛ́ aa kɛ̀ Ɛdɔũɔ tã́aɔnɛ kɛ̀kɛ yã́i.
Ɔ̃ Isailiɔ kí Yehoasi mɔ̀ lɛ́lɛiwà. Aa wɛsìkɔ̃lɛ Yuda bùsu wɛ̃́lɛu Bɛsɛmɛsi.
Isailiɔ Yudaɔ fù, ɔ̃ Yudapiɔ lɛ̀kɔ̃wa, baade tà a bɛ.
Yehoasi Amazia kũ̀ Bɛsɛmɛsi we, à bɔ̀lɛaànɔ Yelusalɛũ, ɔ̃ à a bĩ́i gbòo gã̀sĩsuu ɔ̀aa pla za Ɛflaiũ Bɔlɛu e à gɛ̀ pɛ̀ Gola Bɔlɛwa.
À vua ń ã́nusuo ń pɔ́ pɔ́ kú Ɔbɛdɛdɔũ kĩ́i Lua ua sɛ̀lɛ píi ń pɔ́ pɔ́ kú kibɛ làasiuɔ. Ɔ̃ à gbɛ̃́ɔ kũ̀kũ tàńnɔ Samali zĩ̀zɔɔ ũ.
Yudaɔ kí Amazia kɛ̀ Yehoasi gaa gbɛa wɛ̃̀ gɛ̃oɛ.
Amazia yã́ kĩniɔ ku Yuda kíaɔ ń Isaili kíaɔ ladau za a daalɛa e a midɛawa.
Za gɔɔ pɔ́ à bɔ̀ Dii kpɛ, wà lɛkpàaĩaàzi Yelusalɛũ, ɔ̃ à bàalɛ̀ tà Lakisi. Wà gbɛ̃́ɔ gbàɛ aa pɛ̀lɛaàzi, ɔ̃ wà aà dɛ̀ we.
Wà aà gɛ sɛ̀ ń sɔ̃́o wà sùò, ɔ̃ wà aà mia kpàkɔ̃i ń a deziɔ Davidi wɛ̃́lɛu.
Ɔ̃ Yudaɔ Uzia kpà kía ũ aà mae Amazia gbɛu aà wɛ̃̀ gɛ̃o ń mɛ̀ndoode guu.
Ɔ̃mɛ Elata kɛ̀kɛ kàlɛ Yudaɔ pɔ́ ũ a mae gaa gbɛa.
Aà wɛ̃̀ gɛ̃o ń mɛ̀ndoode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ blakwi ń plaoɛ. Aà da tɔ́n Yekolia, Yelusalɛũ nɔɛɛ.
À yã́ pɔ́ Dii yei kɛ̀ lá a mae Amazia kɛ̀wa.
À Lua kĩ́i wɛ̀ɛlɛ gɔɔ pɔ́ Zakali lɛ́ vĩakɛa Luaɛ daɛ, ɔ̃ gɔɔ pɔ́ àlɛ Dii kĩ́i wɛɛlɛ, Dii tò aà yã́ɔ bɔ̀ maa.
À gɛ̀ zĩkà ń Filitɛ̃ɔ, à Gata bĩ́i gbòo ń Yabenɛ pɔ́o ń Asedoda pɔ́o. Ɔ̃ à ɛ̀a wɛ̃́lɛɔ kàlɛ Asedoda fã́ani ń gupãleɔ Filitɛ̃ bùsuu.
Lua dɔ̀aàlɛ Filitɛ̃ɔ ń Laalubu pɔ́ kú Guubaaliɔ ń Mɛu buiɔ yã́ musu.
Amɔniɔ lɛ́ falubɔ Uziaɛ, ɔ̃ à tɔbɔ̀ e à gɛ̀ pɛ̀ Egipi zɔ̃lɛwa, asa à gbãakũ̀ lɛ́ gɛɛ.
Uzia gugwakĩi lɛsĩɔ bòbo Yelusalɛũ bĩ́i wa Gola Bɔlɛ ń Guzulɛ Bɔlɛo ń gola pãleo musu, mɛ́ a boa gbãa.
À gugwakĩi lɛsĩɔ bòbo gbáau lɔ, mɛ́ à lɔ̀ɔ yɔ̃̀yɔ̃ dasi, kɛ́ a pɔtuoɔ vĩ dasi gusĩsĩdeu ń gusalalao yã́i. A buazĩkɛnaɔ ń vɛ̃ɛbu zĩkɛnaɔ vĩ gusĩsĩdeu ń gutaaedeo, asa a ye buaiɛ.
A zĩgɔ̃ɔ vĩ, aaì gɛ́ zĩlau gã ń gão an dasilɛu. Gbɛ̃́ɔ tɔdɔdɔna Yeiɛli ń lakɛ̃na Maaseao ì ń tɔ́ dalau. Kí ìwaɔ do Anania mɛ́ ń gbɛ̃zɔ̃ɔ ũ.
Uabele pɔ́ dɛ zĩgɔ̃piɔ dɔaana ũɔ gbɛ̃ɔn ɔ̀aasɔsɔo lɛɛ pla ń ɔ̀aa àaɔ̃oɛ (2.600).
An zĩgɔ̃ɔ gbɛ̃ɔn ɔ̀aasɔsɔo lɛɛ ɔ̀aa do ń basɔo ń soplao ń ɔ̀aa pla ń basɔooɛ (307.500). Zĩ̀dɔ̃n saɔnɛ, mɛ́ aa gbãa vĩ aa dɔ kílɛ a ibɛɛɔ yã́ musu.
Uzia sɛ̀ngbaoɔ ń sɔ̃naɔ ń mɔ̀ fùaɔ ń mɔ̀ ulaɔ ń sáɔ ń gbɛmaɔ kpà ń baadewa.
À masĩni pɔ́ dɔ̃naɔ a taataa kɛ̀ɔ kɛ̀, a kàlɛ Yelusalɛũ bĩ́i gulɛsĩɔ ń bĩ́i golaɔwa aaɔ kaɔ ń gbɛ̀ gbɛ̃̀nɛɔ zuzu. Aà tɔ́ tà zã̀, asa Lua dɔnlɛ zɔ̃ɔ kɛ̀ɛ̀, ɔ̃ à gbãakũ̀.
Kɛ́ Uzia gbãa'è màa, ɔ̃ à azĩa sɛ̀ lɛsĩ e à lɛ̀lɛ. À dɔ̀ɛ Dii a Luawa, à gɛ̃̀ aà kpɛ́u tulaletikaiɛ̀ tɛ́a a kátɛakĩiwa.
Sa'onkia Azalia pɛ̀lɛaàzi ń Dii gbàgban wɔ́ɔdeɔ gbɛ̃ɔn basiiɔ̃.
Aa gìɛ̀ aa mɛ̀: Uzia, ń zɛvĩ ǹ tulaletikatɛa Diiɛo, sema Aalona bui sa'ona pɔ́ wà gbãbɔ̀nɛ́ɔ bàasio. Go aà kúkĩi la. N dɔɛ Dii Luawaɛ, a n kpɛla lɔo.
Uzia tɛ́sibɔ kũa à tulaletikatɛao. Aà pɔ fɛ̃̀, ɔ̃ gɔɔ pɔ́ àlɛ kãa sa'onapiɔzi, ɔ̃ kusu bìlɛ aà mi'aɛwa ń wáa tulaletikatɛakĩi pɔ́ kú Dii kpɛ́u saɛ we.
Kɛ́ sa'onkia Azalia ń sa'onaɔ aà gwà, aa è kusu bìlɛ aà mi'aɛwa, ɔ̃ aa kɛ̀ kpakpa aa bɔ̀lɛ. Aàpi sɔ̃ à kɛ̀ kpakpa à bɔ̀, kɛ́ Dii kusu zĩ̀wà yã́i.
Kí Uzia gà ń kusupioɛ. Aà kpɛ́ kú adoaɛ, mɛ́ wà Dii kpɛ́ zɔ̃̀ɛ̀ lɔ. Aà nɛ́ Yotaũ mɛ́ gbɛ̃zɔ̃ɔ ũ kibɛ. Ɔ̃mɛ gɔ̃̀ Yudaɔ dɔaana ũ.
Uzia yã́ kĩni kú ãnabi Isaia, Amɔzu nɛ́ taalau za a daalɛa e a midɛawa.
À gà, ɔ̃ wà aà vĩ̀ kíaɔ vĩkĩi, ãma wi aà mia kpakɔ̃ińnɔo, asa wà mɛ̀, kusudeɛ. Ɔ̃ aà nɛ́ Yotaũ zɔ̃̀lɛ aà gbɛu.
Yotaũ wɛ̃̀ baasɔode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ gɛ̃o ń mɛ̀ndooɛ. Aà da tɔ́n Yelusa, Zadoki nɛ́ɛ.
À yã́ pɔ́ Dii yei kɛ̀ lá a mae Uzia kɛ̀wa. I gɛ̃ Dii kpɛ́u lá a mae gɛ̃̀uwao. Gbɛ̃́ɔ gì lɛ́ ńzĩa ɔ̃̀ɔkpa e tiaɛ.
Ɔ̃mɛ Dii kpɛ́ Bɔlɛ Musu kɛ̀kɛ, mɛ́ à bĩ́i pɔ́ kú Ofɛli sĩ̀sĩ musu kɛ̀kɛ bò maamaa.
À wɛ̃́lɛɔ kàlɛ Yuda bùsu gusĩsĩdeu, mɛ́ à zɛgikĩi gbãaɔ ń gugwakĩi lɛsĩɔ bò sĩ̀sĩ líkpɛdeɔ musu.
Yotaũ zĩkà ń Amɔniɔ kíao, ɔ̃ à gbãamɔ̀nɛ́. Wɛ̃ bee aa ã́nusu kpàwà tɔnu àaɔ̃ ń kĩnio. Ése ń naao sɔ̃ koko ɔ̀aasɔsɔo lɛɛ basɔobasɔo (100.000). Wɛ̃̀ plaade ń a àaɔ̃deo guu màa aa mɔ̀oɛ̀.
Yotaũ gbãa lɛ́ dɛdɛɛ, kɛ́ aà yãkɛaɔ maa Dii a Luaɛ yã́i.
Yotaũ yã́ kĩniɔ ku Isaili kíaɔ ń Yuda kíaɔ ladau, zĩ pɔ́ a kàɔ ń yã́ pɔ́ a kɛ̀ɔ píi.
Aà wɛ̃̀ baasɔode guu ɔ̃ à kpalablèu, à zɔ̃̀lɛ báawa Yelusalɛũ wɛ̃̀ gɛ̃o ń mɛ̀ndooɛ.
Kɛ́ Yotaũ gà, wà aà vĩ̀ Davidi wɛ̃́lɛu, ɔ̃ aà nɛ́ Aaza zɔ̃̀lɛ aà gbɛu.
Aaza wɛ̃̀ baode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ gɛ̃o ń mɛ̀ndooɛ. I yã́ pɔ́ Dii a Lua yei kɛ lá a dezi Davidiwao.
À zɛ̀ ń Isaili kíaɔ yãkɛaoɛ, à mɔkàsakasa Baaliɔ ũ.
À sa pɔ́ wì a pɔ́ kátɛu à tɛ́kũ ò Bɛninɔũ guzulɛu ń a nɛgɔ̃ɛɔ se. À yãbɛ̃ɛkɛ̀ lá bui pɔ́ Dii ń yá Isailiɔnɛɔ ì kɛ yãawa.
À sa'ò à tulaletikàtɛa gulɛsĩ pɔ́ wa bòɔwa ń sĩ̀sĩɔ musuo ń lí yɛ̀lɛlɛɔ gbáuo píi.
Ɔ̃ Dii aà Lua aà nà Siliɔ kíaɛ a ɔzĩ. Siliɔ zĩblèwà, aa aà gbɛ̃́ɔ kũ̀kũ dasidasi, aa tàńnɔ Damasi. Dii aà nà Isailiɔ kíaɛ aà ɔzĩ lɔ, ɔ̃ Isailiɔ aà gbɛ̃́ɔ dɛ̀dɛ dúuduu.
Isailiɔ kí Pɛka, Lemalia nɛ́ aà gbɛ̃́ɔ dɛ̀dɛ Yuda bùsuu gɔɔ do gbɛ̃ɔn ɔ̀aasɔsɔo lɛɛ basoolo (120.000), kɛ́ Yudaɔ pãkpà Dii ń deziɔ Luazi yã́i.
Ɛflaiũ bui nɛgɔ̃n Zikeli kíanɛ Maasea dɛ̀ ń kibɛ gbɛ̃zɔ̃ɔ Azikaũo ń kí kwàasi Ɛlikanao.
Isailiɔ ń daɛ Yuda nɔɛɔ kũ̀kũ ń ń nɛgɔ̃ɛɔ ń ń nɛnɔɛɔ gbɛ̃ɔn ɔ̀aasɔsɔo lɛɛ ɔ̀aa do (200.000). Aa ń pɔ́ɔ nàaa lɔ maamaa, aalɛ taò Samali.
Dii ãnabi Odede ku we. À gɛ̀ dai zĩgɔ̃ pɔ́ lɛ́ su Samaliɔlɛ, a ònɛ́: Dii á deziɔ Lua Yudaɔ nàɛ́ á ɔzĩɛ, kɛ́ aà pɔ pàńzi yã́i. Ɔ̃ a ń dɛdɛ ń pɔfɛ̃ pɔ́ gbã̀ zɔ̃̀ luawao.
Ɔ̃ á ye Yudaɔ kɛ á zɔɔ ũ gɔ̃ɛ ń nɔɛo saa? Ápiɔ i tàaekɛ Dii á Luaɛ sɔ̃o lé?
À ma yãma sa! À á gbɛ̃́ pɔ́ a ń kũkũ zĩ̀zɔ ũɛ beeɔ gbaɛ, asa Dii pɔ fɛ̃aázi maamaaɛ.
Ɔ̃ Ɛflaiũ bui dɔaanaɛ beeɔ fɛ̀lɛ gì gbɛ̃́ pɔ́ lɛ́ su ń zĩlaoɔnɛ: Yohanani nɛ́ Azalia, Mɛsilemɔ nɛ́ Bɛlɛkia, Saluũ nɛ́ Yezekia ń Hadelai nɛ́ Amasao.
Aa ònɛ́: Ásu su ń zĩgɔ̃ɛ beeɔ lao, kɛ́ wásu tàaekɛ Diiɛo yã́i. Á ye wá duuna ń wá tàaeɔ kã́fĩ yã̀? Wa tàaekɛ̀ɛ̀ maamaa kɔ̀, ɔ̃ aà pɔ fɛ̃a wá Isailiɔzi maamaa.
Ɔ̃ zĩgɔ̃ɔ zĩ̀zɔɔ ń pɔ́ pɔ́ aa nàaaɔ tò we gbɛ̃́ pɔ́ kãaaa weɔ ń ń kíaɔ wáa.
Gbɛ̃́ pɔ́ wà ń tɔ́ sìɔ zĩ̀zɔɔ sɛ̀, ɔ̃ aa pɔ́ pɔ́ wa nàaaɔ sɛ nà gbɛ̃́ pɔ́ kú puiziɔi. Aa pɔkasaɔ kpàmá ń kyaleɔ ń pɔbleao ń imiao, aa nísimàma ń bɔɔwa. Aa ń gbɛ̃́ pɔ́ gbãaoɔ dì zàa'ĩnaɔ kpɛ, aa gɛ̀ńnɔ ń gbɛ̃́ɔ kĩ́i wɛ̃́lɛ daminalikpɛdeu Yeliko, ɔ̃ aa sù Samali.
Zĩbeezĩ kí Aaza gbɛ̃́ɔ zĩ̀ Asiliɔ kíawa à mɛ̀, aà mɔ dɔalɛ,
asa Ɛdɔũɔ mɔ̀ lɛ̀lɛ Yudaɔwa lɔ, aa zĩ̀zɔɔ kũ̀kũ.
Filitɛ̃ɔ sɔ̃ aa lɛ̀lɛ Yuda bùsu gusĩsĩde wɛ̃́lɛɔ ń Nɛgɛvɛ wɛ̃́lɛɔwa, aa Bɛsɛmɛsi sì ń Ayalonio ń Gedeloo ń Sokoo ń Timinao ń Gimɛzoo ń a zɔ̃ɛwiaɔ, aa zɔ̃̀lɛu.
Dii ɔtɔ̃̀ɔlɛ Yudaɔwa an kí Aaza yã́i, asa à bɔ̀ Dii kpɛɛ maamaa, a Ayãmɛto Yudaɔ mɛkpà vãikɛawa.
Asiliɔ kí Tigela Pilɛsɛɛ mɔ̀ Aaza kĩ́i, kási i dɔnlɛkɛɛ̀o, à aà tò yooyeaɛ.
Kí Aaza Dii kpɛ́ pɔ́ɔ ń azĩa bɛ pɔ́ɔ ń Yuda kíaɔ pɔ́ɔ sɛ̀lɛ kpà Asiliɔ kíapiwa, kási a kee i gbɛsuo.
Kua yooyeapi guu kí Aaza gì lɛ́ bɔ Dii kpɛɛ.
À sa'ò Siliɔ kía pɔ́ aa a fuɔ tã́aɔwa, asa à mɛ̀, lá Damasi tã́apiɔ dɔ̀ńlɛ, má sa'omáɛ, aai dɔmalɛ sɔ̃. Ãma aà ɔ̃̀ɔkpakĩin we ń a gbɛ̃́ɔ píi.
Kí Aaza Lua kpɛ́ pɔ́ɔ nàaa a zɔ̃̀ɛzɔ̃ɛ. À Dii kpɛ́ zɛ́ tà, ɔ̃ à sa'okĩiɔ pɛ̀lɛpɛlɛ Yelusalɛũ zɛ́kpaaɔ guu píi.
À gulɛsĩɔ bòbo wɛ̃́lɛ ń wɛ̃́lɛo Yuda bùsuu, kɛ́ wàli tulaletikatɛa we dii pãleɔnɛ, ɔ̃ à Dii a deziɔ Lua pɔ fɛ̀lɛò.
Yã́ pɔ́ a kɛ̀ za a daalɛawa e a midɛawa kĩni kú Yuda kíaɔ ń Isaili kíaɔ ladau.
Kɛ́ à gà, ɔ̃ wà aà vĩ̀ Yelusalɛũ, ãma wi aà mia kpakɔ̃i ń Yuda kíaɔo. Ɔ̃ aà nɛ́ Ezekia zɔ̃̀lɛ aà gbɛu.
Ezekia wɛ̃̀ baasɔode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ baakwi mɛ̀ndosaiɛ. Aà da tɔ́n Abia, Zakali nɛ́ɛ.
À yã́ pɔ́ Dii yei kɛ̀ lá a dezi Davidi kɛ̀wa píiɛ.
Aà kpalablea wɛ̃̀ sɛ̃́ia mɔ sɛ̃́ia guu, à Dii kpɛ́ zɛ́ wɛ̃̀, à a gbaɔ kɛ̀kɛ.
À sa'onaɔ ń Levii buiɔ sìsi, ɔ̃ à ń kãaa gãaɛ Lua kpɛ́ gukpɛ oi.
A ònɛ́: Á Levii buiɔ, à ma yãma! À gbãbɔ ázĩaɛ, í gbãbɔ Dii á deziɔ Lua kpɛ́ɛ. À bɔlɛ ń pɔ́ pɔ́ ì luakukĩi gbãlɛo píi.
Asa wá maeɔ bɔ̀ Dii wá Lua kpɛɛ, aa yã́ pɔ́ a yeio kɛ̀ɛ, aa pãkpàaàzi. Aa bã̀nɛbɔ̀ aà kpɛ́ɛ, aa mikpɛlìɛ̀.
Aa a kpɛɛlɛ zɛ́ tà, aa a filiaɔ dɛ̀, aai tulaletikatɛa ń Luaɛ a kúkĩio, aai sa pɔ́ wì a pɔ́ kátɛu à tɛ́kũ owà lɔo.
Ɔ̃ Dii pɔkũmabɔ̀bɔ Yelusalɛũdeɔ ń Yudaɔwa, a tò aa gɔ̃̀ sɔ̃kɛ̃ngu pɔ́ɔ ũ, láanipɔɔ ũ, pɔ́sɔ̃sɔ̃aɔ ũ, lá á wɛ́ lɛ́ e gbãɛwa.
A yã́i wà wá maeɔ dɛ̀dɛ ń fɛ̃ndao, mɛ́ wá nɛgɔ̃ɛɔ ń wá nɛnɔɛɔ ń wá nɔɛɔ gɔ̃̀ zĩ̀zɔɔ ũ.
Má ye mà lɛdoũkɛ ń Dii Isailiɔ Luaoɛ sa, kɛ́ aà pɔkũma pãsĩ e weewá.
Ma gbɛ̃́ɔ, ásu pãkpaaàzi lɔo, asa Dii á sɛ́ àɔ ku a aɛ, íɔ a gbagbaɛ. Ámɛ i aà gbagba, i tulaletikaɛ̀ tɛ́a.
Ɔ̃ Levii buiɛ beeɔ fɛ̀lɛ: Kɛata buiɔ Amasai nɛ́ Maatu ń Azalia nɛ́ Yoɛlio. Mɛlali buiɔ Abadi nɛ́ Kisi ń Yalɛlɛli nɛ́ Azaliao. Geesɔ̃ buiɔ Zima nɛ́ Yoa ń Yoapi nɛ́ Edɛnio.
Ɛlizafã buiɔ Yeiɛli ń Simɛlio. Asafa buiɔ Zakali ń Mataniao.
Emani buiɔ Yeiɛli ń Simɛio. Yedutu buiɔ Semaia ń Uziɛlio.
Kɛ́ aa ń gbɛ̃́ɔ kã̀aa, aa gbãbɔ̀nɛ́, ɔ̃ aa gɛ̀ gbãbɔ̀ Dii uaɛ lá Dii dà kíɛ a òwa.
Sa'onaɔ gɛ̃̀ gbãbɔi Dii kpɛ́ɛ, ɔ̃ aa pɔ́ gbãlɛa pɔ́ aa èuɔ nàaa wà bɔ̀o Dii ua, ɔ̃ Levii buiɔ sì aa bɔ̀ò bĩ́i kpɛ e Sedɔ̃ guzulɛu.
Mɔ sɛ̃́ia gɔɔ sɛ̃́ia zĩ́ ɔ̃ aa nà gbãbɔa uapiɛwa. A gɔɔ swaaɔ̃de zĩ́ aa kà kpɛ́pi kpɛɛlɛ, ɔ̃ aa gbãbɔ̀ɛ̀ e gɔɔ swaaɔ̃ lɔ. Mɔ sɛ̃́ia gɔɔ gɛ̃o ń mɛ̀ndoode zĩ́ ɔ̃ aa làa.
Ɔ̃ aa gɛ̀ kí Ezekia lè aa mɛ̀: Wa gbãbɔ̀ Dii kpɛ́ɛ, sa'okĩi ń a pɔkeleɔ píi ń táabũnu pɔ́ wì pɛ̃ɛ kálɛwà ń a pɔkeleɔ píi.
Pɔ́ pɔ́ kí Aaza sakàu a náaisaikɛ guuɔ píi wá kɛ̀kɛ wa gbãbɔ̀nɛ́, aa kálɛ Dii gbagbakĩi aɛ.
Kɛ́ gu dɔ̀, Ezekia fɛ̀lɛ káaukaau, à wɛ̃́lɛ gbɛ̃zɔ̃ɔɔ kã̀aa, ɔ̃ aa gɛ̀ Dii ua.
Aa gɛ̀ ń gáaenaɔ mɛ̀n sopla ń sãsakaoɔ sopla, ń sãnɛbɔlɔɔ sopla ń blesanaɔ sopla duun awakpabɔɔ ũ Yudaɔ ń ń bùsuo ń Lua kpɛ́o yã́ musu. Ɔ̃ kí ò Aalona bui sa'onaɔnɛ aa sa'oò Dii gbagbakĩiwa.
Wà zupiɔ kòlokpakpa, ɔ̃ sa'onaɔ a au sì wa lɛ̀ sa'okĩiwa. Ɔ̃ wà sãsakaopiɔ kòlokpakpa lɔ, wà a au lɛ̀ sa'okĩiwa. Ɔ̃ wà sãnɛbɔlɔpiɔ kòlokpakpa, wà a au lɛ̀ sa'okĩiwa.
Wà gɛ̀ ń blesan duun awakpabɔɔ kí kĩ́i ń gbɛ̃́ pɔ́ kãaaa weɔ, aa ɔnàna blepiɔwa.
Ɔ̃ sa'onaɔ a kòlokpakpa, aa gɛ̀ ń a auo sa'okĩi duun awakpabɔ ũ Isailiɔ duunakɛ̃ama yã́i, asa kí mɛ́ mɛ̀ wà sa pɔ́ wì a pɔ́ kátɛu à tɛ́kũ ń sa pɔ́ wì o duun awakpabɔ ũo o Isaili bui píiɔnɛ.
À Levii buiɔ kàlɛ Dii ua, aa sɛ̃́sɛ̃naɔ ń mɔɔnaɔ ń domaɔ kũa lá Davidi ń aà gu'ena Gadao ń ãnabi Natão dìlɛwa, asa Dii mɛ́ dà a ãnabipiɔnɛ, ɔ̃ aa ò.
Ɔ̃ Levii buiɔ sĩ we, aa Davidi pɔ́'ɔbɔnapiɔ kṹkũa. Sa'onaɔ ku we lɔ, aa kã̀aeɔ kṹkũa.
Ɔ̃ Ezekia mɛ̀ wà sa pɔ́ wì a pɔ́ kátɛu à tɛ́kũ o'o sa'okĩiwa. Kɛ́ wà nà sapi oawa, ɔ̃ wà nà lɛsia Diiɛwa ń kã̀aeɔ ń Isailiɔ kí Davidi pɔ́'ɔbɔnapiɔ.
Gɔɔ pɔ́ lɛ̀sinaɔ lɛ́ lɛsi, mɛ́ kã̀aepɛnaɔ lɛ́ ń kã̀aepɛ, gbɛ̃́ pɔ́ kãaaa weɔ lɛ́ kúlɛ Diiɛ e wà gɛ̀ sapi ò wa làa píi.
Kɛ́ wà sapi ò wa làa, kí ń gbɛ̃́ pɔ́ kú weɔ kùlɛɛ̀ aa wùlɛ ń gbɛɛu.
Ɔ̃ kí Ezekia ń a ìwaɔ ò Levii buiɔnɛ aa Dii táasilɛ ń lɛ pɔ́ Davidi ń gu'ena Asafao dàɔ. Aa aà táasilɛ̀ ń pɔnao, ɔ̃ aa mipɛ̀lɛ aa kùlɛɛ̀.
Ɔ̃ Ezekia mɛ̀: Lá a ázĩa kpà Diiwa gbã, à mɔ Dii ua ń á sa'obɔɔ ń á sáaukpasaɔ. Ɔ̃ gbɛ̃́ pɔ́ kãaaaɔ mɔ̀ ń ń sa'obɔɔ ń ń sáaukpasaɔ, mɛ́ gbɛ̃́ pɔ́ an pɔ́ gbàɔ mɔ̀ ń pɔ́ pɔ́ wì a pɔ́ kátɛu à tɛ́kũɔ.
Sa'obɔ pɔ́ aa mɔ̀opiɔn kɛ: Zu bàaɔ̃kwi, sãsakao basɔo ń sãsa bɔlɔɔ ɔ̀aa do. Aa sa pɔ́ wì a pɔ́ kátɛu à tɛ́kũ òò píi.
Sa'obɔ pãleɔn kɛ: Zu ɔ̀aa àaɔ̃ (600) ń sãɔ ń bleɔ ɔ̀aa gɛ̃o (3.000).
Sa'onaɔ dasio, aai fɔ̃ sa pɔ́ wì a pɔ́ kátɛu à tɛ́kũ obɔɔ báa bò píio, ɔ̃ an gbɛ̃́ Levii buiɔ lɛ́ dɔńlɛ́ e sa'on kĩniɔ aaɔ gɛ́ gbãbɔi ńzĩaɛ, zĩpi e láa, asa Levii buiɔ laai vĩ gbãbɔa ńzĩaɛ yã́ musu dɛ sa'onaɔla.
Sa pɔ́ wì a pɔ́ kátɛu à tɛ́kũ obɔɔ dasi, mɛ́ sáaukpasaɔ nísi di lɔ ń vɛ̃ɛ pɔ́ wì ɛ́lɛwào. Màa wà ɛ̀a nà Dii ua zĩwa.
Ezekia ń a gbɛ̃́ɔ pɔ kɛ̀na yã́ pɔ́ Lua kɛ̀ a gbɛ̃́ɔnɛwa, asa yã́pi kɛ̀ gɔ̃̀ɔgɔ̃ɔɛ.
Ezekia lɛ́kpãsãkɛ̀ Yudaɔnɛ ń Isailiɔ píi, mɛ́ à lá kɛ̃ kpã̀sã Ɛflaiũ ń Manase buiɔnɛ. A ònɛ́ aa mɔ Gɛ̃amusu dikpɛkɛ Dii Isailiɔ Luaɛ a ua Yelusalɛũ.
Kí ń a ìwaɔ ń gbɛ̃́ pɔ́ kú Yelusalɛũɔ zɛ̀ò wà dikpɛpi kɛ mɔ plaade guuɛ.
Aai e kɛ̀ a gɔɔo, asa sa'ona pɔ́ aa gbãbɔ̀ ńzĩaɛɔ an dasi i kao, mɛ́ gbɛ̃́ɔ i kãaa Yelusalɛũo.
Yã́pi kɛ̀ kíɛ maa ń gbɛ̃́ pɔ́ kãaaa weɔ píi,
ɔ̃ aa lɛ́kpãsãkɛ̀ Isailiɔnɛ píi za Bɛɛsɛba e Dã, aa mɛ̀ wà mɔ Gɛ̃amusu dikpɛkɛ Dii Isailiɔ Luaɛ Yelusalɛũ, asa wi mɔ dikpɛpi kɛi dasidasi lá a ku taalauwao.
Ɔ̃ kí ń a ìwaɔ gbɛ̃́ɔ zĩ̀, aa bàalɛ̀ gɛ̀ò Yuda bùsuu ń Isaili bùsuo píi. Lápi mɛ̀: Isailiɔ, à zɛ ń Dii Ablahaũ ń Izaakio ń Isailio Luao, i zɛ ń á gbɛ̃́ pɔ́ bɔ̀ Asiliɔ kía ɔzĩ aa gɔ̃̀ɔwa.
Ásu àɔ dɛ lá á maeɔ ń á gbɛ̃́ pɔ́ aa bɔ̀ Dii ń Lua kpɛɔwao. Lua ń kɛ́ sɔ̃kɛ̃ngu pɔ́ ũ lá á èwa.
Ásu swã́gbãakɛ lá á maeɔwao. À ɔdɔ Diizi, í mɔ aà ua pɔ́ a dìlɛ a pɔ́ ũ gɔɔpii guu. À zɔble Dii á Luaɛ, aà pɔkũma zɔ̃ɔ i weewá.
Tó a zɛ̀ ń Diio, gbɛ̃́ pɔ́ aa á gbɛ̃́ɔ ń á nɛ́ɔ kũ̀kũ zĩ̀zɔɔ ũɔ wɛ̃nadɔ̃nɛ́, aai su bùsuɛ beeu, asa Dii á Luaá sósobide sùuudeɛ. Tó a zɛaànɔ, a bɔ á kpɛo.
Kpàwakɛnaɔ gɛ̀ wɛ̃́lɛ ń wɛ̃́lɛo Ɛflaiũ buiɔ bùsuu ń Manase buiɔ bùsuo e Zabulɔni buiɔ bùsuu, ɔ̃ gbɛ̃́ɔ ń yáalɔ̀, aa ń àlafiikɛ̀.
Ń beeo Asɛɛ buieɔ ń Manase buieɔ ń Zabulɔni buieɔ ńzĩa bùsa, ɔ̃ aa gɛ̀ Yelusalɛũ.
Dii zĩkɛ̀ Yudaɔ bùsuu, a tò an làasoo doũ, kɛ́ aa e yã́ pɔ́ á dà kí ń a ìwaɔnɛ aa ò kɛ yã́i.
Gbɛ̃́ɔ kã̀aa Yelusalɛũ dasidasi Kàaso dikpɛkɛa yã́i mɔ plaade guu. Gbɛ̃́piɔ dasi maamaaɛ.
Aa fɛ̀lɛ sa'okĩiɔ ń tulaletikatɛakĩi pɔ́ kú Yelusalɛũɔ dàaĩ píi, aa sɛ̀lɛ kɔ̀lɛ Sedɔ̃ guzulɛu.
Aa Gɛ̃amusu sã kòlokpakpa mɔ plaade gɔɔ gɛ̃o mɛ̀ndosaidezĩ. Yã́pi kɛ̀ sa'onaɔ ń Levii buiɔnɛ wí ũ, ɔ̃ aa gbãbɔ̀ ńzĩaɛ, aa sa pɔ́ wì a pɔ́ kátɛu à tɛ́kũɔ ò Dii ua.
Aa gɛ̀ zɛ̀ ń kĩ́i lá a ku Lua gbɛ̃́ Mɔizi ikoyã láuwa. Sa'onaɔ au sì Levii buiɔwa, ɔ̃ aa lɛ̀ sa'okĩiwa.
Kɛ́ gbɛ̃́ dasideɔ i gbãbɔ ńzĩaɛ yãao yã́i ɔ̃ aai fɔ̃ Gɛ̃amusu sãɔ kòlokpa Diiɛo, ɔ̃ Levii buiɔ a kòlokpakpanɛ́.
Ɛflaiũ buiɔ ń Manase buiɔ ń Isakaa buiɔ ń Zabulɔni buiɔ, an gbɛ̃́ daside i gbãbɔ azĩaɛo, ɔ̃ aa Gɛ̃amusu sã nɔ̀ɔ sò, aa bɔ̀ yã́ pɔ́ kú lápiu kpɛ. A yã́i tò Ezekia wabikɛ̀nɛ́ à mɛ̀: Dii maa, aà sùuukɛ
ń gbɛ̃́ pɔ́ zɛ̀ò à Dii a deziɔ Lua kĩ́i wɛɛlɛo, baa kɛ́ i gbãbɔ azĩaɛo.
Ɔ̃ Dii sì ń Ezekiao, à ń tó aafia.
Isaili pɔ́ kú Yelusalɛũpiɔ Kàaso dikpɛkɛ̀ e gɔɔ sopla ń pɔna zɔ̃ɔo, mɛ́ Levii buiɔ ń sa'onaɔ ìɔ Dii táasilɛ lá gu lɛ́ dɔ ń gbãa pua lɛ́u.
Ezekia Levii buiɔ gbà sɔ̃ ḿpii, kɛ́ aa zĩkɛ̀ Diiɛ ń dɔ̃ao yã́i. Wà sáaukpa sa'ò e gɔɔ sopla, wà dikpɛ pɔ́piɔ sò, wà Dii ń deziɔ Lua sáaukpà.
Ɔ̃ gbɛ̃́ pɔ́ kãaaaɔ zɛ̀ò wà ɛa dikpɛkɛ e gɔɔ sopla lɔ, ɔ̃ wà ɛ̀a wa kɛ̀ ń pɔnao lɔ.
Yudaɔ kí Ezekia gbɛ̃́ɔ kámasa kà ń gáaeɔ ɔ̀aa sɔo (1.000) ń sãɔ ń bleɔ ɔ̀aasɔsɔo lɛɛ sopla (7.000), ɔ̃ aà ìwaɔ kpà lɔ gáae ɔ̀aa sɔo (1.000) ń sãɔ ń bleɔ ɔ̀aasɔsɔo lɛɛ kwi (10.000). Sa'ona pɔ́ aa gbãbɔ̀ ńzĩaɛ zĩbeezĩɔ dasi.
Yuda pɔ́ kãaaaɔ pɔnakɛ̀ ḿpii ń sa'onaɔ ń Levii buiɔ ń gbɛ̃́ pɔ́ bɔ̀ Isaili bùsuuɔ ń bɔ̀mɔ pɔ́ kú Isaili bùsuu ń Yuda bùsuoɔ.
Wà pɔnakɛ̀ Yelusalɛũ maamaaɛ, asa za Isailiɔ kí Davidi nɛ́ Salomɔɔ gɔɔ, wi dikpɛkɛ à kà màao.
Sa'onaɔ ń Levii buiɔ fɛ̀lɛ zɛ̀ aa samaa'ò gbɛ̃́ɔnɛ, ɔ̃ Lua sìńnɔ, asa an wabikɛa aà lè za musu aà kúkĩiɛ.
Kɛ́ wa làa píi, Isaili pɔ́ kú weɔ bɔ̀lɛ gɛ̀ Yuda wɛ̃́lɛɔ guu, ɔ̃ aa tã́agbɛ pɔ́ wa pɛ̀lɛɔ wìwi, aa Asetaati lipɛlɛɔ zɔ̃̀zɔ̃, aa gulɛsĩ pɔ́ wa bòɔ dàaĩ, aa sa'okĩi pɔ́ kú Yuda bùsuuɔ gbòo ń Bɛ̃yãmɛɛ bùsuo ń Ɛflaiũ bùsuo ń Manase bùsuo píi. Kɛ́ aa làa, ɔ̃ an baade tà a bɛ wɛ̃́lɛu.
Ezekia sa'onaɔ ń Levii buiɔ kpaalɛ̀ gã ń gão, baade ń a zĩo, kɛ́ aa sa pɔ́ wì a pɔ́ kátɛu à tɛ́kũ o ń sáaukpasaɔ, aai zĩkɛ Dii kpɛ́ kpɛɛlɛ, aai aà sáaukpa, aai aà táasilɛ.
Kí ìɔ pɔ́ pɔ́ dɛ à kpa bɔ a àizɛɛɔ guu lá gu lɛ́ dɔ sa pɔ́ wì a pɔ́ kátɛu à tɛ́kũ obɔɔ ũ. Ìɔ kpa sa kɔɔ obɔɔ ũ ń sa oosi pɔ́o ń kã́mabogɔɔ pɔ́o ń mɔ dafu pɔ́o ń dikpɛgɔɔ pɔ́o, lá a ku Dii ikoyã láuwa.
A ò Yelusalɛũdeɔnɛ aa sa'onaɔ ń Levii buiɔ asea kpámá, kɛ́ aa e mɛkpa Dii ikoyãwa yã́i.
Kɛ́ yã́pi lìgua gɔ̃̀ɔ, Isailiɔ ń pɔ́ káauɔ kpà sɔũsɔũ, pɔ́wɛna ń vɛ̃ɛo ń nísio ń zɔ́'io ń ń buapɔ́ɔ píi. Aa mɔ̀ ń ń pɔ́ kwideɔ píi à kɛ̀ zài.
Isailiɔ ń Yuda pɔ́ kú Yuda wɛ̃́lɛɔ guuɔ mɔ̀ ń zù kwideɔ lɔ ń ń sã kwideɔ ń pɔ́ pɔ́ aalɛ kpá Dii ń Luawaɔ kwideɔ, aa kàlɛ zɛ́zɛ.
Aa nà a kãaaa zɛ́zɛwa mɔ àaɔ̃de guu, ɔ̃ aa a mìdɛ mɔ soplade guu.
Kɛ́ Ezekia ń a ìwaɔ mɔ̀ pɔ́piɔ è kãaaa zɛ́zɛ màa, aa Dii sáaukpà mɛ́ à a gbɛ̃́ Isailiɔ sáaukpà lɔ.
Ezekia yãlàla sa'onaɔ ń Levii buiɔwa pɔ́piɔ musu,
ɔ̃ sa'onkia Azalia, Zadoki bui wèwà à mɛ̀: Za gɔɔ pɔ́ gbɛ̃́ɔ nà mɔa Dii ua ń ń gbaɔwa, wa pɔblè wa kã, à fɛ̃̀. Báaa pɔ́ Dii dà a gbɛ̃́ɔgu mɛ́ tò pɔ́piɔ fɛ̃̀ kálɛa màa.
Ɔ̃ Ezekia mɛ̀, wà Dii kpɛ́ làasiɔ kɛkɛ, ɔ̃ wa kɛ̀kɛ.
Ɔ̃ aa mɔ̀ ń gbapiɔ ń pɔ kwidepiɔ ń pɔ́ pɔ́ wa kpà Diiwapiɔ ń náaio. Levii bui Kɔnania mɛ́ pɔ́piɔ gbɛ̃zɔ̃ɔ ũ, mɛ́ aà dãuna Simɛi mɛ́ aà plaade ũ.
Kí Ezekia ń Dii kpɛ́ gbɛ̃zɔ̃ɔ Azaliao mɛ́ gbɛ̃́ɛ beeɔ dìlɛ Kɔnania ń Simɛio dɔnlɛdeɔ ũ: Yeiɛli, Azazia, Naata, Asaɛli, Yelimɔ, Yozaba, Ɛliɛli, Isemakia, Maatu ń Benaiao.
Pɔ́ pɔ́ wà Lua gbàɔ zĩ dɛ Gukpɛ Bɔlɛ dɔ̃̀ana Levii bui Imɛna nɛ́ Kole yã́ ũɛ. Ɔ̃mɛ ìɔ gba pɔ́ wa dà Diiɛɔ ń sa pɔ́ wa òwàɔ pɔ́ kpaalɛnɛ́.
Edɛni, Miamɛ, Yesua, Semaia, Amalia ń Sekaniao mɛ́ aaìɔ dɔaàlɛ ń náaio sa'ona wɛ̃́lɛɔ guu. Aa kpaalɛ̀ ń gbɛ̃́ɔnɛ gã ń gão nɛ́fɛ̃nɛn gbɛ̃zɔ̃ɔ.
Bee gbɛa aa kpaalɛ̀ gɔ̃ɛ pɔ́ kà wɛ̃̀ àaɔ̃ ge aa dɛa an tɔ́ kú taalauɔnɛ, gbɛ̃́ pɔ́ aa gɛ̃ Dii ua lá gu lɛ́ dɔ yãkɛkɛi gã ń gãoɔ baade ń a zĩo.
Aa kpaalɛ̀ sa'ona pɔ́ an tɔ́ kú taalau daɛdaɛɔnɛ ń Levii bui pɔ́ kà wɛ̃̀ bao ge aa dɛaɔ gã ń gão baade ń a zĩo.
Aa ń nɔɛɔ ń ń nɛgɔ̃ɛɔ ń ń nɛnɔɛɔ tɔ́ dàlau píi, kɛ́ aa ńzĩa kpà Luawa ń náaio yã́i.
Aalona bui sa'ona pɔ́ kú ń wɛ̃́lɛ bualoũɔ ge wɛ̃́lɛ pãle bualoũɔ sɔ̃, wà gbɛ̃́ɔ dìlɛ aa gɛ́ sa'on gɔ̃ɛ píiɛ ń a aseao ń Levii pɔ́ wà ń tɔ́ dàlauɔ.
Yã́ pɔ́ Ezekia kɛ̀ Yuda bùsu píi guun we. À yã́zɛde náaide pɔ́ Dii a Lua yei kɛ̀.
Zĩ pɔ́ à ɔkpàwà Dii kpɛ́ yã́ musu ge aà ikoyã ge aà yãdilɛaɔ yã́i, à a Lua kĩ́i wɛ̀ɛlɛò ń nɔ̀sɛmɛndoo, ɔ̃ yã́ pɔ́ a kɛ̀ɔ bɔ̀ maa píi.
Ezekia yã́piɔ kɛa ń náaio gbɛa Asiliɔ kí Sɛnakelibu lɛ̀lɛ Yuda bùsuwa, à koezɔ̃̀ a wɛ̃́lɛ bĩ́ideɔzi, à mɛ̀ á gbooɛ, wɛ̃́lɛpiɔ i gɔ̃ a pɔ́ ũ.
Kɛ́ Ezekia è Sɛnakelibu mɔ̀ mɛ́ à mipɛ̀ Yelusalɛũwa ń zĩo,
à lɛkpàaĩ ń a ìwaɔ ń a zĩgɔ̃ɔ lá wa kɛ wà nibɔna pɔ́ kú bĩ́i kpɛ tata, ɔ̃ aa dɔ̀aàlɛ.
Gbɛ̃́ɔ kã̀aa dasidasi, ɔ̃ aa nibɔnaɔ ń ízɛ pɔ pã̀ buaɔlao tàta píi aa mɛ̀: Tó Asiliɔ kía mɔ̀, a í e la zɔ̃ɔo.
Ezekia ãiakɛ̀ à bĩ́i pɔ́ gbòo kɛ̀kɛ píi, ɔ̃ à gugwakĩi lɛsĩɔ bòwà. À bĩ́ibò bĩ́izi lɔ mɛ́ à Davidi wɛ̃́lɛ gu pɔ́ wa kàkaɔ gbãa kã̀fĩ. À gɔ̃kɛbɔɔ ń sɛ̀ngbaoɔ pì dasidasi.
À gbɛ̃́ɔ dìlɛdilɛ zĩgɔ̃ɔ gbɛ̃zɔ̃ɔɔ ũ, ɔ̃ à ń kãaaazi wɛ̃́lɛ bɔlɛ kpɛɛlɛ, ɔ̃ à ń gbá sɔ̃ à mɛ̀:
À sɔ̃dilɛ, í wɔ́ɔ kɛ. Ásu to vĩa á kũo. Ásu bílikɛ Asiliɔ kía ń a zĩgɔ̃ dasiɔ yã́wao, asa gbãa pɔ́ kúwanɔ dɛ ń pɔ́a.
Gbɛ̃nazĩna gbãa ɔ̃ aa vĩ, wápiɔ sɔ̃, Dii wá Lua kúwanɔ. A dɔwálɛ, i zĩkawɛ̃ɛ. Ɔ̃ Yudaɔ kí Ezekia yã́pi gbɛ̃́ɔ gbà sɔ̃.
Bee gbɛa Asiliɔ kí Sɛnakelibu ń a zĩgɔ̃ɔ koezɔ̃̀ Lakisizi píi, aa ku we, ɔ̃ à a ìwaeɔ zĩ̀ Yudaɔ kí Ezekiawa Yelusalɛũ, aa òɛ̀ ń Yuda pɔ́ kú weɔ:
Yã́ pɔ́ Asiliɔ kí Sɛnakelibu òn kɛ: Á gbɛ̃́ pɔ́ ma á kaka Yelusalɛũɔ, bɔ́ álɛ a náaikɛ màai?
Kɛ́ Ezekia mɛ̀ Dii á Lua a á bɔ ma ɔzĩ, á dɔ̃ àlɛ á sãsã noa? A ga ń nɔao ń imion we.
Ezekiapi i Diipi gulɛsĩɔ ń aà gbagbakĩiɔ gbòoo lé? A ò Yelusalɛũdeɔnɛ ń Yudaɔ píi aa mɔ kúlɛ gbagbakĩi mɛ̀ndo aɛ, aai sa'owà.
Á yã́ pɔ́ ma Sɛnakelibu ń ma maeɔ wá kɛ̀ bui pɔ́ kú bùsu pãleuɔnɛ dɔ̃o lé? Buipiɔ tã́aɔ fɔ̃̀ gìmɛɛ mà ń bùsu símáe?
Bui pɔ́ ma mae ń kaalɛɔ píi, an kpele tã́a mɛ́ fɔ̃̀ gìɛ̀ ń a gbɛ̃́ɔi? Kpelewa á dii a fɔ̃ á bɔ ma ɔzĩi?
Ásu to Ezekia ɔ̃nɔkɛɛ́ lɔo fá! Ásu to aà á sã́sã màao. Ásu à aà yã́ sio, asa buie ge bùsue tã́a i fɔ̃ a gbɛ̃́ɔ bɔ̀ ma ɔzĩo ge ma maeɔ ɔzĩo, belenkɛ á diiɔ. Aa fɔ̃ á bɔ ma ɔzĩo.
Sɛnakelibu ìwapiɔ ɛ̀a dɔ̀ɛ ń Dii Luao ń aà zɔ̀blena Ezekiao lɔ.
Ɔ̃ à lakɛ̃ a kpã̀sãɛ̀, à Dii Isailiɔ Lua sɔ̃̀sɔ̃ a guu à mɛ̀: Lá buie tã́aɔ i fɔ̃ ń gbɛ̃́ɔ bɔ̀ ma ɔzĩo, màa Ezekia Lua a fɔ̃ a gbɛ̃́ɔ bɔ ma ɔzĩo.
Ɔ̃ ìwapiɔ lɛ́ gbãa zù Yelusalɛũ gbɛ̃́ pɔ́ kú bĩ́iwaɔzi ń Ɛbɛlu yã́o, kɛ́ iwãa e ká ń pɔa, sɔ̃ i kɛ̃́ńgu yã́i, aai gbasa ń wɛ̃́lɛ sí.
Aa Yelusalɛũ Lua dìlɛ lán buiɔ tã́aɔwaɛ, dii pɔ́ gbɛ̃nazĩna mɛ́ ń kɛ́piɔ.
Kí Ezekia ń ãnabi Isaia, Amɔzu nɛ́o wabikɛ̀ yã́pi musu aa wiilɛ̀ Luawa.
Ɔ̃ Dii malaikae zĩ̀ à gɛ̀ zĩgɔ̃ɔ ń ń badeɔ ń ń dɔaana pɔ́ kú Asiliɔ kía bòouɔ tɔ̀lɔzɔ̃̀. Ɔ̃ Asiliɔ kía ɛ̀a tà a bùsuu, aà gɛɛ gɔ̃̀ kpa a wɛ́i. Kɛ́ à gɛ̃̀ a tã́aɔ kpɛ́u, ɔ̃ aà nɛ́eɔ aà dɛ̀ we ń fɛ̃ndao.
Dii Ezekia ń Yelusalɛũdeɔ bɔ̀ Asiliɔ kí Sɛnakelibu ɔzĩ ń gbɛ̃́piio, à ɔlìańzi gupiiu.
Ɔ̃ wà mɔ̀ dasidasi wà Dii gbà pɔ́ Yelusalɛũ, wà pɔ́ bɛɛɛdeɔ kpà Yudaɔ kí Ezekiawa. Za gɔɔ bee bui píi zɔ̃ɔkɛ dɔ̃̀ɛ̀.
A gbɛa Ezekia gyãkɛ̀ à kà gaa. Kɛ́ à wabikɛ̀ Diiwa, ɔ̃ Dii sìaànɔ, à dabudabukɛ̀ɛ̀ a seela ũ.
Ń beeo Ezekia azĩa sɛ̀ lɛsĩ, i maa pɔ́ Dii kɛ̀ɛ fĩaboɛ̀o, ɔ̃ Dii fɛ̃̀ Yelusalɛũdeɔ ń Yudaɔzi píi.
Ɔ̃ Ezekia azĩa bùsa ń Yelusalɛũdeɔ píi, ɔ̃ Dii i pɔkũmabɔbɔmá Ezekiapi gɔɔo.
Ezekia àizɛɛ ń gawio vĩ maamaaɛ. À làasiɔ bòbo à a ã́nusu kàkau ń a vuao ń a gbɛ̀ bɛɛɛdeɔ ń a tulaleti gĩnanaɔ ń a sɛ̀ngbaoɔ ń pɔ́ ɔde bui píio.
À blɛwɛkakĩiɔ bòbo, ɔ̃ à pɔ́wɛnaɔ kàkau ń vɛ̃ɛo ń nísio. À kpɛ́ɔ dɔ̀dɔ a zù bui dodoaɔnɛ, à kaa dàda pɔ́ kelenaɔnɛ.
À kpàsaɔ kàlɛ, ɔ̃ à sãɔ ń zuɔ lùlu dasidasi a kã̀fĩ, asa Lua àizɛɛɔ pìsiɛ̀ zɔ̃ɔzɔ̃ɔɛ.
Ezekia mɛ́ Giɔ̃ nibɔna musu tà, ɔ̃ à a í gbàɛ zĩ́lɛ Davidi wɛ̃́lɛ bɛ'aɛ oi. Yã́ pɔ́ a kɛ̀ píi bɔ̀ maa.
Kɛ́ Babɛli kíaɔ gbɛ̃́ɔ zĩ̀ dabudabu pɔ́ kɛ̀ aà bùsu gbɛaiwà, Lua aà tò a laaiwa, kɛ́ à aà lɛ à gwa, í yã́ pɔ́ kú aà sɔ̃u dɔ̃.
Ezekia yã́ kĩniɔ ń yã́ pɔ́ a kɛ̀ Luaɛɔ ku ãnabi Isaia, Amɔzu nɛ́ wɛ́pungu pɔ́ a è taalau ń Yuda kíaɔ ń Isaili kíaɔ láo.
À gà, ɔ̃ wà aà mia kpàkɔ̃i ń Davidi buiɔ sĩ̀sĩ musu. Kɛ́ à gà, Yelusalɛũdeɔ ń Yudaɔ píi aà gɛ kpɛlà, ɔ̃ aà nɛ́ Manase zɔ̃̀lɛ aà gbɛu.
Manase wɛ̃̀ kuɛplade guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ bàaɔ̃ sɔosaiɛ.
À yã́ pɔ́ Dii yeio kɛ̀ à zɛ̀ ń bui pɔ́ Dii ń yá Isailiɔnɛɔ yãbɛ̃ɛkɛaɔ.
À ɛ̀a gulɛsĩ pɔ́ a mae Ezekia dàaĩɔ bòbo ń Baali gbagbakĩiɔ. À Asetaati líɔ pɛ̀lɛpɛlɛ, à kùlɛ luabɛ pɔ́ɔnɛ, à zɔblènɛ́.
À sa'okĩiɔ bò Dii kpɛ́u Yelusalɛũ, gu pɔ́ Dii mɛ̀ á tɔ́ aɔ kuwà gɔɔpiipi.
À luabɛ pɔ́ɔ gbagbakĩiɔ bò Dii uaɔ guu píi.
À sa pɔ́ wì a pɔ́ kátɛu à tɛ́kũ ò ń a nɛgɔ̃ɛɔ Bɛninɔũ guzulɛu, à pɔ dà gbɛ̃́ɔwa, à màsoɔ kɛ̀, à gbɛ̃́ɔ kɔ̀ɔlɛkɛ̀, à yãgbɛ̀a gɛ̀sisinaɔwa ń wɛlɛndeɔ, à yã́ pɔ́ Dii yeio kɛ̀ maamaa, ɔ̃ à aà pɔ fɛ̀lɛɛ̀.
À tã́a pɔ́ a ã̀ dìlɛ Dii kpɛ́u, gu pɔ́ Dii ò Davidiɛ ń aà nɛ́ Salomɔɔo a tɔ́ aɔ kuwà gɔɔpii, asa Isaili wɛ̃́lɛɔ guu píi Yelusalɛũ ɔ̃ a sɛ̀.
À mɛ̀ tó Isailiɔ yã́ pɔ́ á dìlɛnɛ́ɔ kũa píi, aalɛ a ɔtondɔkĩi gwa, mɛ́ aa zɛ̀ ń a ikoyãɔ ń yã'onɛ pɔ́ a zɔ̀blena Mɔizi kpàmáo píi, á ń bɔlɛ bùsu pɔ́ á kpà ń deziɔwauo.
Ń beeo Manase Yelusalɛũdeɔ sã̀sã ń Yudaɔ píi, ɔ̃ aa yãvãikɛ̀ dɛ bui pɔ́ Dii ń kaalɛ ń deziɔnɛɔla.
Dii yã'ò Manaseɛ ń aà gbɛ̃́ɔ, kási aai swã́sɛio.
Ɔ̃ Dii mɔ̀ ń Asiliɔ kía zĩgɔ̃ dɔaanaɔ, aa aà kũ̀ wà bakàɛ̀ a níu wà mɔgotɛ̃ gala kpàɛ̀, ɔ̃ wà tàaànɔ Babɛli.
Aà yooyeapi guu à awakpà Dii a Luaɛ, à azĩa bùsa a deziɔ Luapiɛ maamaa.
Kɛ́ à wabikɛ̀ Diiwa, ɔ̃ Dii sìaànɔ, à aà awa sì à ɛ̀a aà kpà kpalau Yelusalɛũ. Manase dɔ̃̀ sa kɛ́ Dii á Luaɛ.
Bee gbɛa à Davidi wɛ̃́lɛ bĩ́i pɔ́ wa bò bĩ́izi kɛ̀kɛ za Giɔ̃ nibɔna pɔ́ kú guzulɛu bɛ'aɛ oi e à gɛ̀ pɛ̀ò Kpɔ̀ Bɔlɛwa. À bĩ́ipi bò lìa Ofɛli sĩ̀sĩi, mɛ́ a lɛsĩ dɛ a káaua. Ɔ̃ à zĩgɔ̃ dɔaanaɔ dìlɛdilɛ Yuda bùsu wɛ̃́lɛ bĩ́ideɔ guu píi.
À dii zĩ̀loɔ ń tã́a pɔ́ a pìo bɔ̀lɛ Dii kpɛ́u, à sa'okĩi pɔ́ a bò Dii kpɛ́ sĩ̀sĩwa ń wɛ̃́lɛ ɛuoɔ gbòo a kɔ̀lɛ bĩ́i kpɛ.
À Dii gbagbakĩi kɛ̀kɛ, ɔ̃ à sa'òwà ń lɛ́gbã fĩabobɔɔ ń sáaukpasaɔ. A ò Yudaɔnɛ aa zɔble Dii Isailiɔ Luaɛ.
Gbɛ̃́ɔ gì lɛ́ sa'o gulɛsĩɔwa, ãma Dii ń Lua aalɛ owà.
Manase yã́ kĩniɔ ń wabi pɔ́ a kɛ̀ a Luawao ń yã́ pɔ́ gu'enaɔ òɛ̀ ń Dii Isailiɔ Lua tɔ́oɔ aa ku Isaili kíaɔ ladau.
Wabi pɔ́ a kɛ̀ ń lá Dii sìaànɔo ku gu'enaɔ taalau sãnu ń duuna pɔ́ a kɛ̀ à bɔ̀ Dii kpɛ e àɔ gɛ́ azĩa busaio. Gu pɔ́ à gulɛsĩɔ bòuɔ ku lápi guu lɔ ń gu pɔ́ à Asetaati lí ń tã́a pãleɔ pɛ̀lɛpɛlɛuɔ.
Kɛ́ à gà, wà aà vĩ̀ a bɛ, ɔ̃ aà nɛ́ Amɔ zɔ̃̀lɛ aà gbɛu.
Amɔ wɛ̃̀ bao ń plaode guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ plaɛ.
À yã́ pɔ́ Dii yeio kɛ̀ lá a mae Manase kɛ̀waɛ. À sa'ò tã́a pɔ́ a mae pìpiɔwa píi, à zɔblènɛ́.
Kási i azĩa busa Diiɛ lá a mae kɛ̀wao, a tò a tàaeɔ dɛ̀dɛ.
Ɔ̃ aà ìwaɔ lɛkpàaĩaàzi aa aà dɛ̀ a bɛ.
Ɔ̃ Yudaɔ gbɛ̃́ pɔ́ lɛkpàaĩaàzipiɔ dɛ̀dɛ píi, aa Amɔpi nɛ́ Yosia kpà kía ũ aà gbɛu.
Yosia wɛ̃̀ swaaɔ̃de guu ɔ̃ à kpalablè, à zɔ̃̀lɛ báawa Yelusalɛũ wɛ̃̀ baakwi ń mɛ̀ndooɛ.
À yã́ pɔ́ Dii yei kɛ̀ à a dezi Davidi ɔlɛsɛ̀ píi, i pãalɛ ɔplaai ge zɛɛio.
Aà kpalablea wɛ̃̀ swaaɔ̃de guu, gɔɔ pɔ́ a dɛ ɛ̀waasona ũ ɔ̃ à nà a dezi Davidi Lua kĩ́i wɛɛlɛawa. A wɛ̃̀ kuɛplade guu ɔ̃ à nà gbãbɔa Yelusalɛũɛwa ń Yuda bùsuo píi. À gulɛsĩ pɔ́ wa bòɔ dàaĩ, à Asetaati lipɛlɛɔ zɔ̃̀zɔ̃, à tã́a pɔ́ wa ã̀ɔ ń pɔ́ pɔ́ wa kàsaɔ sɛ̀lɛ.
Wà Baali gbagbakĩiɔ gbòo aà wáa, ɔ̃ a tò wà tulaletikatɛakĩi pɔ́ kú gbagbakĩipiɔ musu zɔ̃̀zɔ̃. À Asetaati lipɛlɛɔ ń tã́a pɔ́ wa ã̀ɔ ń pɔ́ pɔ́ wa kàsaɔ wìwi, ɔ̃ à a tibò a fã̀fã tã́apiɔ gbàgbanaɔ miaɔwa.
À tã́apiɔ sa'onaɔ wáɔ kpàsa ń sa'okĩiɔwa. Màa à gbãbɔ̀ Yelusalɛũ ń Yuda bùsuoɛ.
À sa'okĩiɔ ń Asetaati lipɛlɛɔ gbòo Manase buiɔ wɛ̃́lɛɔ guu ń Ɛflaiũ buiɔ pɔ́ɔ ń Simɛɔ buiɔ pɔ́ɔ e à gɛ̀ pɛ̀ Nɛfatali buiɔ pɔ́ɔ ń a bɛzia pɔ́ liaiɔwa. À tã́aɔ gbɛ̃̀gbɛ̃ à a tibò, à tulaletikatɛakĩiɔ gbòo Isaili bùsu gupiiu, ɔ̃ à ɛ̀a tà Yelusalɛũ.
<range>
Aà kpalablea wɛ̃̀ bao plasaide guu, gɔɔ pɔ́ àlɛ gbãbɔ Yelusalɛũɛ ń Yuda bùsuo, à Asalia nɛ́ Safana ń wɛ̃́lɛ kí Maaseao ń kpàwakɛna Yoa, Yoaaza nɛ́o gbàɛ Dii a Lua kpɛ́ kɛkɛi.
Ɔ̃a pɔ́ wà mɔ̀ò Lua ua, Levii bui bĩ́ibɔlɛdɔ̃anaɔ sì ɔ̃ aa gɛ̀ò sa'onkia Ilikia kĩ́i, ɔ̃ ampii aa gɛ̀ nà gbɛ̃́ pɔ́ wà ń dílɛ Dii kpɛ́ zĩ gbɛ̃zɔ̃ɔ ũɔnɛ ń ɔzĩ. Manase buiɔ ń Ɛflaiũ buiɔ ń Isaili kɔ̃naɔ píi ń Yudaɔ píi ń Bɛ̃yãmɛɛ buiɔ ń Yelusalɛũdeɔ mɛ́ ɔ̃api kpà. Ɔ̃ Dii kpɛ́ zĩ gbɛ̃zɔ̃ɔpiɔ fĩabòò zĩkɛnaɔnɛ wà Dii kpɛ́ kɛkɛ wà a gbãa kã́fĩ.
<range>
Aa ɔ̃a kpà kpɛbonaɔwa wà gbɛ̀ ãaɔ luò. Aa kpà li'ãnaɔwa lɔ wà kpɛɛlɛ líɔ ń zaɔ luò, wi kpɛ́ pɔ́ Yuda kíaɔ tò we yàaaɔ kɛkɛò.
Gbɛ̃́piɔ zĩkɛ̀ ń náaio. Gbɛ̃́ pɔ́ wà ń dílɛ aa wɛtɛ̀ zĩpiziɔn kɛ: Levii nɛ́ Mɛlali buiɔ Yaata ń Obadiao ń Levii nɛ́ Kɛata buiɔ Zakali ń Mɛsulaũo. Levii buiɔ pɔ́'ɔbɔnaɔ lɛa dɔ̃ ḿpiiɛ.
Aamɛ aa asosɛnaɔ gbɛ̃zɔ̃ɔɔ ũ, aa wɛtɛ̀tɛ zĩkɛnaɔzi zɛ́zɛ. Levii buieɔ mɛ́ tɔdɔdɔnaɔ ń lakɛ̃naɔ ń bĩ́ibɔlɛdɔ̃anaɔ ũ.
Gɔɔ pɔ́ wàlɛ bɔ Dii kpɛ́u ń ɔ̃a pɔ́ wà gɛ̃̀uo, sa'onkia Ilikia bɔ̀ ikoyã pɔ́ Dii ò Mɔiziɛ taalawa.
Ɔ̃ Ilikia ò lakɛ̃na Safanaɛ a ikoyã lá è Dii kpɛ́u, ɔ̃ a kpàwà.
Safana gɛ̀ò kí kĩ́i, à yã́ dàu a sìuɛ̀ à mɛ̀: N ìwaɔ lɛ́ zĩ pɔ́ ń nànɛ́ ń ɔzĩpi kɛ píi.
Aa ɔ̃a pɔ́ kú Dii kpɛ́u nà zĩkɛnaɔ gbɛ̃zɔ̃ɔɔnɛ ń ɔzĩ ń zĩpikɛnaɔ.
Ɔ̃ à ɛ̀a òɛ̀ sa'onkia Ilikia lá kpàwa, ɔ̃ à a kyokɛ̀ kíɛ.
Kɛ́ kí ikoyã lápi yãmà, à a ulada ga kɛ̃̀.
Ɔ̃ a ò sa'ona Ilikiaɛ ń Safana nɛ́ Aikaũo ń Mika nɛ́ Abedɔ̃o ń lakɛ̃na Safanao ń a ìwa Asaiao à mɛ̀:
À gɛ Dii laimɛɛ ń Isaili kɔ̃naɔ ń Yudaɔ taala pɔ́ wa bɔwàɛ bee yã́ musu. Dii pɔkũmabɔ̀bɔwá à kɛ̀ zài, asa wá deziɔ Dii yã́ kũao, aai yã́ pɔ́ kú taalaɛ bee guu ma aa zĩkɛ̀wào.
Ɔ̃ sa'ona Ilikia ń gbɛ̃́ pɔ́ kí ń zĩ́ sãnuɔ gɛ̀ yã'ò nɔɛ ãnabi Uledaɛ. Nɔɛpi ku Yelusalɛũ fã́ani plaade guuɛ, aà zã́ tɔ́n Saluũ, Tikeva nɛ́, Halasa tɔũnaɛ. Gɔ̃ɛpiá Dii kpɛ́ pɔkasaɔ ùlɛnaɛ.
Dii Isailiɔ Lua yã'ò nɔɛpiɛ à mɛ̀: À gɛ o gbɛ̃́ pɔ́ á zĩ́aɛ,
ma Dii ma mɛ̀, má yã́yia guɛ beewa ń gbɛ̃́ pɔ́ kú a guuɔ, láai yã́ pɔ́ kú taala pɔ́ wà a kyokɛ̀ Yudaɔ kíaɛupiɔ píi.
Má pɔkũmabɔbɔ guɛ beewa, ma pɔkũmapi a kpálɛo, asa aa pãkpàmazi aa gɛ̀ sa'ò dii pãleɔwa, aa ma pɔ fɛ̀lɛmɛɛ tã́a pɔ́ aa kɛ̀piɔ yã́ musuɛ.
À gɛ o Yudaɔ kía pɔ́ á zĩ́ ma laiɛ, yã́ pɔ́ a màpi musu, ma Dii Isailiɔ Lua ma mɛ̀,
yã́ pɔ́ má ò guɛ bee ń gbɛ̃́ pɔ́ kú a guuɔ musu, lá à swãsɛ̀i à a ulada ga kɛ̃̀ à ɔ́ɔlɔ̀, má mà. Ma Dii mámɛ má ò.
Má tó aà ã́nuatoɛ, wi aà vĩ niɛ guu. Aà wɛ́ a si yã́ pɔ́ má yía guɛ bee ń gbɛ̃́ pɔ́ kú a guuɔwalɛo. Ɔ̃ zĩnapiɔ ɛ̀a tà kíwa ń yã́pio.
Kí Yelusalɛũ gbɛ̃zɔ̃ɔɔ ń Yudaɔ sìsi, ɔ̃ aa kã̀aaaàzi píi.
À gɛ̀ńnɔ Dii ua ń sa'onaɔ ń Levii buiɔ ń Yelusalɛũdeɔ ń Yudaɔ píi, nɛ́fɛ̃nɛn gbɛ̃zɔ̃ɔ, ɔ̃ a tò wà Dii bàakuańnɔ taala pɔ́ wa è aà kpɛ́u kyokɛ̀ píi ń wáa.
Kí zɛa a mɔ̀pɛlɛ saɛ, ɔ̃ à ɛ̀a zɛ̀ ń Dii bàakuańnɔ yãdilɛaɔ. À mɛ̀ á tɛ́ Diizi, iɔ aà yãdilɛaɔ ń aà yãdanɛo kũa, iɔ aà ɔtondɔkĩi gwa ń nɔ̀sɛmɛndoo ń a pɔeão píi, iɔ Dii bàakuańnɔ yã́ pɔ́ kú lápi guu ma.
Ɔ̃ a tò Yelusalɛũdeɔ ń Bɛ̃yãmɛɛ buiɔ fɛ̀lɛ zɛ̀ ḿpii, ɔ̃ aa zɛ̀ ń ń deziɔ Lua bàakuańnɔ yã́o.
Yosia tã́aɔ nàaa Isaili bùsu gupiiu a kɔ̀lɛ, a tò gbɛ̃́ pɔ́ kú Isaili bùsuuɔ zɔblè Dii ń Luaɛ ḿpii. Yosia gɔɔ aa tɛ Dii ń deziɔ Luazi, aai pãalɛɛ̀o.
Yosia Gɛ̃amusu dikpɛkɛ̀ Diiɛ Yelusalɛũ, ɔ̃ wà Gɛ̃amusu sa'obɔɔ kòlokpakpa mɔ sɛ̃́ia gɔɔ gɛ̃o mɛ̀ndosaidezĩ.
À sa'onaɔ dàzĩu, à ń gba sɔ̃ Dii kpɛ́ zĩ pɔ́ aa kɛ yã́ musu.
A ò Levii bui pɔ́ wà ń kpá Diiwa, aaì yãdada Isailiɔnɛɔnɛ: À Lua kpagolo dilɛ kpɛ́ pɔ́ Isailiɔ kí Davidi nɛ́ Salomɔɔ dɔ̀u, ásu da á gã̀u lɔo. Àli zɔble Dii á Luaɛ ń a gbɛ̃́ Isailiɔ.
Á baade sɔukɛ gã ń gão á deziɔ uawa, lá Isailiɔ kí Davidi ń aà nɛ́ Salomɔɔo dàlauwa.
Àɔ sĩa Dii ua, á gbɛ̃eɔ iɔ kú ń á gbɛ̃́ Isailiɔ gã ń gão,
í ń Gɛ̃amusu sa'obɔɔ kòlokpakpanɛ́. À gbãbɔ ázĩaɛ, í sãpiɔ kɛkɛ á gbɛ̃́ɔnɛ, kɛ́ aa e kɛ lá Dii dà Mɔiziɛ a òwa.
Yosia azĩa sãɔ ń a bleɔ kpà gbɛ̃́ pɔ́ kú weɔwa Gɛ̃amusu sa'obɔɔ ũ ɔ̀aasɔsɔo lɛɛ baakwi (30.000) ń zuɔ ɔ̀aa gɛ̃o (3.000).
Aà ìwaɔ gbɛ̃́ɔ gbà pɔ́ ń sa'onaɔ ń Levii buiɔ sɔ̃. Lua ua dɔaanaɔ Ilikia ń Zakalio ń Yeiɛlio sa'onaɔ gbà Gɛ̃amusu sa'obɔɔ ɔ̀aa kuɛ'aaɔ̃ (2.600) ń zuɔ ɔ̀aa do ń basɔoo (300).
Kɔnania ń Semaiao ń a dãuna Nɛtanɛlio ń Asabiao ń Yeiɛlio ń Yozabao mɛ́ Levii bui kíaɔ ũ. Aa Levii buiɔ gbà Gɛ̃amusu sa'obɔɔ ɔ̀aasɔsɔo lɛɛ sɔo (5.000) ń zuɔ ɔ̀aa pla ń basɔoo (500).
Ɔ̃ wà Lua gbagbazĩ sɔukɛ̀, sa'onaɔ sĩa ń zɛkĩi, mɛ́ Levii bui kĩniɔ ku we gã ń gão lá kí dìlɛwa.
Aa Gɛ̃amusu sa'obɔɔ kòlokpakpa, ɔ̃ sa'onaɔ a au sì wa lɛ̀ sa'okĩiwa. Levii bui pɔ́piɔ báa bò,
ɔ̃ aa pɔ́ pɔ́ wì a pɔ́ kàtɛu à tɛ́kũ bɔ̀ adoa, aa kpà ń gbɛ̃́ Isailiɔwa gã ń gão aa sɔ̃ò Diizi, lá a ku Mɔizi taalauwa. Màaɛ lɔ ń zuɔ.
Levii buiɔ Gɛ̃amusu sa'obɔɔ kpàtɛa lá wa dìlɛwa, ɔ̃ aa zùnɔɔ kà taɔ ń ooɔ ń dàaɔ guu, aa a fùukɛ̀, ɔ̃ aa gɛ̀ò gbɛ̃́ɔnɛ kpakpa.
Bee gbɛa ɔ̃ aa ńzĩa pɔ́ kɛ̀kɛ ń sa'onaɔ, asa Aalona bui sa'onapiɔ lɛ́ sa pɔ́ wì a pɔ́ kátɛu à tɛ́kũɔ ń sa pɔ́ wì a pɔ́ nísi tɛ́kũɔ o e gu gɛ̀ sìòɛ.
Asafa bui lɛ̀sinaɔ kú ń zɛkĩi lá Davidi dìlɛwa, Asafa buiɔ ń Emani buiɔ ń kí gu'ena Yedutu buiɔ. Bĩ́ibɔlɛdɔ̃ana pɔ́ kú bɔlɛ ń bɔlɛo aai go ń tíao, an gbɛ̃́ Levii buiɔ mɛ́ ń pɔ́ kɛ̀kɛnɛ́.
Zĩbeezĩ wà Dii gbàgba a zɛ́wa, wà Gɛ̃amusu dikpɛkɛ̀, mɛ́ wà sa pɔ́ wì a pɔ́ kátɛu à tɛ́kũ ò aà gbagbakĩiwa, lá kí Yosia dìlɛwa.
Gɔɔ bee Isaili pɔ́ kú weɔ Gɛ̃amusu dikpɛkɛ̀, ɔ̃ aa Kàaso dikpɛkɛ̀ gɔɔ sopla.
Za ãnabi Samuɛli gɔɔ wi Gɛ̃amusu dikpɛpi kɛ à kà màao. Isailiɔ kíae i dikpɛpi kɛ lá Yosia kɛ̀wao. Sa'onaɔ ku we ń Levii buiɔ ń Yudaɔ píi ń Isaili pɔ́ kú weɔ ń Yelusalɛũdeɔ.
Wà Gɛ̃amusu dikpɛpi kɛ̀ kí Yosia kpalablea wɛ̃̀ bao plasaide guuɛ.
Yosia Lua kpɛ́ yãkɛkɛa gbɛa píi Egipiɔ kí Nɛko lɛ́ gɛ́ zĩkai Kaakemi, Uflata saɛ, ɔ̃ Yosia bɔ̀ gɛ̀wà ń zĩo.
Nɛko gbɛ̃́ɔ zĩ̀wà à mɛ̀: Yudaɔ kía, bɔ́mɛ wá daaai? I kɛ ḿmɛ ɔ̃ málɛ mɔ́ zĩkainnɔ gbão, ma ibɛɛɔnɛ. Lua mɛ̀ mà kɛ kpakpa. Lá a kumanɔ, ńsu kpaɛ̀o, kɛ́ asu n dɛo yã́i.
Kási Yosia i mikɛ̃wào, i yã́ pɔ́ Lua dà Nɛkoɛ a òɛ mao, ɔ̃ à azĩa lìlɛ, à gɛ̀wà ń zĩo Mɛgido gusalalau.
Kɛ́ kàzunaɔ kí Yosia pà, ɔ̃ a ò a ìwaɔnɛ: À ma sɛ tamanɔ, wà ma wiwiɛ we.
Ɔ̃ aà ìwapiɔ aà bɔ̀ a sɔ̃́go guu wà aà dà a sɔ̃́go plaade guu wà tàò Yelusalɛũ. À gà, ɔ̃ wà aà mia kpàkɔ̃i ń aà deziɔ. Yelusalɛũdeɔ ń Yudaɔ aà gɛ ɔ́ɔlɔ̀ ḿpii.
Ɔ̃ Zelemii wɛ̃nalɛ dà ń Yosiao. E gbã gɔ̃ɛ ń nɔɛo lɛ̀sinaɔ ì lɛpi si Yosia yã́ musuɛ, tó aalɛ wɛ̃nalɛ sí. Ɔ̃ wɛ̃nalɛsia gɔ̃̀ fɛlɛkaa ũ Isaili bùsuu, lɛpiɔ ku wɛ̃nalɛ taalau.
Yosia yã́ kĩni pɔ́ a kɛ̀ za a daalɛawa e a midɛawa ku Isaili kíaɔ ń Yuda kíaɔ ladau ń gbɛ̃kɛ pɔ́ a kɛ̀ Diiɛ à zĩkɛ̀ yã́ pɔ́ kú aà ikoyã láuwao.
<range>
Ɔ̃ Yudaɔ Yosia nɛ́ Yoaaza kpà kía ũ aà gbɛu Yelusalɛũ.
Yoaaza wɛ̃̀ bao ń àaɔ̃ode guu ɔ̃ à kpalablèu, à zɔ̃̀lɛ báawa Yelusalɛũ mɔ àaɔ̃ɛ.
Ɔ̃ Egipiɔ kí Nɛko aà bɔ̀ kpalau Yelusalɛũ, ɔ̃ à mɛ̀ Yuda bùsudeɔ falubɔɛ ã́nusu tɔnu àaɔ̃ ń kĩnio ń vuao kiloo bla sɔosai.
À Yoaaza vĩ̀i Ɛliakiũ kpà Yelusalɛũdeɔ ń Yudaɔ kía ũ, ɔ̃ à aà tɔ́ lìlɛɛ̀ Yoakiũ. Ɔ̃ à Ɛliakiũ dãuna Yoaaza kũ̀ tàò Egipi.
Yoakiũ wɛ̃̀ baasɔode guu ɔ̃ à kpalablèu, à zɔ̃̀lɛ báawa Yelusalɛũ wɛ̃̀ kuɛdoɛ. À yã́ pɔ́ Dii a Lua yeio kɛ̀.
Babɛli kí Nɛbukanɛza mɔ̀ lɛ̀lɛwà, à mɔgotɛ̃ gala kpàɛ̀ à taaànɔ Babɛli.
Nɛbukanɛza Dii kpɛ́ pɔeɔ sɛ̀lɛ tàò, a kàlɛ a bɛ Babɛli.
Yoakiũ yã́ kĩniɔ ku Isaili kíaɔ ń Yuda kíaɔ ladau ń yãbɛ̃ɛ pɔ́ a kɛ̀ɔ ń vãi pɔ́ wa èwàɔ. Ɔ̃ aà nɛ́ Yɛkɔnia zɔ̃̀lɛ aà gbɛu.
Yɛkɔnia wɛ̃̀ bao plasaide guu ɔ̃ à kpalablèu, à zɔ̃̀lɛ báawa Yelusalɛũ mɔ àaɔ̃ ń gɔɔ kwioɛ. À yã́ pɔ́ Dii yeio kɛ̀.
Kɛ́ í bɔ̀ ɛu, kí Nɛbukanɛza gbɛ̃́ɔ zĩ̀, ɔ̃ wà aà kũ̀ sùò Babɛli ń Dii kpɛ́ pɔ́ ɔdeɔ. À aà desɛ̃ Zedekia kpà Yelusalɛũdeɔ ń Yudaɔ kía ũ.
Zedekia wɛ̃̀ bao ń mɛ̀ndoode guu ɔ̃ à kpalablèu, à zɔ̃̀lɛ báawa Yelusalɛũ wɛ̃̀ kuɛdoɛ.
À yã́ pɔ́ Dii a Lua yeio kɛ̀, i azĩa busa ãnabi Zelemii pɔ́ Dii yã'òɛɛo.
Kí Nɛbukanɛza tò à lɛgbɛ̃̀ɛ à mɛ̀ á sì ń Luao a bɔ aà kpɛo, ɔ̃ à bɔ̀ aà kpɛ. Aà swã́ gbãakũ̀, à gì ɛa sui Dii Isailiɔ Luawa fĩ́afĩa.
Ɔ̃ sa'on dɔaanaɔ ń gbɛ̃́ɔ dɔaanaɔ bɔ̀ Dii yã́ kpɛ sɔ̃, aa zɛ̀ ń yãbɛ̃ɛ pɔ́ buipãleɔ kɛ̀ɔ, aa kpɛ́ pɔ́ Dii dìlɛ a pɔ́ ũ gbãlɛ̀.
Dii an deziɔ Lua ìɔ ãnabiɔ zĩmá mɔ̀ɔmɔɔ, asa à a gbɛ̃́ɔ wɛ̃nagwà ń a kpɛ́o,
ɔ̃ aa Lua zĩnapiɔ kɛ̀ pɔ́ɔpɔɔ, aa sakà Luapi yã́u. Aa aà ãnabipiɔ àlafiikɛ̀ e aà pɔ gɛ̀ pàńzi, a weea vĩo.
Ɔ̃ à Babiloniɔ kía gbàɛmá, à gɛ̀ lɛ̀lɛmá. Kíapi ń ɛ̀waasoɔ dɛ̀dɛ ń fɛ̃ndao Dii ua. Dii i ɛ̀waasoɔ ń wɛ̃́ndiaɔ wɛ̃nagwao ge maezɔ̃ɔɔ ge gbɛ̃ ziɔ, à ń náɛ̀ a ɔzĩɛ.
Ɔ̃ à Dii kpɛ́ pɔ́ɔ sɛ̀lɛ tàò Babɛli píi, a zɔ̃ɔ ń a nɛ́nao, ń Dii kpɛ́ àizɛɛɔ ń kí ń a ìwaɔ àizɛɛɔ píi.
Ɔ̃ aa tɛsɔ̃̀ Lua kpɛ́wa, aa Yelusalɛũ bĩ́i gbòo. Aa tɛsɔ̃̀ a ua maaɔwa, aa pɔ́ bɛɛɛdeɔ ɔ̃̀ɔkpà píi.
Kíapi gbɛ̃́ pɔ́ gɔ̃̀ bɛ̃́ɛ, wi ń dɛdɛ ń fɛ̃ndaooɔ kũ̀kũ zɔɔ ũ api ń a nɛ́ɔ, à tàńnɔ Babɛli e Pɛɛsiɔ gɛ̀ kpalablèò.
Isaili bùsu ĩ́ampakĩi è sa. Kɛ́ à gɔ̃̀ da gii, a ĩ́ampaa e wɛ̃̀ bàaɔ̃kwi gɛ̀ pàò, lá Dii dà Zelemiiɛ a òwa.
Pɛɛsiɔ kí Kilusi kpalablea wɛ̃̀ sɛ̃́ia guu ɔ̃ Dii tɛkpàaàgu, kɛ́ yã́ pɔ́ a dà Zelemiiɛ a ò e kɛ yã́i. Ɔ̃ Kilusi kpàwakɛ̀ a bùsu gupiiu, ɔ̃ à gbàsa kɛ̃̀ láu à mɛ̀:
Yã́ pɔ́ ma Pɛɛsiɔ kí Kilusi má òn kɛ: Dii Lua Musude tò dṹnia kpala píi gɔ̃̀ ma pɔ́ ũ, ɔ̃ a dìlɛmɛɛ mà kpɛdɔɛ Yelusalɛũ, Yuda bùsuu. Á gbɛ̃́ pɔ́ á dɛ aà gbɛ̃́ ũɔ, à fɛlɛ à á taanankɛ we, Dii á Lua iɔ kúánɔ.
Pɛɛsiɔ kí Kilusi kpalablea wɛ̃̀ sɛ̃́ia guu Dii tɛkpàaàgu, kɛ́ yã́ pɔ́ a dà Zelemiiɛ a ò e kɛ yã́i. Ɔ̃ Kilusi kpàwakɛ̀ a bùsuu píi, ɔ̃ à gbàsa kɛ̃̀ láu à mɛ̀:
Yã́ pɔ́ ma Kilusi, Pɛɛsiɔ kía má òn kɛ: Dii Lua Musude tò dṹnia kpala píi gɔ̃̀ ma pɔ́ ũ, ɔ̃ a dìlɛmɛɛ mà kpɛdɔɛ Yelusalɛũ, Yuda bùsuu.
Gbɛ̃́ pɔ́ dɛ aà gbɛ̃́ ũ á guu, Lua kuaànɔ, i ta Yelusalɛũ, Yuda bùsuu, i kpɛdɔ Dii Isailiɔ Lua pɔ́ dɛ Dii ũ Yelusalɛũɛ we.
An gbɛ̃́ pɔ́ gɔ̃̀piɔ saɛdeɔ dɔńlɛ ń ã́nusuo ń vuao ń àizɛɛɔ ń pɔtuoɔ ń Lua kpɛ́ pɔ́ aalɛ gɛ́ dɔi Yelusalɛũ gbaɔ.
Ɔ̃ Yudaɔ ń Bɛ̃yãmɛɛ buiɔ uabeleɔ ń sa'onaɔ ń Levii buiɔ ń gbɛ̃́ pɔ́ Lua tɛkpàńguɔ fɛ̀lɛ lɛ́ gɛ́ Dii kpɛ́ dɔi Yelusalɛũ.
An saɛdeɔ ɔdàmá, aa ń gbá ã́nusu pɔ́ɔ ń vua pɔ́ɔ ń àizɛɛɔ ń pɔtuoɔ ń pɔ́ ɔdeɔ ń Dii kpɛ́ gbaɔ píi.
Ɔ̃ Pɛɛsiɔ kí Kilusi bɔ̀ ń Dii kpɛ́ pɔ́ pɔ́ Nɛbukanɛza sɛ̀lɛ yãa Yelusalɛũ a kàlɛ a tã́a kpɛ́uɔ.
A ò a ɔ'ulɛna Miledaɛ aà pɔ́piɔ nao aà kpa Yudaɔ kí Sesebazaawa, ɔ̃ a kɛ̀ màa.
Pɔ́piɔ dasin kɛ: Vua ta baakwi, ã́nusu ta ɔ̀aa sɔo, tapɛlɛnti baakwi mɛ̀ndosai,
vua imibɔ baakwi, ã́nusu imibɔ ɔ̀aa pla ń kwio, ta buipãle ɔ̀aa sɔo.
Vua ń ã́nusu taɔ fɛ̀lɛ píi ɔ̀aasɔsɔo lɛɛ sɔo ń ɔ̀aa plao (5.400). Kɛ́ zĩ̀zɔpiɔ bɔ̀lɛ Babɛli aa sù Yelusalɛũ, ɔ̃ Sesebazaa mɔ̀ ń pɔ́piɔ píi.
Babɛli kí Nɛbukanɛza Isailiɔ kũ̀kũ zĩ̀zɔɔ ũ yãa, à tàńnɔ Babɛli, ɔ̃ an gbɛ̃eɔ bɔ̀ zĩ̀zɔkɛpiu aa sù Yelusalɛũ, Yuda bùsuu sa, ɔ̃ baade tà a bɛ wɛ̃́lɛu.
An dɔaanaɔn kɛ: Zolobabɛli, Yesua, Nɛɛmii, Selaia, Leelaia, Maadose, Bilisã, Misipaa, Bigivai, Leuũ ń Baanao. Isaili gɔ̃ɛ pɔ́ sùɔ dasilɛn kɛ:
Palɔsi buiɔ gbɛ̃ɔn ɔ̀aasɔsɔo lɛɛ pla ń baswaaɔ̃kwi ń plao (2.172).
Sefatia buiɔ gbɛ̃ɔn ɔ̀aa do ń baswaaɔ̃kwi ń plao (372).
Ala buiɔ gbɛ̃ɔn ɔ̀aa àaɔ̃ ń baswaaɔ̃kwi ń sɔoo (775).
Paata Mɔabu bui pɔ́ dɛ Yesua ń Yoabuo buiɔ ũɔ gbɛ̃ɔn ɔ̀aasɔsɔo lɛɛ pla ń ɔ̀aa síiɔ̃ ń kuɛplao (2.812).
Elaũ buiɔ gbɛ̃ɔn ɔ̀aa soolo ń blakwi ń síiɔ̃o (1.254).
Zatu buiɔ gbɛ̃ɔn ɔ̀aa síiɔ̃ ń basoplasɔoo (945).
Zakai buiɔ gbɛ̃ɔn ɔ̀aa àaɔ̃ ń baswaaɔ̃o (760).
Bani buiɔ gbɛ̃ɔn ɔ̀aa àaɔ̃ ń bla ń plao (642).
Bebai buiɔ gbɛ̃ɔn ɔ̀aa àaɔ̃ ń bao ń àaɔ̃o (623).
Azegada buiɔ gbɛ̃ɔn ɔ̀aa soolo ń bao ń plao (1.222).
Adonikaũ buiɔ gbɛ̃ɔn ɔ̀aa àaɔ̃ ń bàaɔ̃sɔo ń mɛ̀ndoo (666).
Bigivai buiɔ gbɛ̃ɔn ɔ̀aasɔsɔo lɛɛ pla ń bàaɔ̃ síiɔ̃saio (2.056).
Adini buiɔ gbɛ̃ɔn ɔ̀aa pla ń blakwi ń síiɔ̃o (454).
Atee buiɔ gbɛ̃ɔn basɔo plasai (98).
Bezai buiɔ gbɛ̃ɔn ɔ̀aa do ń basoolo ń àaɔ̃o (323).
Yola buiɔ gbɛ̃ɔn basɔokwi ń plao (112).
Asuũ buiɔ gbɛ̃ɔn ɔ̀aa do ń bao ń àaɔ̃o (223).
Gibaa buiɔ gbɛ̃ɔn basɔo sɔosai (95).
Bɛtɛlɛũdeɔ gbɛ̃ɔn basoolo ń àaɔ̃o (123).
Nɛtofadeɔ gbɛ̃ɔn bàaɔ̃ síiɔ̃sai (56).
Anatodeɔ gbɛ̃ɔn basoolosɔo ń àaɔ̃o (128).
Azemavɛdeɔ gbɛ̃ɔn bla ń plao (42).
Kiliayaaliũdeɔ ń Kefiladeɔ ń Beelodeɔ gbɛ̃ɔn ɔ̀aa àaɔ̃ ń basopla ń àaɔ̃o (743).
Lamadeɔ ń Gɛbadeɔ gbɛ̃ɔn ɔ̀aa àaɔ̃ ń bao ń mɛ̀ndoo (621).
Mimasadeɔ gbɛ̃ɔn basoolo ń plao (122).
Bɛtɛlideɔ ń Aideɔ gbɛ̃ɔn ɔ̀aa do ń bao ń àaɔ̃o (223).
Nɛbodeɔ gbɛ̃ɔn blakwi ń plao (52).
Magbisideɔ gbɛ̃ɔn baswaaɔ̃ síiɔ̃sai (156).
Elaũ pãle buiɔ gbɛ̃ɔn ɔ̀aa soolo ń blakwi ń síiɔ̃o (1.254).
Aliũ buiɔ gbɛ̃ɔn ɔ̀aa do ń basooloo (320).
Lodideɔ ń Adidadeɔ ń Onɔdeɔ gbɛ̃ɔn ɔ̀aa àaɔ̃ ń basoolosɔoo (725).
Yelikodeɔ gbɛ̃ɔn ɔ̀aa do ń basoplasɔoo (345).
Senaadeɔ gbɛ̃ɔn ɔ̀aasɔsɔo lɛɛ àaɔ̃ ń ɔ̀aa àaɔ̃ ń baakwio (3.630).
Sa'ona bui pɔ́ sùɔn kɛ: Yesua bui Yedaia buiɔ gbɛ̃ɔn ɔ̀aa síiɔ̃ ń baswaaɔ̃kwi ń àaɔ̃o (973).
Imɛɛ buiɔ gbɛ̃ɔn ɔ̀aa sɔo ń blakwi ń plao (1.052).
Pasuu buiɔ gbɛ̃ɔn ɔ̀aa soolo ń blasɔo ń plao (1.247).
Aliũ buiɔ gbɛ̃ɔn ɔ̀aa sɔo ń gɛ̃o ń plao (1.017).
Levii bui pɔ́ sùɔn kɛ: Odavia bui Yesua ń Kamiɛlio buiɔ gbɛ̃ɔn bàaɔ̃kwi ń síiɔ̃o (74).
Asafa bui lɛ̀sinaɔ gbɛ̃ɔn basoolosɔo ń àaɔ̃o (128).
Bĩ́ibɔlɛdɔ̃ana pɔ́ dɛ Saluũ ń Ateeo ń Talemɔo ń Akubuo ń Atitao ń Sobaio bui ũɔ gbɛ̃ɔn basopla mɛ̀ndosai (139).
Gbɛ̃́ɛ beeɔ buiɔ mɛ́ Lua ua zĩkɛnaɔ ũ: Ziha, Asufa, Tabao,
Kelosi, Siaa, Padoni,
Lebana, Agaba, Akubu,
Agabu, Salemai, Anana,
Gideli, Gaaa, Leaia,
Lezini, Nɛkoda, Gaaũ,
Uza, Pasea, Besai,
Asena, Mɛuniũ, Nɛfusiũ,
Babuku, Akufa, Aluu,
Bazelu, Mɛida, Aasa,
Baakosi, Sisela, Tɛma,
Nɛzia ń Atifao.
Gbɛ̃́ɛ beeɔ mɛ́ Salomɔɔ zɔ̀blenaɔ buiɔ ũ: Sotai, Sofɛlɛ, Peludao,
Yala, Daakɔ̃, Gideli,
Sefatia, Atili, Pokɛlɛ Azebaiũ ń Amio.
Lua ua zĩkɛnapiɔ ń Salomɔɔ zɔ̀blenapiɔ kà gbɛ̃ɔn ɔ̀aa pla swaaɔ̃sai (392).
Gbɛ̃eɔ bɔ̀ Tɛmɛla ń Tɛlaasao ń Kelubuo ń Adɔ̃o ń Imɛɛo, ɔ̃ aai e ń buibɔkĩi ònɛ́o, tó Isailiɔn ń ũ.
Delaia ń Tobiao ń Nɛkodao buiɔnɛ, mɛ́ aa kà gbɛ̃ɔn ɔ̀aa àaɔ̃ ń blakwi ń plao (652).
Sa'ona bui pɔ́ dɛ Ɔbaia ń Akozio ń Baazilaio buiɔ ũ sù lɔ. Baazilaipi Galada bùsu gbɛ̃́ Baazilai nɛ́ sɛ̀ yãa, ɔ̃ à a ã̀nsuepi tɔ́ sɛ̀.
Gbɛ̃́piɔ ń tɔ́ wɛ̀ɛlɛ buibɔkĩi taalau, kási aai bɔwào, ɔ̃ wà gìnɛ́ ń sa'ozĩo.
Bùsu dɔaana ònɛ́, mɛ́ i kɛ sa'ona ń yã́ gwà ń Uliũo ń Tumiũo bàasio, aasu sa'oblɛ bleo.
Gbɛ̃́piɔ píi gbɛ̃ɔn ɔ̀aasɔsɔo lɛɛ bla ń plao ń ɔ̀aa doo ń baswaaɔ̃oɛ (42.360).
An zɔ̀blenaɔ gɔ̃ɛ ń nɔɛo ku lɔ gbɛ̃ɔn ɔ̀aasɔsɔo lɛɛ sopla ń ɔ̀aa doo ń basopla àaɔ̃saio (7.337). Lɛ̀sinaɔ gɔ̃ɛ ń nɔɛo kúńnɔ lɔ gbɛ̃ɔn ɔ̀aa do.
Aa sɔ̃́ vĩ mɛ̀n ɔ̀aa àaɔ̃ ń basopla síiɔ̃saio (736), sɔ̃baona ɔ̀aa do ń blasɔoo,
yiongo ɔ̀aa pla ń bla sɔosaio (435), zàa'ĩna ɔ̀aasɔsɔo lɛɛ soolo ń ɔ̀aa àaɔ̃o ń basooloo (6.720).
Kɛ́ aa kà Dii kpɛ́ dɔkĩi Yelusalɛũ, an uabeleeɔ gbadàda, kɛ́ aa e Lua kpɛ́ kɛkɛ dɔò a gbɛu.
Aa gbadà kpɛ́ zĩ kpagolo guu ń gbãa lɛ́u, vua kiloo ɔ̀aa pla ń basɔoo (500), ã́nusu tɔnu àaɔ̃ ń sa'ona ulataoɔ basɔo.
Sa'onaɔ ń Levii buiɔ ń lɛ̀sinaɔ ń bĩ́ibɔlɛdɔ̃anaɔ ń Lua ua zĩkɛnaɔ ń gbɛ̃pãleeɔ zɔ̃̀lɛzɔ̃lɛ wɛ̃́lɛ pɔ́ wa kɛ̀kɛnɛ́ɔ guu, ɔ̃ Isaili kĩniɔ zɔ̃̀lɛ ń wɛ̃́lɛɔ guu.
Kɛ́ wɛ̃̀ mɔ soplade kà, Isailiɔ sù zɔ̃̀lɛ ń wɛ̃́lɛɔ guu píi. Ɔ̃ aa kã̀aa Yelusalɛũ lán gbɛ̃́ mɛ̀ndowa.
Yozada nɛ́ Yesua ń a sa'on deeɔ ń Salatiɛli nɛ́ Zolobabɛlio ń a gbɛ̃́ Isailiɔ Lua gbagbakĩi bò, kɛ́ aa sa pɔ́ wì a pɔ́ kátɛu à tɛ́kũ owà, lá Lua gbɛ̃́ Mɔizi ò a ikoyã guuwa.
Baa kɛ́ aalɛ vĩakɛ gbɛ̃́ pɔ́ kú bùsupi guuɔnɛ, aa gbagbakĩipi bò a gbɛuɛ, ɔ̃ aa sa pɔ́ wì a pɔ́ kátɛu à tɛ́kũ ò Diiwa kɔɔ ń oosio.
Aa Lákpɛdɔa dikpɛkɛ̀ lá a ku lápi guuwa, aaìɔ sa pɔ́ wì a pɔ́ kátɛu à tɛ́kũ o lá gu lɛ́ dɔ, lá wà a lɛ́ dìlɛwa.
Bee gbɛa aa sa pɔ́ wìɔ o gɔɔpii ò ń mɔ dafu pɔ́o ń dikpɛ pɔ́ Dii dìlɛɔ pɔ́o ń gba pɔ́ wì mɔoɛ̀ɔ.
Mɔ soplade gɔɔ sɛ̃́ia zĩ́ ɔ̃ aa nà Dii gbagbaawa màa, baa kɛ́ wi aà kpɛ́ dɔ yãao.
Aa ɔ̃a kpà gbɛ̀'ãnaɔ ń li'ãnaɔwa, ɔ̃ aa pɔblea ń imiao ń nísio kpà Sidɔ̃deɔ ń Tiideɔwa, kɛ́ aa sɛdɛ lí zɔ̃zɔ̃ Libã bùsuu, aa yeye gɛò Zope daa ísiaa, lá Pɛɛsiɔ kía Kilusi ń gbá zɛ́wa.
An kaa Lua kpɛ́ dɔkĩi Yelusalɛũ wɛ̃̀ plaade mɔ plaade guu, Salatiɛli nɛ́ Zolobabɛli ń Yozada nɛ́ Yesuao nà zĩwa ń ń gbɛ̃́ kĩniɔ, sa'onaɔ ń Levii buiɔ ń gbɛ̃́ pɔ́ bɔ̀ zĩ̀zɔkɛu aa sù Yelusalɛũɔ píi. Aa Levii bui pɔ́ kà wɛ̃̀ bao ge aa dɛaɔ dìlɛ Dii kpɛ́ zĩpi gbɛ̃zɔ̃ɔɔ ũ.
Yesua ń a buiɔ nàkɔ̃wa ń Kamiɛlio ń aà nɛ́ Odavia buiɔ, ɔ̃ aa gɔ̃̀ zĩpi gbɛ̃zɔ̃ɔɔ ũ ń Enadao ń aà buiɔ. Levii buiɔnɛ ḿpii.
Kɛ́ Dii kpɛbonaɔ lɛ́ kpɛ́pi ɛ̃ kpálɛ, sa'onaɔ zɛzɛ we sa'on pɔkasaɔ dadaa, aa ń kuuɔ kṹkũa, mɛ́ Levii nɛ́ Asafa buiɔ ku we lɔ ń sɛ̃́sɛ̃naɔ aa Dii táasilɛò, lá Isailiɔ kí Davidi ò yãawa.
Aa lɛsì aa Dii táasilɛ̀, aa aà sáaukpà aa mɛ̀: Dii maa, aà gbɛ̃kɛkɛa wá Isailiɔnɛ láaa vĩo. Ɔ̃ gbɛ̃́pii wii gbãa lɛ̀ aa Dii táasilɛ̀, kɛ́ wà Dii kpɛ́ ɛ̃ kpàlɛ yã́i.
Kási sa'on daside ń Levii buiɔ ń uabele pɔ́ zikũ̀ aa wɛsì kpɛ́ káaulɛɔ, kɛ́ aa kpɛ́pi ɛ̃boa è, aa búbuapɛ̀ɛ. Gbɛ̃́ dasideɔ sɔ̃ aalɛ pɔna wii lɛ.
Gbɛ̃e pɔna wii dɔ̃kɔ̃ɛ ń búbua pɔ́ wàlɛ pɛ́o lɔo, kɛ́ baade lɛ́ wii gbãa lɛ yã́i, mɛ́ wà kɔ̃fĩpi mà zã̀.
Kɛ́ Yudaɔ ń Bɛ̃yãmɛɛ buiɔ ibɛɛɔ mà zĩ̀zɔ pɔ́ sùɔ lɛ́ kpɛ́ bo Dii Isailiɔ Luaɛ,
aa mɔ̀ Zolobabɛli ń uabeleɔ lè, aa ònɛ́: À to wà kpɛ́ boánɔ, asa wi á Lua kĩ́i wɛɛlɛ lááwa sɔ̃ɛ. Wiɔ aà gbagbaɛ za gɔɔ pɔ́ Asiliɔ kí Esaadɔ̃ sùwanɔ la.
Ɔ̃ Zolobabɛli ń Yesuao ń Isaili uabele kĩniɔ ònɛ́: Wá Lua kpɛ́ boa dɛ á yã́ ũo. Wá wá pɔ́ bo Dii Isailiɔ Luaɛ wátɛ̃ɛ, lá Pɛɛsiɔ kí Kilusi dìlɛwɛ̃ɛwaɛ.
Ɔ̃ bùsupideɔ lɛ́ wɛɛlɛ Yudaɔ kãdɛ, aalɛ ĩadamá, kɛ́ aasu kpɛ́pi boo yã́i.
Aa fĩabò kía lɛdamadeɔnɛ za Kilusi gɔɔ e à gɛ̀ pɛ̀ Pɛɛsiɔ kí Daliusi kpalablegɔɔwa, ɔ̃ aa gìnɛ́ ń yã́ pɔ́ aalɛ yáo.
Aa lakɛ̃ Aasueluɛ aà kpalablea daalɛgɔɔ, aa gbɛ̃́ pɔ́ kú Yelusalɛũɔ ń Yuda bùsuo píi káalakɛ̀ɛ̀.
Biselaũ ń Miledao ń Tabeelio ń ń gbɛ̃́ kĩniɔ lakɛ̃ Pɛɛsiɔ kí Aatasasaɛ lɔ aà kpalablegɔɔ. Aa kɛ̃̀ɛ̀ ń Sili yã́o, ɔ̃ wà a bɔɔlɛkɛ̀ɛ̀.
Bùsu gbɛ̃zɔ̃ɔ Leuũ ń a lakɛ̃na Simɛsaio lakɛ̃ kí Aatasasaɛ Yelusalɛũ yã́ musu lɔ aa mɛ̀:
Bùsu gbɛ̃zɔ̃ɔ Leuũ ń a lakɛ̃na Simɛsaio ń ń gbɛ̃́ kĩni Dinadeɔ ń Afaasatadeɔ ń Taapɛlideɔ ń Afaasideɔ ń Ɛlɛkideɔ ń Babɛlideɔ ń Susade pɔ́ bɔ̀lɛ Elaũ bùsuuɔ
ń gbɛ̃́ pɔ́ kía zɔ̃ɔ bɛɛɛde Asenapa ń bɔ́lɛ ń bùsuu aa ń zɔ̃́lɛzɔ̃lɛ Samali wɛ̃́lɛu ń Uflata baala gupãleuɔ,
wá Uflata baaladeɔ n zɔ̀blenaɔ mɛ́ lápi kɛ̃̀nɛ kí Aatasasa, wa mɛ̀:
Kí, ǹyɔ̃ dɔ̃ kɛ́ Yuda pɔ́ bɔ̀ n kĩ́i aa sù laɔ gɛ̀ lɛ́ Yelusalɛũ wɛ̃́lɛ vãi pãsĩpi kálɛ, aa ɛ̀a lɛ́ a bĩ́ibo lɔ, aalɛ a bɛzia fɛlɛ.
Kí, ǹyɔ̃ dɔ̃ lɔ, tó aa ɛ̀a wɛ̃́lɛpi kàlɛ aa a bĩ́ibò wa làa, aa falubɔnɛ lɔo ge ɛlɛ'ɔ̃a ge wɛ̃̀'ɔ̃a, aai n ɔ̃a pɔ́ ni si kɛ̃́sã.
Tia kɛ́wa kí, lá ḿmɛ ń wá ũ, i kũ wà n kpɛ eo. A yã́i wa láɛ bee kpã̀sãinɛ kɛ́ wà yã́pi onɛ.
Wɛɛlɛ n deziɔ láɔ guu ǹ gwa, ní e dɔ̃ lá wɛ̃́lɛpideɔ swã́ gbãa, aa ĩadà kíaɔwa ń bùsu gbãadeɔ. Za zi wɛ̃́lɛpideɔ yãkele kɛ̀ zài. Bee yã́ mɛ́ tò wà wɛ̃́lɛpi dúuzɔ̃̀i.
Kí, wálɛ onɛ, tó wà ɛ̀a wɛ̃́lɛpi fɛ̀lɛ, wà ɛ̀a a bĩ́ibò wa làa, ńyɔ̃ɔ pɔe vĩ Uflata baala lɔo.
Bee gbɛa kía lá kpã̀sãnɛ́ à mɛ̀: Bùsu gbɛ̃zɔ̃ɔ Leuũ ń a lakɛ̃na Simɛsaio ń á gbɛ̃́ kĩni pɔ́ kú Samali ń Uflata baaleɔ, ma fɔkpàwá.
Lá pɔ́ á kpã̀sãmɛɛ, wà a kyokɛ̀ wà a bɔɔlɛkɛ̀mɛɛ.
Má ò wà wɛɛlɛ lá ziɔ guu, ɔ̃ wa è sĩanaɛ, wɛ̃́lɛpideɔ ìɔ bɔ kíaɔ kpɛɛ. Za zi yãkeledeɔnɛ.
Kía zɔ̃ɔɔ kpalablè Yelusalɛũ we, aa gbãablè Uflata baaledeɔwa píi, wà falubɔ̀nɛ́ ń ɛlɛ'ɔ̃ao ń wɛ̃̀'ɔ̃ao.
À yãdilɛ gbɛ̃́piɔnɛ aa kã́mabo sa. Aasu ɛa wɛ̃́lɛpi vuo e mà ń gba lɛ́.
À laaika! Ásu niazĩkpa yã́pizio, kɛ́ vãipi su ɔta, aa wá ásookɛo yã́i.
Kɛ́ wà kí Aatasasa lápi kyokɛ̀, wà a bɔɔlɛkɛ̀ Leuũɛ ń a lakɛ̃na Simɛsaio ń ń gbɛ̃́ kĩniɔ, ɔ̃ aa fɛ̀lɛ gɛ̀ Yudaɔ lè Yelusalɛũ gɔ̃̀ɔ. Aa gìnɛ́ pãsĩpãsĩ aa mɛ̀ aa kã́mabo.
Beewa aa kã́mabò ń Lua kpɛ́ zĩ pɔ́ aalɛ kɛ Yelusalɛũo e Pɛɛsiɔ kí Daliusi kpalablea wɛ̃̀ plaade guu.
Ãnabi Age ń ãnabi Zakali, Ido nɛ́o ãnabikɛkɛ̀ Yuda pɔ́ kú Yelusalɛũɔ ń Yuda bùsuo píi ń Isailiɔ Lua tɔ́o.
Ɔ̃ Salatiɛli nɛ́ Zolobabɛli ń Yozada nɛ́ Yesuao fɛ̀lɛ nà Lua kpɛ́ boawa Yelusalɛũ. Lua ãnabipiɔ kúńnɔ, aalɛ dɔńlɛ.
Wegɔ̃ɔ Uflata baala dɔaana Tatɛnai ń Setaa Bozenaio ń ń gbɛ̃́ɔ mɔ̀ ń lé, aa ń lá aa mɛ̀: Démɛ á gbá zɛ́ à kpɛ́ɛ bee kɛkɛ boi?
Aa gbɛ̃́ pɔ́ lɛ́ kpɛ́pi boɔ tɔ́ gbɛ̀a lɔ.
Ń beeo Lua lɛ́ wɛ́tɛ Yuda gbɛ̃zɔ̃ɔpiɔzi, ɔ̃ aai onɛ́ aa kã́maboo. Aa mɛ̀ wà lɛ́kpãsãkɛ Daliusiɛ gĩa, aai lá pɔ́ a kɛ̃ a yã́ musu e.
Uflata baala dɔaana Tatɛnai ń Setaa Bozenaio ń ń gbɛ̃́ Pɛɛsi buiɔ lakɛ̃, ɔ̃ aa kpã̀sã kí Daliusiɛ.
Lɛ́kpãsã pɔ́ aa kɛ̀ɛ̀n kɛ, aa mɛ̀: Kí Daliusi, wa fɔkpàma maamaa.
Kí, ǹyɔ̃ dɔ̃ kɛ́ wa gɛ Yuda bùsuu e Lua zɔ̃ɔde kpɛ́u. Wàlɛ kpɛ́pi bo ń gbɛ̀ gbɛ̃̀nɛɔ, wàlɛ lí da kpɛ́pi gĩɔwa. Wàlɛ zĩpi kɛ ń laaio, àlɛ táa'o.
Wa yãlàla ń gbɛ̃zɔ̃ɔɔwa wa mɛ̀: Démɛ á gbá zɛ́ à kpɛ́ɛ bee kɛkɛ boi?
Wa ń tɔ́ gbɛ̀a kɛ́ wà e onɛ, ɔ̃ wa ń dɔaanapiɔ tɔ́ dàlau.
Lá aa yã́zãsìwán kɛ: Aa mɛ̀ musu ń zĩ́lɛo Lua zɔ̀blenaɔn ń ũ. Kpɛ́ pɔ́ wa bò yãa à wɛ̃ kɛ̀, ɔ̃ wa kɛ̀kɛ lɛ́ bo lɔ. Isailiɔ kí zɔ̃ɔ mɛ́ bò yãa.
Aa mɛ̀ ń deziɔ Lua Musude pɔ fɛ̀lɛ, ɔ̃ à ń ná Babiloni bui Nɛbukanɛza, Babɛli kíaɛ a ɔzĩ, ɔ̃ à kpɛ́pi wìwi à gbɛ̃́piɔ sɛ̀lɛ tàńnɔ Babɛli.
Bee gbɛa Babɛli kí Kilusi kpalablea wɛ̃̀ sɛ̃́ia guu à yãdìlɛ à mɛ̀ wà ɛa Lua kpɛ́pi bo lɔ.
Baa vua ń ã́nusu pɔ́ pɔ́ Nɛbukanɛza sɛ̀lɛ Lua kpɛ́u Yelusalɛũ, a kàlɛ a tã́akpɛu Babɛliɔ, kí Kilusi bɔ̀lɛ kpà Sesebazaa pɔ́ à aà dìlɛ bùsu dɔaana ũwaɛ.
A òɛ̀ aà pɔ́piɔ sɛ gɛ kálɛ Lua kpɛ́u Yelusalɛũ, tó wà kpɛ́pi kɛ̀kɛ dɔ̀.
Ɔ̃ Sesebazaa mɔ̀ Lua kpɛ́ ɛ̃ kpàlɛ. Wàlɛ kpɛ́pi bo za gɔɔ beeɛ e gbã, kási i láa yãao.
Kí, tó à kɛ̀nɛ maa, lá wɛɛlɛ kíaɔ lákalɛkĩi Babɛli, ní gwa tó kí Kilusi yãdìlɛ wà Lua kpɛ́ dɔ Yelusalɛũɛ. Lá ń è, ní lɛ́kpãsãkɛwɛ̃ɛ.
Kí Daliusi yãdìlɛ, ɔ̃ wà lápi wɛ̀ɛlɛ taala pɔ́ wa kàlɛ Babɛli lákalɛkĩiɔ guu.
Ɔ̃ wà bɔ̀ lá kooawa Ɛbatana wɛ̃́lɛ bĩ́ideu Mɛdɛ bùsuu. Yã́ɛ bee ku a guu, kɛ́ asu sã́ńguo yã́i:
Kí Kilusi kpalablea wɛ̃̀ sɛ̃́ia guu à yãdìlɛ Lua kpɛ́ pɔ́ kú Yelusalɛũ musu, à mɛ̀ wà kpɛ́pi dɔ sa'okĩi ũ. Wà a ɛ̃bo a lɛsĩ ká gã̀sĩsuu bàaɔ̃, a yàasa gã̀sĩsuu bàaɔ̃.
Wàli gbɛ̀ gbɛ̃̀nɛ di àaɔ̃, lí mɛ̀ndo, gbɛ̀ gbɛ̃̀nɛ àaɔ̃, lí mɛ̀ndo. Wa a fĩabo ń kibɛ ɔ̃ao.
Vua ń ã́nusu pɔ́ pɔ́ Nɛbukanɛza sɛ̀lɛ Lua kpɛ́u Yelusalɛũ à sùò Babɛliɔ sɔ̃, wa ɛa gɛ kálɛ a gbɛu Lua kpɛ́u Yelusalɛũ.
Ɔ̃ kí Daliusi lɛ́kpãsãkɛ̀ à mɛ̀: Tiasa Uflata baale dɔaana Tatɛnai ń Setaa Bozenaio ń á gbɛ̃́ pɔ́ kú Uflata baa weɔ, à ázĩa ga we.
À Lua kpɛ́ dɔ̀na dãɔ to tɛɛɛ. À to Yudaɔ dɔaana ń ń gbɛ̃zɔ̃ɔɔ Lua kpɛ́pi kɛkɛ dɔ.
Málɛ yã́ pɔ́ ásu kɛ Yuda gbɛ̃zɔ̃ɔɔnɛ Lua kpɛ́pi dɔa musu dilɛɛ́. À pɔ́ pɔ́ aa yeiɔ sɛ́lɛ ma làasiu we ń Uflata baale falu pɔ́ wa bɔ̀o, í kpámá píi, kɛ́ zĩpi su zɛ lɔo yã́i.
Pɔ́ pɔ́ aa yei píi, zugaae, sãsakao, sãnɛbɔlɔ pɔ́ aaì Lua Musude gbagbaò, pɔ́wɛna, wisi, vɛ̃ɛ, nísi, àɔ kpa Yelusalɛũ sa'onaɔwa lá gu lɛ́ dɔ lá aa gbɛ̀awáwa pãkpaisai,
kɛ́ aa e sa pɔ́ kà Lua Musudegu owà, aai wabikɛwàmɛɛ ń ma nɛ́ɔ.
Tó gbɛ̃e yã́ pɔ́ má dìlɛɛ bee lìlɛ, wa ade kpɛ́ lí wo, wi aà pawà wà pɛ́lɛ, wi aà bɛ kɛ tufua ũ.
Tó kíae ge buie lɛ́ wɛɛlɛ yã́pi lilɛ ge àlɛ wɛɛlɛ Lua kpɛ́ pɔ́ kú Yelusalɛũpi wí, Lua pɔ́ tò a tɔ́ kú gupiwa, aà ade fu. Ma Daliusi mámɛ ma yã́pi dìlɛ. Wà zĩkɛwà maamaa.
Kɛ́ kí Daliusi lɛ́kpãsãpi kɛ̀ màa, Uflata baala dɔaana Tatɛnai ń Setaa Bozenaio ń ń gbɛ̃́ɔ yã́pi kɛ̀ ń laaio.
Ɔ̃ Yuda gbɛ̃zɔ̃ɔɔ kpɛdɔa lɛ́ gɛ́ aɛ lá ãnabi Age ń ãnabi Zakali Ido nɛ́o ãnabikɛkɛ̀wa. Aa kpɛ́pi dɔ̀ wa làa lá Isailiɔ Lua òwa, lá Pɛɛsiɔ kíaɔ Kilusi ń Daliusio ń Aatasasao a yãdìlɛwa.
Aa Lua kpɛ́ mìdɛ Adaa gɔɔ àaɔ̃de zĩ́ kí Daliusi kpalablea wɛ̃̀ soolode guuɛ.
Ɔ̃ Isailiɔ Lua kpɛ́ sakɛ̃̀ ń pɔnao, sa'onaɔ ń Levii buiɔ ń gbɛ̃́ kĩni pɔ́ sù ń zĩ̀zɔkɛoɔ píi.
Lua kpɛ́ sakɛ̃api yã́i aa sa'ò ń zuswanaɔ mɛ̀n basɔo ń sãsakaoɔ mɛ̀n ɔ̀aa do ń sãnɛbɔlɔɔ mɛ̀n ɔ̀aa pla, ɔ̃ aa sa'ò ń blesanaɔ mɛ̀n kuɛpla Isaili bui dasilɛu ampii duun awakpabɔ ũ.
Aa sa'onaɔ dìlɛdilɛ gã ń gão, mɛ́ aa Levii buiɔ dìlɛdilɛ gã ń gão lɔ, kɛ́ aa zĩkɛ Luaɛ Yelusalɛũ, lá a ku Mɔizi lá guuwa.
Mɔ sɛ̃́ia gɔɔ gɛ̃o mɛ̀ndosaide zĩ́, zĩ̀zɔ pɔ́ sùpiɔ Gɛ̃amusu dikpɛ kɛ̀.
Sa'onaɔ ń Levii buiɔ gbãbɔ̀ ńzĩaɛ aa gɔ̃̀ gbãlɛsai ḿpii, ɔ̃ aa Gɛ̃amusu sã kòlokpakpa zĩ̀zɔ pɔ́ sùɔnɛ ń ń sa'on deeɔ pɔ́o ń ńzĩa pɔ́o.
Isaili zĩ̀zɔ pɔ́ sùpiɔ mɛ́ sò ń gbɛ̃́ pɔ́ aa gbãlɛa buipãleɔ yã́ musu tò, aalɛ Dii Isailiɔ Lua kĩ́i wɛɛlɛɔ.
Ɔ̃ aa Kàaso dikpɛkɛ̀ ń pɔnao e gɔɔ sopla. Dii tò an pɔ kɛ̀na, asa a tò Asiliɔ kía nɔ̀sɛlìlɛ ń yã́ musuɛ, ɔ̃ à dɔ̀ńlɛ a kpɛdɔa zĩ guu, Isailiɔ Luapi.
Yã́ beeɔ gbɛa Pɛɛsiɔ kí Aatasasa kpalablegɔɔ Ɛzala bɔ̀ Babɛli à sù. Sa'onkia Aalona mɛ́ Ɛleazaa ì, Ɛleazaa Finɛasi ì, Finɛasi Abisua ì, Abisua Buki ì, Buki Uzi ì, Uzi Zelaia ì, Zelaia Mɛlaio ì, Mɛlaio Azalia ì, Azalia Amalia ì, Amalia Aitubu ì, Aitubu Zadoki ì, Zadoki Saluũ ì, Saluũ Ilikia ì, Ilikia Azalia ì, Azalia Selaia ì, ɔ̃ Selaia Ɛzalapi ì.
<range>
<range>
<range>
<range>
Ɛzalaá yãdanɛdeɛ, a Mɔizi ikoyã pɔ́ Dii Isailiɔ Lua dìlɛ dɔ̃ sã́asã. Lá Dii aà Lua ɔkùaàla, kía pɔ́ pɔ́ à a wabikɛ̀wa kpàwà píiɛ.
Kí Aatasasa kpalablea wɛ̃̀ soplade guu Isailieɔ sù Yelusalɛũ lɔ. Sa'onaɔ kú ń guu ń Levii buiɔ ń lɛ̀sinaɔ ń bĩ́ibɔlɛdɔ̃anaɔ ń Lua ua zĩkɛnaɔ.
Ɛzala kà Yelusalɛũ kí kpalablea wɛ̃̀ soplade mɔ sɔode guu.
À fɛ̀lɛ Babɛli mɔ sɛ̃́ia gɔɔ sɛ̃́ia zĩ́ɛ, ɔ̃ à kà Yelusalɛũ mɔ sɔode gɔɔ sɛ̃́iazĩ. Aà Lua ɔ kuaàla,
asa Ɛzala mɛkpà Dii ikoyã wàaipaawa ń a kɛao, kɛ́ à e aà yãdilɛnɛɔ ń aà ikoyãɔ dada Isailiɔnɛ.
Taala pɔ́ kí Aatasasa kpà sa'on Ɛzala pɔ́ ì Dii yãdilɛaɔ ń aà yãdilɛnɛɔ da Isailiɔnɛwa yã́n kɛ:
Aatasasa, kíaɔ kía mɛ́ láɛ bee kɛ̃̀ sa'ona Ɛzala, Lua Musude ikoyãdanaɛ. Ma fɔkpàma.
Ma yãdìlɛ ma mɛ̀ Isaili bui ge sa'ona ge Levii bui pɔ́ kú ma bùsuu aa ye gɛnnɔ Yelusalɛũɔ píi, aa gɛ́.
Mapi ń ma lɛdamade gbɛ̃ɔn soplaɔ mɛ́ n gbaɛ, kɛ́ ǹ gɛ́ Yelusalɛũ ń Yuda bùsuo píi yã́ gwagwai n Lua ikoyã pɔ́ ń kũa musu.
Ãnusu ń vua pɔ́ mapi ń ma lɛdamadeɔ wa Isailiɔ Lua pɔ́ aà bɛ ku Yelusalɛũ gbà sɛ́lɛ wà gɛò
ń ã́nusuo ń vua pɔ́ ń è Babɛli bùsuuo píi ń pɔ́ pɔ́ gbɛ̃́ɔ ń sa'onaɔ kpà ń Lua kpɛ́ pɔ́ ũ Yelusalɛũo.
Zuswanaɔ ń sãsakaoɔ ń sãnɛbɔlɔɔ lúlu ń ɔ̃apio n laaiwa, ní sa pɔ́ wì a pɔ́ kátɛu à tɛ́kũ oò n Lua kpɛ́ gbagbakĩiwa Yelusalɛũ ń pɔ́wɛnti gbao ń imia gbao.
Mpi ń n gbɛ̃́ɔ à kɛ ń ã́nusuo ń vua pɔ́ gɔ̃̀o lá à kɛ̀ɛ́ maawa, lá á Lua yeiwa.
Pɔ́ pɔ́ wà nànɛ n ɔzĩ lousisia Lua kpɛ́u pɔ́ ũɔ kpa n Luapiwa Yelusalɛũ.
Tó ń ye Lua kpɛ́ pɔ́ kĩniɔi, tó a kɛkɛa gɔ̃̀ n yã́ ũɛ, sɛ ma làasiu we.
Mámɛmaa kí Aatasasa, ma yãdìlɛ Uflata baale ɔ'ulɛnaɔnɛ píiɛ. À wabi pɔ́ sa'ona Ɛzala, Lua Musude ikoyãdana kɛ̀wá kpawà gɔ̃̀ɔ píi.
Ãnusu su dɛ tɔnu àaɔ̃ao. Pɔ́wɛna su dɛ tɔnu baakwiao. Vɛ̃ɛ ń nísio su dɛ litili ɔ̀aa baobaoao. Wisi sɔ̃, lá a yei lɛ́u.
Lá Lua Musude dìlɛ píi, à kpa gɔ̃̀ɔ aà kpɛ́ pɔ́ ũ, kɛ́ asu kpɛ̃nɛkɛ ń ma kíakɛo ge ma nɛ́ɔo.
Àɔ dɔ̃ sɔ̃ kɛ́ á zɛvĩ à falu ge ɛlɛ'ɔ̃a ge wɛ̃̀'ɔ̃a sí Lua ua zĩkɛnaɔ ge sa'onaɔ ge Levii buiɔ ge lɛ̀sinaɔ ge bĩ́ibɔlɛdɔ̃anaɔ ge zĩkɛnpãleɔwao.
Mpi sɔ̃ Ɛzala, yã́kpalɛkɛnaɔ ń yãgɔ̃gɔ̃naɔ dilɛdilɛ ɔ̃nɔ pɔ́ n Lua kpàma lɛ́u, kɛ́ aa yãkɛkɛ a zɛ́wa gbɛ̃́ pɔ́ kú Uflata baaleɔnɛ píi. Aaɔ dɛ gbɛ̃́ pɔ́ aa n Lua ikoyã dɔ̃ɔ ũ. Gbɛ̃́ pɔ́ dɔ̃oɔ sɔ̃, dadanɛ́.
Gbɛ̃́ pɔ́ n Lua ikoyã ń bùsu ikoyão kũa ɔplaplao, wa yãdaaàla, aà dɛa ge aà ya bɔa bùsuu ge aà àizɛɛ siawà ge aà daakpɛun nò.
Ɔ̃ Ɛzala mɛ̀: Wà Dii wá deziɔ Lua sáaukpa! À làasoo maa dà kíɛ a sɔ̃u, ɔ̃ kípi gbãakpà aà kpɛ́ pɔ́ kú Yelusalɛũwa màa.
A tò ma yã́ kà kía ń a lɛdamadeɔgu ń aà ìwa gbãaɔ píi. Lá Dii ma Lua ɔ kuamala, ma sɔ̃dìlɛ, ɔ̃ ma Isaili dɔaanaɔ kã̀aa aa gɛmanɔ.
Uabele pɔ́ wa bɔ Babɛli bùsuu Aatasasa kpalablegɔɔ wa su sãnuɔ tɔ́ɔn kɛ ń ń buibɔkĩio:
Finɛasi buiɔ uabele Geesoũ, Itamaa buiɔ uabele Daniɛli, Davidi buiɔ uabele Atusu.
Palɔsi bui Zakali ń a gbɛ̃́ɔ gbɛ̃ɔn basoplakwi.
Paata Mɔabu bui Zelaia nɛ́ Ɛlioenai ń a gbɛ̃́ɔ gbɛ̃ɔn ɔ̀aa do.
Zatu bui Yaaziɛ nɛ́ Sekania ń a gbɛ̃́ɔ gbɛ̃ɔn ɔ̀aa do ń basɔoo.
Adini bui Yonatãa nɛ́ Ɛbɛdɛ ń a gbɛ̃́ɔ gbɛ̃ɔn blakwi.
Elaũ bui Atalia nɛ́ Yesaia ń a gbɛ̃́ɔ gbɛ̃ɔn bàaɔ̃kwi.
Sefatia bui Mikaila nɛ́ Zebadia ń a gbɛ̃́ɔ gbɛ̃ɔn basiiɔ̃.
Yoabu bui Yeiɛli nɛ́ Obadia ń a gbɛ̃́ɔ gbɛ̃ɔn ɔ̀aa do ń gɛ̃o ń àaɔ̃o.
Bani bui Yosifia nɛ́ Selomi ń a gbɛ̃́ɔ gbɛ̃ɔn baswaaɔ̃.
Bebai bui Bebai nɛ́ Zakali ń a gbɛ̃́ɔ gbɛ̃ɔn baasɔo ń àaɔ̃o.
Azegada bui Akatã nɛ́ Yohanani ń a gbɛ̃́ɔ gbɛ̃ɔn basɔokwi.
Adonikaũ bui pɔ́ sù gbɛzãɔ, Ɛlifele ń Yeiɛlio ń Semaiao ń ń gbɛ̃́ɔ gbɛ̃ɔn bàaɔ̃.
Bigivai buiɔ Zakuu ń Utaio ń ń gbɛ̃́ɔ gbɛ̃ɔn bàaɔ̃kwi.
Ma ń kãaa swa pɔ́ ì dɔ Aavai, ɔ̃ wa bòokpà we gɔɔ àaɔ̃. Kɛ́ ma gbɛ̃́ɔ fãnkɛ ń sa'onaɔ, má è Levii buiɔ kú ń guuo.
Ɔ̃ ma dɔaanaɛ beeɔ sìsi: Ɛliɛzɛɛ, Aliɛli, Semaia, Ɛlenatã, Yalibu, Ɛlenatã, Natã, Zakali ń Mɛsulaũo. Ma yãdanɛdeɔ Yoialibu ń Ɛlenatão sìsi lɔ.
Ma ń zĩ́ Ido pɔ́ dɛ dɔaana ũ gu pɔ́ wì mɛ Kasifia kĩ́i. Ma yã́ pɔ́ aa oɛ̀ ń aà gbɛ̃́ pɔ́ kú weɔ dànɛ́, kɛ́ aa suwɛ̃ɛ ń wá Lua ua zĩkɛnaɔ.
Lá wá Lua ɔ kuawála maannɔ, aa sùwɛ̃ɛ ń gbɛ̃́ laaideo, Levii tɔũna Mali bui Selebia ń aà nɛ́ɔ ń aà dãunaɔ gbɛ̃ɔn bao plasai.
Aa sù ń Mɛlali buiɔ Asabia ń Yesaiao lɔ ń ń dãunaɔ ń ń nɛ́ɔ gbɛ̃ɔn bao.
Aa sù ń Lua ua zĩkɛna pɔ́ Davidi ń a ìwaɔ ń dílɛ aa dɔ Levii buiɔlɛɔ gbɛ̃ɔn ɔ̀aa do ń baoo. Wà ń tɔ́ dàlau ḿpii.
Ma lɛye kpàwakɛ̀ Aava swa saɛ we, kɛ́ wà wázĩa busa wá Luaɛ, wí tá na wabikɛwà wápiɔ ń wá nɛ́ɔ ń wá àizɛɛɔ yã́ musu.
Ma sosaɔ ń sɔ̃deɔ gbɛaa kíawa aa kàedawázi zɛ́u ibɛɛɔ yã́i oa widɛ̀, asa wá ò kíaɛ wa mɛ̀: Wá Lua ì ɔku gbɛ̃́ pɔ́ aaì a kĩ́i wɛɛlɛɔla maannɔɛ, ɔ̃ ì a pɔkũma zɔ̃ɔ bɔbɔ gbɛ̃́ pɔ́ pãkpàaziɔwa.
Wa lɛyè wa wabikɛ̀ wá Luawa yã́piɔ musu, ɔ̃ a sìwanɔ.
Ma sa'on dɔaanaɔ sɛ̀ gbɛ̃ɔn kuɛpla ń Selebiao ń Asabiao ń ń gbɛ̃́ɔ gbɛ̃ɔn kwi.
Ɔ̃ ma ã́nusu ń vuao yɔ̃̀nɛ́ kiloowa ń pɔ́ pɔ́ kí ń a lɛdamadeɔ ń aà ìwaɔ ń Isaili pɔ́ kú weɔ a labakɛ̀ wá Lua kpɛ́ gba ũo.
Wa ã́nusu yɔ̃̀nɛ́ kiloowa tɔnu bao ń plao ń ã́nusu pɔ́ɔ tɔnu àaɔ̃ ń vuao tɔnu àaɔ̃.
Vua taɔ ku lɔ mɛ̀n bao, aa kà kiloo swaaɔ̃, mɛ́ mɔgotɛ̃ ta maa tɛkɛaɔ ku mɛ̀n pla, a bɛɛɛ kà vuawa.
Má ònɛ́: Ápiɔ ń pɔ́piɔá Dii pɔ́ɛ. Ãnusu ń vuaoá pɔ́ pɔ́ wà Dii á deziɔ Lua gbàɛ.
À itɛ̃kɛ à pɔ́piɔ dɔ̃́a e a gɛ yɔ̃ kiloowa Dii kpɛ́ kpɛ́nɛɔ guu Yelusalɛũ sa'onaɔ ń Levii buiɔ ń uabeleɔ wáa.
Ɔ̃ sa'onaɔ ń Levii buiɔ ã́nusu ń vuao ń pɔ́ pɔ́ wa yɔ̃̀ kiloowapiɔ sì aa gɛò wá Lua kpɛ́u Yelusalɛũ.
Wa fɛlɛ Aavai, wa da Yelusalɛũ zɛ́u mɔ sɛ̃́ia gɔɔ kuɛpladezĩ. Wá Lua ɔkùwála, à kàedàwázi zɛ́u ibɛɛɔ ń kpã́iwɛliwɛɔ yã́i.
Kɛ́ wa ka Yelusalɛũ, wa kã́mabò we gɔɔ àaɔ̃.
A gɔɔ síiɔ̃de zĩ́ wa ã́nusu ń vuao ń pɔ́piɔ yɔ̃̀ kiloowa wá Lua kpɛ́u, ɔ̃ wá kpà sa'ona Ulia nɛ́ Mɛlemɔwa. Finɛasi nɛ́ Ɛleazaa kuaànɔ ń Yesua nɛ́ Yozabao ń Binui nɛ́ Nɔadiao. Levii buiɔnɛ ḿpii.
Wà apii nào wa yɔ̃̀ kiloowa, ɔ̃ wà a gbia lɛ́ dàlau zĩbeezĩ.
Ɔ̃ zĩ̀zɔ pɔ́ sùɔ sa pɔ́ wì a pɔ́ kátɛu à tɛ́kũ ò'o Isailiɔ Luawa, zuswana kuɛpla Isaili bui píi pɔ́ ũ, sãsakao basɔo síiɔ̃sai, sãnɛbɔlɔɔ basiiɔ̃ àaɔ̃sai, blesanaɔ kuɛpla duun awakpabɔ ũ. Wà sa pɔ́ wì a pɔ́ kátɛu à tɛ́kũ òò Diiwa píiɛ.
Wà yã́ pɔ́ kía dìlɛ taala kpà aà ìwaɔ ń Uflata baala dɔaanaɔwa, ɔ̃ aa gbãkà Isailiɔnɛ ń Lua kpɛ́ dɔao.
Yã́pi kɛa gbɛa kíaɔ mɔ̀ ma kĩ́i aa mɛ̀: Wá gbɛ̃́ɔ ń sa'onaɔ ń Levii buiɔ aai kɛ̃kɔ̃wa ń bui pɔ́ liaawáziɔ ń ń yãbɛ̃ɛkɛaɔo, Kanaaɔ, Itiɔ, Pɛliziɔ, Yebusiɔ, Amɔniɔ, Mɔabuɔ, Egipiɔ ń Amɔleɔ.
Aa nɔsɛ̀ ń guu, aa sɛ̀ ń nɛ́ɔnɛ lɔ. Aa wá bui pɔ́ wá dɛ Lua gbɛ̃́ ũɔ kɛ̀ kɔ̃gbɛ̃ ũ ń bui pɔ́ liaawáziɔ. Kíaɔ ń dɔaanaɔ mɛ́ bɔ̀ Lua kpɛ màa.
Kɛ́ ma yã́pi mà, ma a ula ń ma ulataoo gà má kɛ̃̀, ma a mikãeɔ ń ma lɛkãna kã́eɔ wò. Ɔ̃ ma zɔ̃lɛ, yã́pi dìa.
Ɔ̃ gbɛ̃́ pɔ́ yã́ pɔ́ Isailiɔ Lua ò vĩa vĩɔ kã̀aamazi píi zĩ̀zɔ pɔ́ sùɔ bɔa Lua kpɛpi yã́i. Lá yã́pi dìa, ma gɔ̃ zɔ̃lɛa we e sa oosi ogɔɔ.
Kɛ́ sa oosi ogɔɔ kà, ma fɛlɛ mazĩa busaa guu, ma ula ń ma ulataoo kɛ̃a, ɔ̃ ma gɛ kulɛ ma kosowa, ma a ɔ pòopoo Dii ma Luaɛ
ma mɛ̀: Ma Lua, wí ma kũ, ma gɛɛ gɔ̃̀ kpa ma wɛ́i. Ma Lua, má fɔ̃ wɛ́sɛ mà n gwao, asa wá duuna kùwála, wá tàaeɔ zɔ̃̀ma.
Za wá deziɔ gɔɔ e ń a gbão wá tàae zɔ̃ɔ. Wá duuna yã́i ɔ̃ n wá ná buipãleɔ kíaɔnɛ ń ɔzĩ, wápiɔ ń wá kíaɔ ń wá sa'onaɔ, ɔ̃ aa wá gbɛ̃eɔ dɛ̀dɛ ń fɛ̃ndao, aa wá gbɛ̃eɔ kũ̀ zĩ̀zɔɔ ũ, aa wá pɔ́ɔ nàaa, ɔ̃ wí wá kṹ lá à wá kṹ gbãɛwa.
Dii wá Lua, tia kɛ́wa n wá wɛgwà gĩa yɔɔ, n gbɛ̃́ kɔ̃naɔ tòwɛ̃ɛ, ɔ̃ ń wá gbá tepɛkĩi n kpɛ́u. Wá Lua, ń tò wá oa wèe, n wá lɛ́ ń láo yɔɔ wá zɔbleu.
Wá Lua, baa kɛ́ zɔɔn wá ũ, ni wá tó wá zɔbleuo. Ń tò Pɛɛsiɔ kíaɔ gbɛ̃kɛkɛ̀wɛ̃ɛ. N wá lɛ́ ń láo, ɔ̃ wa n kpɛ́ gbooaɔ kɛ̀kɛ wá dɔ̀. Wá Lua, n kàedàwázi Yelusalɛũ ń Yuda bùsuo píi.
Tia kɛ́wa wá Lua, yã́ kpele wá fɔ̃ onɛ lɔi? Asa wa pãkpà n yã́
pɔ́ ń dìlɛ n zɔ̀blena ãnabiɔnɛ aa òɔziɛ. Aa mɛ̀ bùsu pɔ́ wá deziɔ lɛ́ gɛ́ síi dɛ bùsu pɔ́ gbãlɛ̀ bui pɔ́ kú weɔ yãbɛ̃ɛkɛa yã́i ũɛ. An bɔlɔ bùsupi pà za a lɛ́le ń a lɛ́lao an yãbɛ̃ɛkɛa yã́iɛ.
Aa mɛ̀ wásu wà wá nɛnɔɛɔ kpã́sãmáo, mɛ́ wásu ń nɔ sɛ́ wá nɛ́ɔnɛo. Wásu wɛdɔ ń aafia ń ń gwea maaozi bauo, kɛ́ wà e gbãakũ, wí bùsu pɔmaaɔ ble, wà tó wá nɛ́ɔnɛ e gɔɔpii.
Yã́piɔ wá lé píi wá vãikɛa ń wá tàae zɔ̃ɔo yã́iɛ. Ń beeo wá Lua, ni ĩadawá e wá duuna lɛ́wao, n gbɛ̃́ kɔ̃naɔ tòwɛ̃ɛ kɛ́wa.
Ɔ̃ wa ɛa n yãdilɛaɔ gbòo, wa bui yãbɛ̃ɛkɛnaɔ sɛ̀ nɔ ũ. Lá wá kɛ̀ màa, n pɔ a pawázi, ní wá dɛdɛ míɔmiɔɛ, gbɛ̃́ kɔ̃nae a bɔ lɔo.
Dii Isailiɔ Lua, n yã́ kuɛ, ɔ̃ wa gɔ̃ gbãgbɛ̃ kɔ̃naɔ ũ. Tàaedeɔn wá ũ. A yã́i wá gbɛ̃e a fɔ̃ wɛsɛ à n gwao.
Gɔɔ pɔ́ Ɛzala lɛ́ lousisi màa, a kúlɛa Lua kpɛ́ kpɛɛlɛ, àlɛ ń duunaɔ o Luaɛ, àlɛ ɔ́ɔlɔ, Isailiɔ kã̀aaaàzi dasidasi, gɔ̃ɛɔ ń nɔɛɔ ń nɛ́fɛ̃nɛnaɔ, ɔ̃ aalɛ ɔ́ɔlɔ maamaa.
Ɔ̃ Elaũ bui Yeiɛli nɛ́ Sekania fɛ̀lɛ yã'ò Ɛzalaɛ à mɛ̀: Wa bɔ wá Lua kpɛ, wa bui pɔ́ liaawáziɔ sɛ̀ nɔ ũ. Ń beeo bɔkĩi kú wá Isailiɔnɛ e tia.
Wà lɛdoũkɛ ń wá Luao sa, wí nɔɛpiɔ ya ń ń nɛ́ɔ, lá n a lɛdàwáwa, mpi ń gbɛ̃́ pɔ́ aa wá Lua yãdilɛaɔ vĩa vĩɔ. Wà kɛ lá aà ikoyã'òwa.
Fɛlɛ! À gɔ̃̀ n yã́ ũɛ. Wa zɛnnɔɛ. Sɔ̃dilɛ ǹ zĩkɛ yã́piwa.
Ɔ̃ Ɛzala fɛ̀lɛ, a tò kíaɔ ń sa'onaɔ ń Levii buiɔ ń Isailiɔ píi lɛgbɛ̃̀ yã́pi musu.
Ɔ̃ à gò Lua kpɛ́ kpɛɛlɛ, à gɛ̀ ì Ɛliasibu nɛ́ Yohanani kpɛ́nɛu. I pɔbleo, i imio, kɛ́ àlɛ zĩ̀zɔ pɔ́ sùɔ náaisaikɛ ɔ́ɔlɔ yã́i.
Ɔ̃ wà kpàwakɛ̀ Yelusalɛũ ń Yuda bùsuo píi wà mɛ̀, zĩ̀zɔ pɔ́ sùɔ aa kãaa Yelusalɛũ píi.
E gɔɔ àaɔ̃ àɔ gɛ́ pai, tó gbɛ̃́ i mɔo, aà àizɛɛɔ gɔ̃̀ Dii pɔ́ ũɛ, wi ade ya bɔ zĩ̀zɔ pɔ́ sùɔ guu. Kíaɔ ń gbɛ̃zɔ̃ɔɔ mɛ́ zɛ̀ò màa.
Ɔ̃ Yuda gɔ̃ɛɔ ń Bɛ̃yãmɛɛ bui gɔ̃ɛɔ kã̀aa Yelusalɛũ píi e gɔɔ àaɔ̃pi gɛ̀ pàò. Mɔ kɛ̃okwi gɔɔ baode zĩ́ aa zɔ̃lɛa Lua kpɛ́ gãaɛ ḿpii, aalɛ lualua yã́pi ń lou pɔ́ lɛ́ mao yã́i.
Ɔ̃ sa'ona Ɛzala fɛ̀lɛ yã'ònɛ́ à mɛ̀: A bɔ Lua kpɛ, a wá Isailiɔ tàae kã̀fĩ, a buipãleɔ sɛ̀ nɔ ũ.
À á duunaɔ o Dii á deziɔ Luaɛ, í aà pɔeã kɛ sa. À kɛ̃kɔ̃wa ń bui pɔ́ liaaáziɔ ń nɔ pɔ́ á sɛ̀ ń guuɔ.
Bíla wèwà ń lɔɔ gbãao aa mɛ̀: Màaɛ, wá kɛ lá ń òwɛ̃ɛwa.
Ãma wá dasi mɛ́ lou ku, wá fɔ̃ wàɔ zɛa bàasi lao. Wá fɔ̃ yã́pi kɛkɛ gɔɔ do ge gɔɔ plao, asa wá tàae kɛ̀ zɔ̃ɔ yã́pi musu.
Tó wá kíaɔ gɔ̃ la bíla gɛ̃ɛ ũ. Gbɛ̃́ pɔ́ buipãleɔ sɛ̀ nɔ ũɔ i bɔ wɛ̃́lɛ ń wɛ̃́lɛo, aai mɔ gɔɔ pɔ́ wa dìlɛnɛ́wa ń ń wɛ̃́lɛ gbɛ̃zɔ̃ɔɔ ń yã́kpalɛkɛnaɔ, wá Lua pɔ i weewá yã́pi musu.
Asaɛli nɛ́ Yonatãa ń Tikeva nɛ́ Yaziao mɛ́ bɔ̀ yã́pi kpɛ ḿpla, ɔ̃ Levii buiɔ Mɛsulaũ ń Sabetaio zɛ̀ńnɔ.
Ɔ̃ zĩ̀zɔ pɔ́ sùɔ kɛ̀ lá wa òwa. Sa'ona Ɛzala uabeleɔ sɛ̀ daɛdaɛ mɛ̀ndodo. À ń tɔ́ dàlau píi. Mɔ kwide gɔɔ sɛ̃́ia zĩ́ ɔ̃ gbɛ̃́piɔ zɔ̃̀lɛ yã́pi gwàgwa.
Mɔ sɛ̃́ia gɔɔ sɛ̃́ia zĩ́ aa buipãle sɛnapiɔ yã́ gwàgwa aa làa píi.
Sa'ona pɔ́ aa buipãle nɔ sɛ̀ɔn kɛ: Yozada nɛ́ Yesua buiɔ ń a dãunaɛ beeɔ Maasea, Ɛliɛzɛɛ, Yalibu, Gedalia.
Aa ɔdà kɔ̃ ɔu aa mɛ̀ wa ń nɔpiɔ yá, ɔ̃ an baade sãsa kpà ń tàae fĩabobɔ ũ.
Imɛɛ buiɔ Anani ń Zebadiao.
Aliũ buiɔ Maasea, Ɛlia, Semaia, Yeiɛli, Uzia.
Pasuu buiɔ Ɛlioenai, Maasea, Isimaɛla, Nɛtanɛli, Yozaba, Ɛlasa.
Levii buiɔ Yozaba, Simɛi, Kelaia pɔ́ wì mɛ lɔ Kelita, Petaia, Yuda, Ɛliɛzɛɛ.
Lɛ̀sina Ɛliasibu ń bĩ́ibɔlɛdɔ̃anaɔ Saluũ ń Teleũo ń Ulio.
Isaili kĩni pɔ́ aa buipãle nɔ sɛ̀ɔn kɛ: Palɔsi buiɔ Lamia, Izia, Malakia, Miamɛ, Ɛleazaa, Malakia, Benaia.
Elaũ buiɔ Matania, Zakali, Yeiɛli, Abadi, Yelemɔ, Ɛlia.
Zatu buiɔ Ɛlioenai, Ɛliasibu, Matania, Yelemɔ, Zabada, Aziza.
Bebai buiɔ Yohanani, Anania, Zabai, Atalai.
Bani buiɔ Mɛsulaũ, Maluku, Adaia, Yasubu, Seali, Yelemɔ.
Paata Mɔabu buiɔ Adena, Kelala, Benaia, Maasea, Matania, Bezalɛli, Binui, Manase.
Aliũ buiɔ Ɛliɛzɛɛ, Isia, Semaia, Simɛɔ,
Bɛ̃yãmɛɛ, Maluku, Semalia.
Asuũ buiɔ Matenai, Matata, Zabada, Ɛlifele, Yelemai, Manase, Simɛi.
Bani buiɔ Maadai, Amlaũ, Uɛli,
Benaia, Bedea, Kelui,
Vania, Mɛlemɔ, Ɛliasibu,
Matania, Matenai, Yaasu.
Binui buiɔ Simɛi,
Selemia, Natã, Adaia,
Manadebai, Sasai, Salai,
Azalɛli, Selemia, Semalia,
Saluũ, Amalia, Yosɛfu.
Nɛbo buiɔ Yeiɛli, Matitia, Zabada, Zebina, Yadai, Yoɛli, Benaia.
Gbɛ̃́piɔ buipãle nɔ sɛ̀ɛ ḿpii, mɛ́ an nɔpi keeɔ nɛ́ɔ ì'ińnɔ.
Akalia nɛ́ Nɛɛmii yã́n kɛ: Aatasasa kpalablea wɛ̃̀ baode mɔ pɔ́ wì mɛ Kisele guu má kú kibɛ Susa mɛɛwiau.
Ɔ̃ ma dãuna Anani bɔ̀ Yuda bùsuu à mɔ̀ ń gbɛ̃eɔ. Ma yãlàlamá Yuda gbɛ̃́ kɔ̃na pɔ́ bɔ̀ zĩ̀zɔkɛuɔ ń Yelusalɛũo musu.
Aa wèa aa mɛ̀, gbɛ̃́ pɔ́ bɔ̀ zĩ̀zɔkɛu aa tà Yuda bùsuuɔ lɛ́ taasikɛ maamaaɛ, wàlɛ ń láanikɛ, asa Yelusalɛũ bĩ́i gbooaɛ, mɛ́ a bɔlɛ gbaɔ tɛ́kũa.
Kɛ́ ma yã́pi mà, ma zɔ̃lɛ, ɔ̃ wɛ́'i bɔ̀a. Ma ɔ́ɔlɔ̀ gɔɔpla, málɛ lɛye, málɛ wabikɛ Lua Musudewa
ma mɛ̀: N yã́ na Dii Lua Musude. Lua zɔ̃ɔ pɔ́ ì tó ń mɛ séenatan n ũ. Gbɛ̃kɛ guu n bàa ìɔ kú ń gbɛ̃́ pɔ́ yenzi aaìɔ n yãdilɛaɔ kũaɔ.
Wɛ́tɛ mapi n zɔ̀blenai. Swã́kpa wabi pɔ́ málɛ kɛma fãanɛ ń gwãasĩnao n zɔ̀blena Isailiɔnɛzi. Málɛ duuna pɔ́ wá kɛ̀nɛ o. Baa mapi ń ma de bɛdeɔ wa duunakɛ̀ sɔ̃ɛ.
Wa yãvãikɛ̀nɛ maamaaɛ, wi n yãdilɛaɔ dao, wi n ɔtondɔkĩi gwao, wá n ikoyã pɔ́ ń dìlɛ n zɔ̀blena Mɔiziɛ kũao.
To yã́ pɔ́ ń dìlɛ n zɔ̀blena Mɔiziɛɛ bee dɔngu. N mɛ̀ tó wa bɔ n kpɛ, ńyɔ̃ wá fãaa buipãleɔ guuɛ.
N mɛ̀ lɔ, tó wa ɛa suma, mɛ́ wá n yãdilɛaɔ kũa wálɛ zĩkɛwà, baa kɛ́ n wá yá e dṹnia lɛ́wa, ńyɔ̃ wá kãaa, ńyɔ̃ suwanɔ gu pɔ́ ń sɛ̀ n tɔ́ kuwàu.
Gbɛ̃́piɔá n zɔ̀blenaɔnɛ, n gbɛ̃́ pɔ́ n ń bó ń n iko zɔ̃ɔo ń n gã̀sa gbãaoɔnɛ.
N yã́ na Dii, swãdɔ mapi n zɔ̀blena wabikɛai ń n zɔ̀blena pɔ́ n yã́ ì kɛnɛ́ na aa n vĩa vĩɔ wabikɛao. Mapi n zɔ̀blena ma daɛ ń gòmio gbã, kí i ma wɛgwa. Gɔɔ bee sɔ̃ kípi vɛ̃ɛbɔlɛnan ma ũ.
Aatasasa kpalablea wɛ̃̀ baode mɔ pɔ́ wì mɛ Nisã guu kí ye vɛ̃ɛmi, ɔ̃ má sɛ̀ má kpàwà. A ma dɔ̃ ń oosisio yãao,
ɔ̃ à ma la à mɛ̀: Bɔ́yãi n oosìsii? Ńlɛ gyãkɛo. N pɔ mɛ́ yàa? Vĩa ma kũ maamaa,
ɔ̃ má òɛ̀: Lua n dɔ̃ ń aafiao, Záai! Ma oosìsi, asa wɛ̃́lɛ pɔ́ ma deziɔ mia kuu gɔ̃̀ bɛzia ũɛ. A bĩ́ibɔlɛ gbaɔ tɛ́kũa.
Ɔ̃ a òmɛɛ: Ń ye mà kɛ kpelewa ni? Ma wabikɛ̀ Lua Musudewa gĩa,
ɔ̃ má wèwà ma mɛ̀: Kí, tó à kɛ̀nɛ maa, mɛ́ mapi n zɔ̀blena ma yã́ kànguɛ, ma zĩ Yuda bùsu wɛ̃́lɛ pɔ́ ma deziɔ mia kuupi, kɛ́ mà e kɛkɛ kálɛ.
Kípi na zɔ̃lɛa aà saɛ, ɔ̃ à ma la à mɛ̀: Ńyɔ̃ kɛ we gɔɔ ũma ni? Gɔɔ kpele ńyɔ̃ sui? Kɛ́ kí wè ma gɛai, ɔ̃ ma gɔɔdìlɛɛ̀.
Má òɛ̀: Tó à kànguɛ, lákɛ̃ Uflata baale dɔaanaɔnɛ ǹ kpaa. Onɛ́ aa to mà pã́ ń bùsua e mà gɛ kaò Yuda bùsuu.
Lákɛ̃ n líkpɛ dɔ̃̀ana Asafaɛ lɔ. Oɛ̀ aà ma gba lí mà zɛgikĩi pɔ́ kú Lua kpɛ́ saɛ gbaɔ kɛò ń bĩ́ibɔlɛ gbaɔ ń kpɛ́ pɔ́ máɔ kuu pɔ́o. Ɔ̃ kí lá pɔ́ má gbɛ̀awaɔ kpàa, asa ma Lua ɔ kuamalaɛ.
Kí sosa badeɔ ń sɔ̃deɔ dàmɛɛ aa gɛmanɔ. Ɔ̃ ma gɛ Uflata baale dɔaanaɔ lè, ma kí láɔ kpàmá.
Kɛ́ Oloni gbɛ̃́ Sambala ń a ìwa Tobia, Amɔni buio mà gbɛ̃e mɔ̀ Isailiɔ gwea kã́fĩi, à kɛ̀nɛ́ ĩ́i maamaaɛ.
Kɛ́ ma ka Yelusalɛũ, ma kã́mabò gĩa gɔɔ àaɔ̃.
Ɔ̃ ma fɛlɛ gwãasĩna ń gbɛ̃eɔ, mi yã́ pɔ́ ma Lua dà ma sɔ̃u mà kɛ Yelusalɛũ o gbɛ̃eɛo. Ma di zàa'ĩna kpɛ, gbɛ̃́ kĩniɔ bɛ kɛ̀sɛ.
Ma bɔ Guzulɛ Bɔlɛu gwã́, ma mipɛ̀ Gbɛ̃gbon lɔ̀ɔwa ń Tufua Bɔlɛo. Málɛ Yelusalɛũ bĩ́i pɔ́ daaĩa gwagwa ń a bɔlɛ gbà tɛ́kũaɔ.
Ɔ̃ ma gɛ aɛ e Nibɔna Bɔlɛ ń kí íkalɛkĩio. Gue ku we, ma zàa'ĩna i fɔ̃ gɛ̃̀uo,
ɔ̃ má bɛ swa'ɛu gwã́, málɛ bĩ́i gwagwa. Ɔ̃ ma ɛa su, ma gɛ̃ Guzulɛ Bɔlɛu.
Gbãadeɔ gu pɔ́ ma gɛu ge yã́ pɔ́ má kɛ̀ dɔ̃o, asa mi yãe o Yudaɔnɛ gĩao, baa sa'onaɔ ge kíabuiɔ ge gbãadeɔ ge gbɛ̃́ kĩni pɔ́ aa zĩpi kɛɔ.
Ɔ̃ má ònɛ́: A taasi pɔ́ wá lé èó? Yelusalɛũ gɔ̃̀ bɛzia ũ, a bĩ́ibɔlɛɔ tɛ́kũa. À to wà ɛa bĩ́iboi lɔ, kɛ́ wásu wàɔ dɛ láanipɔ ũ lɔo yã́i.
Má ònɛ́ lɔ lá ma Lua ɔkùmala ń yã́ pɔ́ kí òmɛɛo. Ɔ̃ aa mɛ̀: Wà fɛlɛ na a boawa. Ɔ̃ aa nà zĩ maapiwa ɔplapla.
Kɛ́ Oloni gbɛ̃́ Sambala ń a ìwa Tobia, Amɔni buio ń Laalubu bui Gɛsɛũo a baomà, aa wá àlafiikɛ̀, aa sakàwágu aa mɛ̀: Bɔ́ álɛ kɛ wei? Álɛ bɔ kí yã́ kpɛ yɔ̃oo?
Ɔ̃ ma a zãsìmá ma mɛ̀: Lua Musude a wá daɛ ń gòmio. Wápiɔ aà zɔ̀blenaɔ, Yelusalɛũ bĩ́iboa wálɛ nawà kɛ. Ápiɔ sɔ̃ á baa ku lao. Á yã́ kú la lɔo, á tɔ́ àɔ dɔ gbɛ̃egu wɛ̃́lɛpi guu la lɔo.
Sa'ona Ɛliasibu ń a gbɛ̃ sa'onaɔ ɛ̀a Sã Bɔlɛ bò. Aa a sakɛ̃̀, ɔ̃ aa a gbaɔ pɛ̀lɛpɛlɛ. Aa bĩ́i sakɛ̃̀ e za Basɔo Kalanga ń Ananɛli Kalangao.
An saɛ Yelikodeɔ bĩ́ibò. An saɛ Imɛli nɛ́ Zakuu bĩ́ibò.
Asenaa bɛdeɔ ɛ̀a Kpɔ̀ Bɔlɛ bò, aa a zaɔ dàda, aa a gbaɔ pɛ̀lɛpɛlɛ, aa a mɔɔ ń a gbã́aɔ dàu.
An saɛ Ulia nɛ́ Mɛlemɔ, Akozi tɔũna bĩ́i kɛ̀kɛ bò. Aà saɛ Bɛlɛkia nɛ́ Mɛsulaũ, Mɛsezabɛli tɔũna kɛ̀kɛ bò. Aà saɛ Baana nɛ́ Zadoki kɛ̀kɛ bò.
Aà saɛ Tekoadeɔ bĩ́i kɛ̀kɛ bò, kási an gbɛ̃zɔ̃ɔɔ gì zĩ gbãa pɔ́ dɔaana dànɛ́ kɛiɛ.
An saɛ Pasea nɛ́ Yoiada ń Besodia nɛ́ Mɛsulaũo Bɔlɛ Zi bò. Aa a zaɔ dàda aa a gbaɔ pɛ̀lɛpɛlɛ, aa a mɔɔ ń a gbã́aɔ dàu.
An saɛ Gabaɔ̃ɔ gbɛ̃́ Mɛlatia ń Mɛlɔnɔ gbɛ̃́ Yadɔ̃o bĩ́i kɛ̀kɛ bò ń Gabaɔ̃ɔdeɔ ń Mizipadeɔ e za Uflata baala dɔaana bɛ.
An saɛ Alaia nɛ́ Uziɛli pɔ́ ì vua zĩ kɛ bĩ́i kɛ̀kɛ bò. Aà saɛ tulalekɛna Anania kɛ̀kɛ bò e za bĩ́i yàasa kĩ́i.
Aà saɛ Hulu nɛ́ Lefaia, Yelusalɛũ kpɛdo kía, bĩ́i kɛ̀kɛ bò.
Aà saɛ Alumafa nɛ́ Yedaia bĩ́i pɔ́ bɔaa ń a bɛo kɛ̀kɛ bò. Aà saɛ Asabana nɛ́ Atusu kɛ̀kɛ bò.
Aliũ nɛ́ Malakia ń Paata Mɔabu nɛ́ Asubuo gupãle kɛ̀kɛ bò ń Kĩna Kalangao.
An saɛ Aloese nɛ́ Saluũ, Yelusalɛũ kpɛdo kía, bĩ́i kɛ̀kɛ bò sãnu ń a nɛnɔɛɔ.
Anuni ń Zanɔadeɔ Guzulɛ Bɔlɛ kɛ̀kɛ. Aa ɛ̀a bò aa a gbaɔ pɛ̀lɛpɛlɛ, aa a mɔɔ ń a gbã́aɔ dàu. Aa bĩ́i kɛ̀kɛ bò lɔ gã̀sĩsuu ɔ̀aa sɔo e à gɛ̀ pɛ̀ Pɔtuogbɔ̃ Bɔlɛwa.
Lekabu nɛ́ Malakia, Bɛtakɛlɛũ fã́ani kí, Pɔtuogbɔ̃ Bɔlɛ kɛ̀kɛ. À ɛ̀a bò, à a gbaɔ pɛ̀lɛpɛlɛ, à a mɔɔ ń a gbã́aɔ dàu.
Kɔloze nɛ́ Saluũ, Mizipa fã́ani kí, Nibɔna Bɔlɛ kɛ̀kɛ. À ɛ̀a bò a dɔ̀, à a gbaɔ pɛ̀lɛpɛlɛ, à a mɔɔ ń a gbã́aɔ dàu. À bĩ́i pɔ́ kú Siloe Íkalɛkĩi saɛ kɛ̀kɛ bò lɔ za kibɛ kaa saɛ e à gɛ̀ pɛ̀ Davidi Wɛ̃́lɛ dɛdɛkĩiwa.
A gbɛa Azebu nɛ́ Nɛɛmii, Bɛzuu fã́ani kpɛdo kí, bĩ́i kɛ̀kɛ bò e Davidi bɛ gɛvĩkĩi saɛ ń íkalɛkĩi pɔ́ wa yɔ̃̀o ń Nɛgɔ̃naɔ Kpɛ́o.
A gbɛa Bani nɛ́ Leuũ ń Levii buiɔ bĩ́i kɛ̀kɛ bò. A gbɛa Asabia, Kɛila fã́ani kpɛdo kí, a fã́ani bĩ́i kɛ̀kɛ bò.
A gbɛa Enada nɛ́ Bavai, Kɛila fã́ani kpɛdo kí, a fã́ani bĩ́i kɛ̀kɛ bò.
Aà saɛ Yesua nɛ́ Ezɛɛ, Mizipa kí, bĩ́i pɔ́ bɔaa ń gɔ̃kɛbɔkpɛo kɛ̀kɛ bò e bĩ́i golawa.
A gbɛa Zabai nɛ́ Baluku kɔaikɛ̀ à bĩ́i kɛ̀kɛ bò za golawa e à gɛ̀ pɛ̀ sa'onkia Ɛliasibu bɛ kpɛɛlɛwa.
A gbɛa Ulia nɛ́ Mɛlemɔ, Akozi tɔũna gupãle kɛ̀kɛ bò za Ɛliasibu bɛ kpɛɛlɛ e aà ua lɛ́wa.
A gbɛa sa'ona pɔ́ kãi ń Yelusalɛũɔ bĩ́i kɛ̀kɛ bò.
A gbɛa Bɛ̃yãmɛɛ ń Asubuo bĩ́i pɔ́ bɔaa ń ń bɛo kɛ̀kɛ bò. A gbɛa Maasea nɛ́ Azalia, Anania tɔũna bĩ́i pɔ́ kú a bɛ saɛ kɛ̀kɛ bò.
A gbɛa Enada nɛ́ Binui gupãle kɛ̀kɛ bò za Azalia bɛ e à gɛ̀ pɛ̀ bĩ́i golawa.
Uzai nɛ́ Palala bĩ́i kɛ̀kɛ bò za golawa e kalanga pɔ́ bɔaa ń kibɛo dakpɛunaɔ ua saɛ. A gbɛa Palɔsi nɛ́ Pedaia
ń Lua ua zĩkɛna pɔ́ kú Ofɛli sĩ̀sĩ musuɔ bĩ́i kɛ̀kɛ bò Í Bɔlɛ kpɛɛlɛ gukpɛ oi e à gɛ̀ pɛ̀ kalangapiwa.
A gbɛa Tekoadeɔ bĩ́i kɛ̀kɛ bò za kalanga zɔ̃ɔpi saɛ e sĩ̀sĩpi bĩ́iwa.
Sa'onaɔ bĩ́i pɔ́ kú Sɔ̃́ Bɔlɛ saɛ kɛ̀kɛ bò, baade ń bĩ́i pɔ́ kú a bɛ saɛo.
A gbɛa Imɛɛ nɛ́ Zadoki bĩ́i pɔ́ kú a bɛ saɛ kɛ̀kɛ bò. A gbɛa Sekania nɛ́ Semaia pɔ́ dɛ Gukpɛ Bɔlɛ dɔ̃̀ana ũ bĩ́i kɛ̀kɛ bò.
A gbɛa Selemia nɛ́ Anania ń Zalafa nɛgɔ̃ɛ soolode Anunio gupãle kɛ̀kɛ bò. A gbɛa Bɛlɛkia nɛ́ Mɛsulaũ bĩ́i pɔ́ kú a kpɛ́ saɛ kɛ̀kɛ bò.
A gbɛa vuazĩkɛna Malakia bĩ́i kɛ̀kɛ bò e Lua ua zĩkɛnaɔ ń laatanaɔ bɛ Mifɛka Bɔlɛ saɛ e à gɛ̀ pɛ̀ kpɛ́ pɔ́ kú bĩ́i golawa.
Vuazĩkɛnaɔ ń laatanaɔ mɛ́ bĩ́i kɛ̀kɛ bò kpɛ́ pɔ́ kú bĩ́i golawa ń Sã Bɔlɛo zãnguo.
Kɛ́ Sambala mà wá Yudaɔ wálɛ Yelusalɛũ bĩ́i bo, aà pɔ pà, aà za fɛ̃̀ maamaa, ɔ̃ àlɛ wá awiambɔ.
A ò a gbɛ̃́ɔ ń Samali zĩgɔ̃ɔ wáa à mɛ̀: Bɔ́ Yuda gianapiɔ lɛ́ kɛɛɛɛ? Aa fɔ̃ ɛa bĩ́ipi boe? Aa sa'o aai zĩpi nɛ gɔɔ do nia? Aa fɔ̃ wɛ̃́lɛpi vu ń gbɛ pɔ́ tɛkũ̀ à dàaĩpiɔe?
Amɔni bui Tobia ku aà saɛ, ɔ̃ à mɛ̀: Bĩ́i pɔ́ aalɛ bopi, tó gbɛ̃gbona dɛ̀dɛwà, a gbɛɔ gbooɛ fá!
Ɔ̃ ma mɛ̀: Wá Lua, wá yãma, asa aa nifɛ̃̀wáziɛ. Tó wá awiana pɔ́ aalɛ bɔ wi ń musu. To wà ń kṹkũ wà táńnɔ zĩ̀zɔɔ ũ.
Ńsu láka ń tàaeɔlao. Ńsu ǹ ń duuna bãdɛo, asa aa bĩ́ibonaɔ sɔ̃̀sɔ̃ɛ.
Màa wa bĩ́ipi bò e à pɛ̀kɔ̃wa mɛ́ a lɛsĩ kà guo, asa gbɛ̃́ɔ lɛ́ zĩpi kɛ ń nɔ̀sɛmɛndooɛ.
Kɛ́ Sambala ń Tobiao ń Laalubuɔ ń Amɔniɔ ń Asedodadeɔ mà Yelusalɛũ bĩ́ikɛkɛa lɛ́ gɛ́ aɛ mɛ́ gufooɔ lɛ́ tata, an pɔ pà maamaa.
Ɔ̃ aa lɛkpàaĩ ḿpii, aa mɛ̀ wa mɔ lɛ́lɛ Yelusalɛũwa, wi yãkele liańzi.
Ɔ̃ wa wabikɛ̀ wá Luawa, mɛ́ wa gudɔ̃anaɔ dìlɛdilɛ fãanɛ ń gwãasĩnao an yã́i.
Ɔ̃ wá Yudaeɔ mɛ̀: Asosɛnaɔ yɛ̃̀ɛɛ lɛ́ láa. Gbɛ pɔ́ wa gbòo wa dàaĩ zɔ̃ɔ, wá fɔ̃ bĩ́ipi bo wà a midɛo.
Wá ibɛɛɔ mɛ̀, e wàɔ gɛ́ ń yã́ dɔ̃i, wa siwágu, wi wá dɛdɛɛ, zĩpi i gɔ̃ kpaa zɛ́u.
Wá gbɛ̃́ pɔ́ kú ń saɛɔ mɔ òwɛ̃ɛ à kà gɛ̃n kwi aa mɛ̀: Aalɛ bɔ gupiiu, aa ye mɔ lɛ́lɛiwáɛ.
Ɔ̃ ma gbɛ̃́ɔ dìlɛdilɛ bĩ́ifooɔ guu ń a gu pɔ́ ɛɛũɔ. Ma ń dílɛdilɛ daɛdaɛ, baade ń a fɛ̃ndao ń a sɔ̃nao ń a sáo.
Kɛ́ ma wɛtɛ̀ guɔi, ma fɛlɛ ò kíabuiɔnɛ ń gbãadeɔ ń gbɛ̃́ kĩniɔ ma mɛ̀: Ásu vĩakɛnɛ́o. Àɔ dɔ̃ kɛ́ Dii zɔ̃ɔ, ì tó ń mɛ séenata. À zĩka á gbɛ̃́ɔnɛ ń á nɛgɔ̃ɛɔ ń á nɛnɔɛɔ ń á naɔ ń á bɛɔ.
Kɛ́ wá ibɛɛɔ mà Lua ń fú, a tò wa ń lɛkpaaĩ feena mà, ɔ̃ wápii wa ɛa na bĩ́iboawa, baade ń a zĩo.
Za gɔɔ bee ma gbɛ̃́ɔ kpaalɛ̀ lɛɛ pla. Gbɛ̃eɔ lɛ́ zĩkɛ mɛ́ gbɛ̃eɔ sɔ̃na kũa ń sɛ̀ngbaoo ń sáo ń mɔ̀ ulao daa. Kíaɔ sĩ gbɛ̃́ pɔ́ lɛ́ bĩ́iboɔ kpɛ.
Gbɛ̃́ pɔ́ aso sɛaɔ aso kũa ɔ do, gɔ̃kɛbɔ ɔ do.
Bĩ́ibonaɔ fɛ̃nda dɔa ń pi ḿpii. Kuupɛna ìɔ ku ma saɛ.
Ɔ̃ má ò kíabuiɔnɛ ń gbãadeɔ ń gbɛ̃́ kĩniɔ: Zĩ dasi mɛ́ bĩ́ipi gbã̀a, ɔ̃ wa kɔ̃kpaalɛ̀kpaalɛ a lɛ́u.
Gu pɔ́ á mà wàlɛ kuupɛu, à kãaawázi we, wá Lua i zĩkawɛ̃ɛ.
Ɔ̃ wa ɛa na zĩwa, gbɛ̃eɔ sɔ̃na kũa za guluuluui e saanaɔ gɛ̀ bìlɛò.
Zĩbeezĩ má ò gbɛ̃́ɔnɛ: Á baade lí i Yelusalɛũ la ń a ìwaɔ, kɛ́ aàli e gudɔ̃a gwã́, aàli zĩkɛ fãanɛ.
Mapi ń ma dãunaɔ ń ma ìwaɔ ń gudɔ̃ana pɔ́ kumanɔɔ, wili wá pɔkasa bɔo, baade ìɔ a gɔ̃kɛbɔ kũa a ɔplaauɛ.
Gɔɔ bee wá Yudaeɔ ń ń naɔ lɛ́ wiilɛ ń gbɛ̃́ɔwa maamaa.
An gbɛ̃eɔ mɛ̀: Wápiɔ ń wá nɛ́ɔ, wá dasi. Wá ye pɔ́wɛnai wà pɔble, wí e wàɔ aafia.
An gbɛ̃eɔ mɛ̀ lɔ: Nɔana ku, ɔ̃ wa wá buaɔ ń wá vɛ̃ɛbuɔ ń wá kpɛ́ɔ tɔ̀ɔma dìlɛ pɔ́wɛna yã́i.
An gbɛ̃eɔ mɛ̀: Wa ɔ̃a sɛ̃̀a, kɛ́ wà wá buaɔ ń wá vɛ̃ɛbuɔ falu kpa kíwa yã́i.
Baa tó wá bui doũɛ, mɛ́ wá nɛ́ɔ doũ ń ń nɛ́ɔ, wálɛ wá nɛ́ɔ yiamá zɔɔ ũ teasi. Wá nɛnɔɛeɔ lɛ́ zɔble kɔ̀, mɛ́ wá gbãa i ka wà pɔe kɛo, asa wá buaɔ ń wá vɛ̃ɛbuɔ gɔ̃̀ ń pɔ́ ũɛ.
Kɛ́ ma ń wiipi mà ń gbɛ̃́ɔ káala pɔ́ aa kɛ̀o, ma pɔ pà maamaa.
Ma yã́pi wàaipà ma sɔ̃ guu, ɔ̃ ma zɔadɔ̀ kíabuiɔ ń gbãadeɔwa má ònɛ́: Á baade lɛ́ ɔ'idia a gbɛ̃́deeɛ. Ɔ̃ ma mɛ̀ wà bíla kãaa an yã́pi yã́i.
Má ònɛ́: Wa wá gbɛ̃́ Yuda pɔ́ gɔ̃̀ buipãleɔ pɔ́ ũɔ bò wá gbãa lɛ́u, ɔ̃ á tò á gbɛ̃́ɔ lɛ́ ńzĩa yiawá lɔa? Ɔ̃ aa nílɛ kpɛ̃́, aai yãe e òo.
Ɔ̃ ma ɛa ma mɛ̀: Yã́ pɔ́ álɛ kɛpi maao. Àɔ wá Lua vĩa vĩ, kɛ́ wá ibɛɛ buipãleɔ su wá sɔ̃́sɔ̃o yã́i.
Mapi ń ma daɛɔ ń ma ìwaɔ, wa ɔ̃a ń pɔ́wɛnao sɛ̃̀anɛ́ sɔ̃. À ɔ'idianɛ́ tó sa,
í ń buaɔ ń ń vɛ̃ɛbuɔ ń ń kù kpɛ́ɔ ń ń kpɛ́ɔ sɔaanɛ́ ń pɔ́ basɔode pɔ́ álɛ símá ɔ'i ũo, ɔ̃a ń pɔ́wɛnao ń vɛ̃ɛo ń nísio píi.
Ɔ̃ aa mɛ̀: Wá sɔaanɛ́, wá pɔe wɛɛlɛmá lɔo. Wá kɛ lá ń òwa. Ɔ̃ ma sa'onaɔ sìsi, má tò gbɛ̃́piɔ lakpà ńzĩala lá aa a lɛgbɛ̃̀wa.
Ma a ulada kpòɛ ma mɛ̀: Lua gbɛ̃́ pɔ́ i zĩkɛ lɛ́ pɔ́ á gbɛ̃̀piwao kpoɛ màa, i aà bɛ ń aà àizɛɛɔ siwà. Lua aà kpoɛ aà gɔ̃ gii màa. Bíla mɛ̀: Ãmi! Ɔ̃ aa Dii sáaukpà. Ɔ̃ gbɛ̃́ɔ kɛ̀ lá aa a lɛgbɛ̃̀wa.
Bee gbɛa za gɔɔ pɔ́ Aatasasa ma dilɛ Yuda bùsu dɔaana ũ a kpalablea wɛ̃̀ baode zĩ́ e a wɛ̃̀ baakwi ń plaode guu, à kà wɛ̃̀ kuɛpla, mapi ń ma daɛɔ wi dɔaanakɛblɛ bleo.
Dɔaana káau pɔ́ dɔ̀aamɛɛɔ aso gbia tɔ̃̀ gbɛ̃́ɔwa, aa pɔblea ń vɛ̃ɛo sì baadewa ń ã́nusu ɔwatɛ̃ blablao. An ìwaɔ gbãablèmá lɔ. Mapi sɔ̃ mi kɛ màao, asa má Lua vĩa vĩ.
Ma mɛkpà bĩ́ipi boawa, mi tɔɔlɛ sɛ́ ma pɔ́ ũo. Ma ìwaɔ kãaaa we zĩpi yã́iɛ.
Yudaɔ ìɔ pɔble ma bɛ gbɛ̃ɔn basoplakwikwi, gbãadeɔ ń gbɛ̃́ pɔ́ bɔ̀ bui pɔ́ liaawáziɔ kĩ́iɔ.
Lá gu lɛ́ dɔ wìɔ zu kɛkɛmɛɛ mɛ̀ndodo ń sã mɛkpaaɔ mɛ̀n soolosoolo ń koɔ, mɛ́ wìɔ vɛ̃ɛ ba zɔ̃ɔzɔ̃ɔ gɔɔ kwi ń gɔɔ kwio. Gia ń beeo mi dɔaanakɛblɛ gbɛamáo, asa zĩ pɔ́ gbɛ̃́ beeɔ lɛ́ kɛ zɔ̃ɔ.
Ma Lua, yãmaa pɔ́ má kɛ̀ gbɛ̃́ beeɔnɛ píi àɔ dɔngu.
Ma bĩ́ibò má làa, a fòo ku guei lɔo, ãma mi a bɔlɛ gbaɔ pɛ́lɛpɛlɛ gĩao. Kɛ́ Sambala ń Tobiao ń Laalubu bui Gɛsɛũo ń ma ibɛɛ kĩniɔ a baomà,
Sambala ń Gɛsɛũpio lɛ́kpãsãkɛ̀mɛɛ aa mɛ̀ mà mɔ dańlɛ Onɔ guzulɛ wɛ̃́lɛe guu. Vãi ɔ̃ aalɛ wɛɛlɛmanɔ.
Ma gbɛ̃́ɔ zĩ̀má ma mɛ̀: Málɛ zĩ zɔ̃ɔ kɛɛ, má e mà mɔo. Má e mà zĩpi to we mà mɔ á kĩ́io.
Aa lɛ́kpãsãpi kɛ̀mɛɛ gɛ̃n síiɔ̃ɛ, mɛ́ ma yã́pi zãsìmá màa píi.
A gɛ̃n sɔode Sambala a ìwae zĩ̀a. A taala pɔ́ wi kã́n'ɔ nawào kũa.
Wa kɛ̃̀ lápi guu wà mɛ̀: Wà yãe feena mà buipãleɔ kĩ́i, ɔ̃ Gɛsɛũ mɛ̀ sĩanaɛ. À mɛ̀ mpi ń Yuda kĩniɔ a zɛò à bɔ kí yã́ kpɛɛ. A yã́i álɛ bĩ́ipi boi. Wà mɛ̀ lɔ ń ye ǹ gɔ̃ Yudaɔ kía ũɛ,
ɔ̃ n ãnabiɔ dìlɛ aa o Yelusalɛũ ḿmɛ ń dɛ ń kía ũ. Kí a yã́pi ma. Ayãmɛto mɔ wà lɛkpaaĩ.
Ɔ̃ ma lɛ́kpãsãkɛ̀ɛ̀ ma mɛ̀: Yã́ pɔ́ ńlɛ o kuo. Ḿmɛ n yã́pi ò nzĩawa.
Ampii aa ye vĩa ma kũ aa mɛ̀ wá ɔ a gɔ̃ dɔwáziɛ, wá e zĩpi midɛo. Ma Lua, ma ɔ gba gbãa.
Gɔɔewa ma gɛ Delaia nɛ́ Semaia, Mɛtabɛli tɔũna bɛ, asa à azĩa yè a kpɛ́u. À mɛ̀: Wà kpaaũ Lua kpɛ́u, wí a gbatawálɛ, asa gbɛ̃́ɔ lɛ́ mɔ́ n dɛiɛ. Aa mɔ n dɛi gwã́aɛ.
Ɔ̃ ma mɛ̀: Ma taa ì bàalɛa? Ma taa a fɔ̃ gɛ ulɛ Lua kpɛ́u mazĩa misia yã́ia? Má gɛo.
Má dɔ̃ mazĩawa aà yã́pi i bɔ Lua kĩ́io. À ãnabikɛpi kɛ̀ ma yã́ musu, kɛ́ Tobia ń Sambalao fĩabòɛ̀ yã́iɛ.
Màa à fĩabòɛ̀, kɛ́ vĩa e ma kũ mà duunakɛ mà gɛ́ we, aai gbasa ma tɔ́ ɔ̃̀ɔkpa aa ma sɔ̃́sɔ̃.
Ma Lua, to Tobia ń Sambalao yãkɛapi àɔ dɔngu. To nɔɛ ãnabi Nɔadia yã́ àɔ dɔngu lɔ ń ãnabi kĩni pɔ́ aa ye vĩa ma kũɔ.
Gɔɔ blakwi ń plao gbɛa wa bĩ́ipi mìdɛ mɔ pɔ́ wì mɛ Ɛlulu gɔɔ baasɔodezĩ.
Kɛ́ wá ibɛɛɔ a baomà, mɛ́ bui pɔ́ liaawáziɔ wɛsìɛ, an kã́ gà, aa dɔ̃̀ sa kɛ́ wa zĩpi kɛ̀ ń wá Lua gbãaoɛ.
Gɔɔbeezĩ Yuda kíabuiɔ lɛ́ lá kpã́sã Tobiaɛ mɔ̀ɔmɔɔ, mɛ́ Tobiapi lɛ́ kpã́sãnɛ́.
Yudaɔ yãyèaànɔ dasi, asa Ala nɛ́ Sekania mɛ́ aà ã̀nsue ũ, mɛ́ Bɛlɛkia nɛ́ Mɛsulaũ mɛ́ Tobiapi nɛ́ Yohanani ã̀nsue ũ.
Aaì aà sáaukpa ma wáa lɔ, ɔ̃ aaì ɛa ma yã́ dau siuɛ̀. Tobiapi láɔ kpã̀sãmɛɛ lɔ, kɛ́ vĩa e ma kṹ.
Kɛ́ wà bĩ́ibò mɛ́ ma a bɔlɛ gbaɔ pɛ̀lɛpɛlɛ, wà bĩ́ibɔlɛdɔ̃anaɔ ń lɛ̀sinaɔ ń Levii buiɔ dìlɛ.
Ɔ̃ ma a dãuna Anani dìlɛ Yelusalɛũ gbɛ̃zɔ̃ɔ ũ ń kibɛ ziia Ananiao, asa gbɛ̃́ náaideɛ. A Lua vĩa vĩ dɛ gbɛ̃́ dasidela.
Má ònɛ́: Wasuli Yelusalɛũ bɔlɛ gbaɔ wɛ̃o e ĩatɛ̃ gɛ lí gbãakũ. Wàli zɛtata wà gbã́aɔ dau e bĩ́ibɔlɛdɔ̃anaɔ tá. Wà Yelusalɛũdeɔ dilɛdilɛ gudɔ̃anaɔ ũ lɔ, an gbɛ̃eɔ aaɔ ku gudɔ̃akĩi, an gbɛ̃eɔ ń bɛ saɛ.
Wɛ̃́lɛpi zɔ̃ɔ mɛ́ a bàlumaɔ vĩ, mɛ́ gbɛ̃́ pɔ́ kú weɔ bílao. Wi e ɛ̀a a kpɛ́ɔ dɔ̀dɔ yãao.
Ma Lua làasoo dàmɛɛ ma sɔ̃u, ɔ̃ ma kíabuiɔ kã̀aa ń gbãadeɔ ń gbɛ̃́ kĩniɔ píi, kɛ́ wà ń tɔ́ dalau ń buiwa yã́i.
Babɛli kí Nɛbukanɛza Isailiɔ kũ̀kũ zĩ̀zɔɔ ũ yãa, à tàńnɔ Babɛli. An gbɛ̃́ pɔ́ bɔ̀ zĩ̀zɔkɛpiu aa sù Yelusalɛũ ń Yuda bùsuo, baade ń a bɛoɔn kɛ:
Aa sù ń Zolobabɛlio ń Yesuao ń Nɛɛmiio ń Azaliao ń Laamiao ń Naamanio ń Maadoseo ń Bilisão ń Misipaao ń Bigivaio ń Leuũo ń Baanao sãnu. Isaili gɔ̃ɛ pɔ́ sùpiɔ naoan kɛ:
Palɔsi buiɔ gbɛ̃ɔn ɔ̀aasɔsɔo lɛɛ pla ń baswaaɔ̃kwi ń plao (2.172).
Sefatia buiɔ gbɛ̃ɔn ɔ̀aa do ń baswaaɔ̃kwi ń plao (372).
Ala buiɔ gbɛ̃ɔn ɔ̀aa àaɔ̃o ń blakwi ń plao (652).
Paata Mɔabu bui pɔ́ dɛ Yesua ń Yoabuo buiɔ ũɔ gbɛ̃ɔn ɔ̀aasɔsɔo lɛɛ pla ń ɔ̀aa síiɔ̃ ń bao plasaio (2.818).
Elaũ buiɔ gbɛ̃ɔn ɔ̀aa soolo ń blakwi ń síiɔ̃o (1.254).
Zatu buiɔ gbɛ̃ɔn ɔ̀aa síiɔ̃ ń blasɔoo (845).
Zakai buiɔ gbɛ̃ɔn ɔ̀aa àaɔ̃ ń baswaaɔ̃o (760).
Binui buiɔ gbɛ̃ɔn ɔ̀aa àaɔ̃ ń blakwi plasaio (648).
Bebai buiɔ gbɛ̃ɔn ɔ̀aa àaɔ̃ ń baasɔo ń àaɔ̃o (628).
Azegada buiɔ gbɛ̃ɔn ɔ̀aasɔsɔo lɛɛ pla ń ɔ̀aa do ń basoolo ń plao (2.322).
Adonikaũ buiɔ gbɛ̃ɔn ɔ̀aa àaɔ̃ ń bàaɔ̃sɔo ń plao (667).
Bigivai buiɔ gbɛ̃ɔn ɔ̀aasɔsɔo lɛɛ pla ń bàaɔ̃sɔo ń plao (2.067).
Adini buiɔ gbɛ̃ɔn ɔ̀aa àaɔ̃ ń bàaɔ̃ sɔosaio (655).
Atee pɔ́ dɛ Ezekia bui ũ buiɔ gbɛ̃ɔn basɔo plasai (98).
Asuũ buiɔ gbɛ̃ɔn ɔ̀aa do ń basoolosɔo ń àaɔ̃o (328).
Bezai buiɔ gbɛ̃ɔn ɔ̀aa do ń basoolosɔo mɛ̀ndosaio (324).
Alifi buiɔ gbɛ̃ɔn basɔokwi ń plao (112).
Gabaɔ̃ɔ buiɔ gbɛ̃ɔn basɔo sɔosai (95).
Bɛtɛlɛũdeɔ ń Nɛtofadeɔ gbɛ̃ɔn ɔ̀aa do kuɛplasai (188).
Anatodeɔ gbɛ̃ɔn basoolosɔo ń àaɔ̃o (128).
Bɛtazamavɛdeɔ gbɛ̃ɔn bla ń plao (42).
Kiliayaaliũdeɔ ń Kefiladeɔ ń Beelodeɔ gbɛ̃ɔn ɔ̀aa àaɔ̃ ń basopla ń àaɔ̃o (743).
Lamadeɔ ń Gɛbadeɔ gbɛ̃ɔn ɔ̀aa àaɔ̃ ń bao ń mɛ̀ndoo (621).
Mimasadeɔ gbɛ̃ɔn basoolo ń plao (122).
Bɛtɛlideɔ ń Aideɔ gbɛ̃ɔn basoolo ń àaɔ̃o (123).
Nɛbo pãle buiɔ gbɛ̃ɔn blakwi ń plao (52).
Elaũ pãle buiɔ gbɛ̃ɔn ɔ̀aa soolo ń blakwi ń síiɔ̃o (1.254).
Aliũ buiɔ gbɛ̃ɔn ɔ̀aa do ń basooloo (320).
Yelikodeɔ gbɛ̃ɔn ɔ̀aa do ń basoplasɔoo (345).
Lodideɔ ń Adidadeɔ ń Onɔdeɔ gbɛ̃ɔn ɔ̀aa àaɔ̃ ń basoolo ń mɛ̀ndoo (721).
Senaadeɔ gbɛ̃ɔn ɔ̀aasɔsɔo lɛɛ àaɔ̃ ń ɔ̀aa síiɔ̃ ń basoolokwio (3.930).
Sa'ona bui pɔ́ sùɔn kɛ: Yesua bui Yedaia buiɔ gbɛ̃ɔn ɔ̀aa sɔo baasɔo ń plao sai (973).
Imɛɛ buiɔ gbɛ̃ɔn ɔ̀aa sɔo ń blakwi ń plao (1.052).
Pasuu buiɔ gbɛ̃ɔn ɔ̀aa soolo ń blasɔo ń plao (1.247).
Aliũ buiɔ gbɛ̃ɔn ɔ̀aa sɔo ń gɛ̃o ń plao (1.017).
Levii bui pɔ́ sùɔn kɛ: Odeva bui Yesua ń Kamiɛlio buiɔ gbɛ̃ɔn bàaɔ̃kwi ń síiɔ̃o (74).
Asafa bui lɛ̀sinaɔ gbɛ̃ɔn basoplasɔo ń àaɔ̃o (148).
Saluũ ń Ateeo ń Talemɔo ń Akubuo ń Atitao ń Sobaio bui bĩ́ibɔlɛdɔ̃anaɔ gbɛ̃ɔn basopla plasai (138).
Lua ua zĩkɛnaɔá gbɛ̃́ɛ beeɔ buiɔnɛ: Ziha, Asufa, Tabao,
Kelosi, Siaa, Padoni,
Lebana, Agaba, Salemai,
Anana, Gideli, Gaaa,
Leaia, Lezini, Nɛkoda,
Gazaũ, Uza, Pasea,
Besai, Mɛuniũ, Nɛfusiũ,
Babuku, Akufa, Aluu,
Bazelu, Mɛida, Aasa,
Baakosi, Sisela, Tɛma,
Nɛzia ń Atifao.
Salomɔɔ zɔ̀blena buiɔá gbɛ̃́ɛ beeɔ buiɔnɛ: Sotai, Sofɛlɛ, Peluda,
Yala, Daakɔ̃, Gideli,
Sefatia, Atili, Pokɛlɛ Azebaiũ ń Amɔo.
Lua ua zĩkɛnapiɔ ń Salomɔɔ zɔ̀blena buipiɔ gbɛ̃ɔn ɔ̀aa pla swaaɔ̃saiɛ (392).
Gbɛ̃eɔ bɔ̀ Tɛmɛla ń Tɛlaasao ń Kelubuo ń Adɔ̃o ń Imɛɛo, ɔ̃ aai e ń buibɔkĩi ɔ̀lɔnɛ́o, tó Isailiɔn ń ũ.
Delaia ń Tobiao ń Nɛkodao buiɔnɛ, aa gbɛ̃ɔn ɔ̀aa àaɔ̃ ń bla ń plaoɛ (642).
Sa'ona bui pɔ́ dɛ Ɔbaia ń Akozio ń Baazilaio buiɔ ũ sù lɔ. Baazilaipi Galada bui Baazilainɛ sɛ̀ yãa nɔ ũ, ɔ̃ à a ã̀nsue tɔ́pi sɛ̀.
Gbɛ̃́piɔ ń tɔ́ wɛ̀ɛlɛ buibɔkĩi taalau, aai bɔwào, ɔ̃ wà gìnɛ́ ń sa'ozĩo.
Bùsu dɔaana ònɛ́, mɛ́ i kɛ sa'ona ń yã́ gwà ń Uliũo ń Tumiũo bàasio, aasu Lua blɛ bleo.
Gbɛ̃́piɔ píi gbɛ̃ɔn ɔ̀aasɔsɔo lɛɛ bla ń plao ń ɔ̀aa do ń baswaaɔ̃o (42.360).
An zɔ̀blenaɔ gɔ̃ɛɔ ń nɔɛɔ ku lɔ gbɛ̃ɔn ɔ̀aasɔsɔo lɛɛ sopla ń ɔ̀aa do ń basopla àaɔ̃saio (7.337). Lɛ̀sinaɔ gɔ̃ɛɔ ń nɔɛɔ kúńnɔ lɔ gbɛ̃ɔn ɔ̀aa do ń blasɔoo (245).
Aa sɔ̃́ɔ vĩ ɔ̀aa àaɔ̃ ń basooloo ń gɛ̃o ń mɛ̀ndoo (736), sɔ̃baonaɔ ɔ̀aa do ń blasɔoo (245), yiongoɔ ɔ̀aa pla ń bla sɔosaio (435), zàa'ĩnaɔ ɔ̀aasɔsɔo lɛɛ soolo ń ɔ̀aa àaɔ̃ ń basooloo (6.720).
An uabeleeɔ gbadàda zĩ yã́ musu. Bùsu dɔaana gbadà Lua kpɛ́ zĩ kpagolo guu vua kiloo swaaɔ̃ ń kĩnio ń vua taɔ mɛ̀n blakwi ń sa'on ulataoɔ mɛ̀n ɔ̀aa pla ń basoolokwio (530).
Uabeleeɔ gbadàda Lua kpɛ́ zĩ kpagolo guu, vua kiloo baswaaɔ̃kwi (170) ń ã́nusuo tɔnu do ń kiloo ɔ̀aa doo.
Gbɛ̃́ kĩniɔ gbadàda lɔ, vua kiloo baswaaɔ̃kwi (170) ń ã́nusuo tɔnu do ń kiloo basɔoo ń sa'on ulataoɔ mɛ̀n bàaɔ̃sɔo ń plao (67).
Sa'onaɔ ń Levii buiɔ ń bĩ́ibɔlɛdɔ̃anaɔ ń lɛ̀sinaɔ ń gbɛ̃pãleeɔ ń Lua ua zĩkɛnaɔ ń Isaili kĩniɔ zɔ̃̀lɛzɔ̃lɛ ń wɛ̃́lɛɔ guu.
Gbɛ̃́pii kã̀aa ń lɛdoũo gãaɛ pɔ́ kú Í Bɔlɛ saɛ, ɔ̃ wa ò yãdanɛde Ɛzalaɛ aà bɔ ń Mɔizi ikoyã pɔ́ Dii dìlɛ Isailiɔnɛ láo.
Mɔ sopla gɔɔ sɛ̃́ia zĩ́ sa'ona Ɛzala bɔ̀ ń Mɔizi ikoyão bíla aɛ. Gɔ̃ɛɔ ń nɔɛɔ ń gbɛ̃́ pɔ́ aa fɔ̃ yãmaɔ píi kú we.
À aɛdɔ̀ gãaɛ pɔ́ kú Í Bɔlɛpi saɛwa, ɔ̃ àlɛ lápi kyokɛ za kɔɔkɔɔ e ĩatɛ̃ minanguo gɔ̃ɛɔ ń nɔɛɔ ń gbɛ̃́ pɔ́ aa fɔ̃ maɔ wáa. Gbɛ̃́pii swãdɔ̀ Mɔizi ikoyã lápi kyokɛai.
Yãdanɛde Ɛzala zɛ gbà lɛsĩ pɔ́ wa dà ń lío lápi kyokɛa yã́i musu. Matitia ń Sɛmao ń Anaiao ń Uliao ń Ilikiao ń Maaseao ku aà ɔplaai. Pedaia ń Misaɛlio ń Malakiao ń Asuũo ń Asadanao ń Zakalio ń Mɛsulaũo ku aà ɔzɛɛi.
Kɛ́ Ɛzala lá wɛ̃̀, gbɛ̃́pii è, asa aà zɛkĩi lɛsĩ dɛńla. Kɛ́ a wɛ̃̀, gbɛ̃́pii fɛ̀lɛ zɛ̀.
Ɛzala Dii Lua zɔ̃ɔde sáaukpà, ɔ̃ gbɛ̃́pii ɔsɛ̀ musu aa mɛ̀: Ãmi! Ãmi! Ɔ̃ aa mipɛ̀lɛ tɔɔlɛ, aa kùlɛ Diiɛ.
Gɔɔ pɔ́ gbɛ̃́ɔ zɛa we, Levii buieɔ Mɔizi ikoyã dàdanɛ́. Levii buipiɔ tɔ́n kɛ: Yesua, Bani, Selebia, Yamini, Akubu, Sabetai, Odia, Maasea, Kelita, Azalia, Yozaba, Anana ń Pelaiao.
Aa Lua ikoyã lápi kyokɛ̀, ɔ̃ aa a bɔɔlɛkɛ̀, aa a wɛ́ wɛ̃̀nɛ́, kɛ́ aa e kyópi ma.
Ɔ̃ bùsu gbãade Nɛɛmii ń yãdanɛde sa'ona Ɛzalao ń Levii bui pɔ́ lɛ́ yãdada gbɛ̃́ɔnɛɔ ònɛ́: Gɔɔɛ beeá Dii á Lua pɔ́ɛ. Ásu wɛ̃nakɛo, ásu ɔ́ɔlɔo. Asa kɛ́ aalɛ Mɔizi ikoyã ma, aalɛ ɔ́ɔlɔ ḿpiiɛ.
Nɛɛmii mɛ̀: À gɛ pɔ́ níside ble, í í nana mi. À li gbɛ̃́ pɔ́ pɔe vĩoɔnɛ. Gɔɔɛ beeá wá Dii pɔ́ɛ. Ásu búbuapɛo, asa pɔna pɔ́ Dii ì kpámá dɛ á gbãa'ekĩi ũ.
Levii buiɔ gɛ̀ gbɛ̃́ɔ nɔ̀sɛ nìninɛ́ aa mɛ̀: À nílɛ! Gɔɔɛ beeá Lua pɔ́ɛ, ásu búbuapɛo.
Ɔ̃ aa fɛ̀lɛ gɛ̀ pɔblè aa imì, aa lìkɔ̃ɛ aa pɔnakɛ̀ maamaa, asa aa yã́ pɔ́ wa ònɛ́ mà sa.
Mɔpi gɔɔ plaade zĩ́ uabeleɔ ń sa'onaɔ ń Levii buiɔ kã̀aa yãdanɛde Ɛzalazi, kɛ́ aa e wɛ́tɛ Mɔizi ikoyãi.
Ɔ̃ aa yã́ pɔ́ Dii dìlɛ Mɔiziɛ è we à mɛ̀, Isailiɔ aaɔ ku lákpɛɔ guu mɔ soplade dikpɛgɔɔzĩ,
mɛ́ aa yã́ɛ bee kpàwakɛ ń zɔ̃ɛwiaɔ guu ń Yelusalɛũo aa mɛ: À bɔlɛ gɛ́ sɛ̃u, í kulaɔ kaso suò ń baalalaɔ ń gbɛ́laɔ ń daminalaɔ ń lí uede láɔ, kɛ́ à lákpɛɔ dɔò lá a ku taalauwa.
Ɔ̃ gbɛ̃́ɔ gɛ̀ kàsokaso aa sùò, baade lákpɛ dɔ̀ò a kpɛ́ musu ge ua ge Lua ua ge Í Bɔlɛ gãaɛ ge Ɛflaiũ Bɔlɛ gãaɛ.
Gbɛ̃́ pɔ́ bɔ̀ zĩ̀zɔkɛupiɔ lákpɛɔ dɔ̀dɔ ḿpii, ɔ̃ aa ku a guu. Za Nuni nɛ́ Yozuee gɔɔ e gɔɔ bee Isailiɔ i dikpɛpi kɛ màao. Ɔ̃ aa pɔnakɛ̀ maamaa.
Ɛzala ìɔ Lua ikoyã lá kyokɛ lá gu lɛ́ dɔ sɛa za dikpɛgɔɔ sɛ̃́ia zĩ́ e à gɛ midɛò. Aa dikpɛpi kɛ̀ gɔɔ soplaɛ. A gɔɔ swaaɔ̃de zĩ́ ɔ̃ aa kɔ̃kãaakɛ̀ lá wa dìlɛwa.
Mɔ doũpi gɔɔ baasɔo mɛ̀ndosaide zĩ́ Isailiɔ kɔ̃ kã̀aa ń lɛyeo ń zwã̀nkasaɔ dadaa, mɛ́ bùsu kákaa ń miu.
Aa ńzĩa kɛ̃̀ buipãleɔwa ɔ̃ aa sĩa, aalɛ ń duunaɔ ń ń deziɔ yãvãikɛaɔ o.
Aa gɔ̃̀ sĩa gu pɔ́ aa kuu, ɔ̃ wà Dii ń Lua ikoyã lá kyokɛ̀nɛ́ e mɔ̀ àaɔ̃, ɔ̃ aa ń duunaɔ ò aa kùlɛ Dii ń Luaɛ e mɔ̀ àaɔ̃.
Levii buieɔ zɛ gba pɔ́ wa dànɛ́ musu, aa lɛzù Dii ń Luazi gbã́ugbãu. An tɔ́ɔn kɛ: Yesua, Bani, Kamiɛli, Sebania, Buni, Selebia, Bani ń Kenanio.
Levii buiɔ Yesua ń Kamiɛlio ń Banio ń Asaniao ń Selebiao ń Odiao ń Sebaniao ń Petaiao mɛ̀: À fɛlɛ Dii á Lua táasilɛ! A ku za asĩnizĩ e gɔɔpii. To wà n tɔbɔ, asa n gawi dɛ lɛ́maama ń táasiola píi.
Ḿmɛ ń Dii ũ ndo. N bàluma kɛ̀ ń n bɛ pɔ́ kú musuo ń pɔ́ pɔ́ kú weɔ píi. N dṹnia kɛ̀ ń pɔ́ pɔ́ kuwàɔ, n ísia kɛ̀ ń pɔ́ pɔ́ kú a guuɔ. Ni wɛ̃ni kpa ḿpiiwa, n bɛ malaika dasiɔ ì kúlɛnɛ.
Ḿmɛ ń Dii Lua pɔ́ Ablaũ sɛ̀ ũ, n bɔaànɔ Ulu, Babiloni bùsuu, n aà tɔ́ lìlɛɛ̀ Ablahaũ.
Ń è a n náai vĩ a sɔ̃ guu, ɔ̃ n mɛ̀ n bàa aɔ kuaànɔ, ńyɔ̃ Kanaa bùsu kpawà ń aà buiɔ, bùsu pɔ́ Itiɔ ń Amɔleɔ kuu ń Pɛliziɔ ń Yebusiɔ ń Giigasiɔ. Ɔ̃ n lɛ́ pɔ́ ń gbɛ̃̀ɛ̀pi kɛ̀, kɛ́ ń maa yã́i.
N taasi pɔ́ wá deziɔ kɛ̀ Egipi è, n wii pɔ́ aa lɛ̀ Ísia Tɛ̃ai mà.
N seelaɔ ń dabudabuɔ kɛ̀ Falaɔ̃ɔɛ, ń kpàaàzi ń aà ìwaɔ ń aà bùsudeɔ píi, asa ń dɔ̃ lá aa ãiapãsĩkɛ̀ ń wá deziɔ. N tɔbɔ̀ lá a ku e ń a gbãowa.
N ísia zɔ̃̀ɛnɛ́, ɔ̃ aa táa'ò gugiiu aa bùa. N gbɛ̃́ pɔ́ pɛ̀lɛńziɔ zù ísiu, n ń zú lán gbɛwa í zɔ̃ɔpi guu.
N dɔaa n gbɛ̃́ɔnɛ tɛlu guu fãanɛ, gwãasĩna sɔ̃ tɛ́ guu. N zɛ́ pɔ́ dɛ aa sɛ pùnɛ́.
N pila Sinai gbɛ̀sĩsĩ musu, n yã'ònɛ́ za musu. N ikoyã zɛde sĩande kpàmá ń yãmaa pɔ́ ń dìlɛɔ.
Ń tò aa kã́mabogɔɔ dɔ̃̀ ń pɔ́ ũ. N n yãdilɛaɔ ń n ɔtondɔkĩio ń n ikoyão dà n zɔ̀blena Mɔiziɛ, ɔ̃ a kpàmá.
Kɛ́ nɔana ń dɛ́, n blɛ gbàɛnɛ́ za musu. Kɛ́ imi ń dɛ́, n ibɔ̀nɛ́ gbɛsiu. Bùsu pɔ́ n a lɛgbɛ̃̀nɛ́ n mɛ̀ ńyɔ̃ kpámá ɔ̃ ń ònɛ́ aa gɛ sí ń pɔ́ ũ.
Ń beeo wá dezipiɔ kàamai vĩ, an swã́ gbãakũ̀, aaliɔ n yãdilɛaɔ kũao.
Aa gì n yãmai, dabudabu pɔ́ ń kɛ̀nɛ́ɔ yã́ sã̀ńgu. An swã́ gbãakũ̀, aa bɔ̀ n yã́ kpɛ, aa dɔaana dìlɛ aà ɛa táńnɔ zɔbleu. Lua, ni gbɛ̃́ɔ duuna kɛ̃́má, ń sùuu vĩ ń sósobio, n pɔ lí pa kpaao, ń gbɛ̃kɛ vĩ zɔ̃ɔ, ɔ̃ ni pãkpańzio.
Baa kɛ́ aa mɔkàsa lán gáaenawa, aa mɛ̀ ń dii pɔ́ ń bɔ́lɛ Egipin we, mɛ́ aa dɔ̀ɛnnɔ maamaa,
ni pãkpańzi guwaiwaiuo n sósobi zɔ̃ɔ yã́i. Tɛlupi dɔ̀aa zɛ'ɔ̀lɔnɛ́ fãanɛ, tɛ́pi zɛ́ pɔ́ dɛ aa sɛ pùnɛ́ gwã́, i ń tó we ziio.
N n Nisĩna kpàmá à yãdànɛ́. Ni ń tɛ̃́ manao. Kɛ́ imi lɛ́ ń dɛ, n ń gbá í.
N ń gwá guwaiwaiu wɛ̃̀ bla, pɔe i kɛ̃́sãmáo. An pɔkasaɔ i yaao, an gbá i sɛ́sɛo.
N buiɔ kpàmá ń ń bùsuɔ, n ń bùsupiɔ kpaalɛ̀nɛ́ míɔ. Aa Ɛsɛbɔ̃ kí Siɔ̃ bùsu sì ń pɔ́ ũ ń Basana kí Ogu pɔ́o.
Ń tò an bui dasikũ̀ lán saanaɔwa, n gɛ̃ńnɔ bùsu pɔ́ ń ò ń maeɔnɛ aa gɛ sí ń pɔ́ ũ guu.
Kɛ́ an nɛ́ɔ gɛ̀ bùsupi sì ń pɔ́ ũ, ɔ̃ n Kanaa pɔ́ kú weɔ kãdɛ̀nɛ́, n ń nánɛ́ ń ɔzĩ ń ń kíaɔ píi, n bùsupi buiɔ kpàmá, aa ń pɔeã kɛ̀má.
Aa wɛ̃́lɛ bĩ́ideɔ sì ń tɔɔlɛ maao, aa kpɛ́ɔ sì ń pɔmaa pɔ́ kúuɔ ń lɔ̀ɔ pɔ́ wa yɔ̃̀ɔ ń vɛ̃ɛbuɔ ń kù kpɛ́ɔ ń lí pɔ́ wì a bɛ bleɔ à kɛ̀ zài. Aa pɔblè aa kã̀ aa mɛ̀kpa, aa namablè n ɛ̀fãai zɔ̃ɔ yã́i.
Ń beeo an swã́ gbãakũ̀, ɔ̃ aa bɔ̀ n yã́ kpɛ, aa gì n ikoyãi. Aa ãnabi pɔ́ lɛdàmá aa sumaɔ dɛ̀dɛ, aa dɔ̀ɛnnɔ maamaa.
N ń ná ń ibɛɛɔnɛ ń ɔzĩ, aa gbãamɔ̀nɛ́, ɔ̃ aa wiilɛ̀nzi ń taasikɛa guu. Kua za musu ń sìńnɔ n sósobi zɔ̃ɔ yã́i, n suabanaɔ dìlɛnɛ́, ɔ̃ aa ń bɔ́ ń ibɛɛpiɔ ɔzĩ.
Tó aa niɛ è, aaì ɛa yã́ pɔ́ vãinɛ kɛɛ, ɔ̃ n ń kpá ń ibɛɛɔwa aa gbãablèmá. Aa ɛ̀a wiilɛ̀nzi, ɔ̃ kua za musu ń sìńnɔ, n ń bɔ́ gɛ̃n ũma'ũma n sósobi yã́i.
N lɛdàmá aa zɛ ń n ikoyão, kási aa zazakũ̀ma, aaliɔ n yãdilɛaɔ kũao, n yã́ pɔ́ tó gbɛ̃́ kũa, aɔ ku a sabaiɛ. Aa zã̀ n yã́piɔwa aa mikpɛlìnɛ, an swã́ gbãakũ̀ aa gì n yãmai.
N mɛnakɛ̀ńnɔ a wɛ̃ dasi, n Nisĩna yãdà ń ãnabiɔnɛ, ɔ̃ aa lɛdàomá, aai swãdɔio, ɔ̃ n ń ná buipãleɔnɛ ń ɔzĩ.
N sósobi zɔ̃ɔ guu ni ń midɛo, Lua sùuude sósobiden n ũ, ni pãkpańzio.
Ayãmɛto wá Lua, Lua zɔ̃ɔ gbãade pɔ́ ni tó ń mɛ séenata, lá n bàa ìɔ kúwanɔ gbɛ̃kɛ guu, taasi pɔ́ wá lé ń wá kíaɔ ń wá dɔaanaɔ ń wá sa'onaɔ ń wá ãnabiɔ ń wá deziɔ ń n gbɛ̃́ɔ píi za Asili kíaɔ gɔɔ e ń a gbão, ńsu to à kɛnɛ fɛ̃́nɛũo.
Yã́ pɔ́ wá léɔ píi musu ń maa, baa kɛ́ wa yãvãikɛ̀, ń náai vĩ.
Wá kíaɔ ń wá dɔaanaɔ ń wá sa'onaɔ ń wá deziɔ aai zĩkɛ ń ikoyãwao, aai laaidɔ ń yãdilɛaɔwao ge lɛ́ pɔ́ ń dàmáɔ.
Baa gɔɔ pɔ́ aa ńzĩa vĩ, mɛ́ aa pɔmaa dasi pɔ́ n ń gbáɔ vĩ ń bùsu yàasa táaede pɔ́ ń kpàmáo, aai zɔblenɛo, aai mikɛ̃ ń yãvãiɔwao.
Gwa! Zɔɔn wá ũ gbã. Bùsu pɔ́ ń kpà wá deziɔwa aa a libɛɔ ń a pɔmaaɔ ble, zɔɔn wá ũ a guu.
Wá bugbɛ yàasaɔ gɔ̃̀ kí pɔ́ ń tò aa gbãablèwáɔ pɔ́ ũ wá duuna yã́i. Aaì kiblewá ń wá pɔtuoɔ lá aa yeiwa. Wá kú wɛ́tɛ̃a zɔ̃ɔ guu.
Yã́ beeɔ yã́i píi wálɛ lɛdoũkɛnnɔ ń sĩanao, wálɛ kɛ̃́ lá guu. Wá dɔaanaɔ ń Levii buiɔ ń wá sa'onaɔ lɛ́ ń seela kɛwà.
Gbɛ̃́ pɔ́ aa ń seela kɛ̀wàɔn kɛ: Bùsu gbãade Nɛɛmii Akalia nɛ́, Zedekia,
Selaia, Azalia, Zelemii,
Pasuu, Amalia, Malakia,
Atusu, Sebania, Maluku,
Aliũ, Mɛlemɔ, Obadia,
Daniɛli, Ginɛtɔ̃, Baluku,
Mɛsulaũ, Abia, Miamɛ,
Maazia, Bilegai ń Semaiao. Gbɛ̃́piɔá sa'onaɔnɛ.
Levii buiɔn kɛ: Azania nɛ́ Yesua, Enada nɛ́ Binui, Kamiɛli
ń ń gbɛ̃́ɔ: Sebania, Odia, Kelita, Pelaia, Anana,
Mise, Leobɛ, Asabia,
Zakuu, Selebia, Sebania,
Odia, Bani ń Beninuo.
Isaili dɔaanaɔn kɛ: Palɔsi, Paata Mɔabu, Elaũ, Zatu, Bani,
Buni, Azegada, Bebai,
Adonia, Bigivai, Adini,
Atee, Ezekia, Azuu,
Odia, Asuũ, Bezai,
Alifi, Anato, Nɛbai,
Mapiasi, Mɛsulaũ, Ezii,
Mɛsezabɛli, Zadoki, Yadua,
Pelatia, Anana, Anaia,
Ozee, Anania, Asubu,
Aloese, Pila, Sobɛki,
Leuũ, Asabana, Maasea,
Ahia, Anana, Ana,
Maluku, Aliũ ń Baanao.
Isaili kĩniɔ, sa'onaɔ ń Levii buiɔ ń bĩ́ibɔlɛdɔ̃anaɔ ń lɛ̀sinaɔ ń Lua ua zĩkɛnaɔ ń gbɛ̃́ pɔ́ aa kɛ̃̀ bui pɔ́ liaańziɔwa aa Lua ikoyã kũaɔ nàkɔ̃wa ń ń gbɛ̃́ pɔ́ dɛ gbãade ũɔ. An naɔ ń ń nɛgɔ̃ɛɔ ń ń nɛnɔɛɔ nàmá lɔ ń gbɛ̃́ pɔ́ yã́pi mà mɛ́ aa dɔ̃ɔ píi.
Aa lɛgbɛ̃̀ aa mɛ̀: Wá sì ń Luao, wáɔ tɛ Lua ikoyã pɔ́ a kpà a zɔ̀blena Mɔiziwai. Wáɔ Dii wá Lua yãdilɛaɔ kũa ń aà yãdanɛɔ, wíɔ aà ɔtondɔkĩi gwa.
Wá wá nɛnɔɛɔ kpã́sã bui pɔ́ liaawáziɔwa lɔo. Wá ń nɛnɔɛɔ sɛ́ wá nɛ́ɔnɛ sɔ̃o.
Aa mɛ̀ lɔ: Tó bui pɔ́ liaawáziɔ mɔ̀ ń laao ge pɔ́wɛnae aa yía kã́mabogɔɔ, wá lúmá kã́mabogɔɔzĩ ge lousisigɔɔzĩo. Wɛ̃̀ sopla ń wɛ̃̀ soplao wáli tó tɔɔlɛ ĩ́ampa, wíli gbɛ̃́ɔ kɛ̃́ ń ń fĩaɔ.
Wá dìlɛ wázĩa yã́ ũɛ, wá baade lí ã́nusu kpa wɛ̃ ń wɛ̃o galaũ síiɔ̃ wá Lua ua zĩ yã́ musu.
Iɔ dɛ pɛ̃ɛ pɔ́ wì kpa Luawa pɔ́ ũ ń pɔ́wɛnti pɔ́ wìɔ kpawà lá gu lɛ́ dɔo ń sa pɔ́ wìɔ a pɔ́ kátɛu à tɛ́kũ lá gu lɛ́ dɔo ń sa pɔ́ wìɔ o kã́mabogɔɔ ń mɔ dafu dikpɛgɔɔo ń dikpɛ pãle zĩ́o ń sa pɔ́ wì o sáaukpaa yã́io ń Isailiɔ duun awakpabɔɔ ń wá Lua ua yã́ kĩniɔ píi.
Wá sa'onaɔ ń Levii buiɔ ń gbɛ̃́ kĩniɔ píi, wa gbɛlà mɔa ń yàao wá Lua ua yã́ musu, wàli mɔò ualɛ ń ualɛo gɔɔ pɔ́ wa dìlɛwa wɛ̃ ń wɛ̃o. A dɛ Dii wá Lua gbagbakĩi pɔ́ ũɛ lá a ku Mɔizi ikoyã guuwa.
Wáliɔ mɔ Dii kpɛ́u wɛ̃ ń wɛ̃o ń wá buapɔ́ káauɔ ń libɛ sɛ̃́iaɔ píi.
Wáliɔ mɔ wá Lua ua ń wá nɛgɔ̃ɛ sɛ̃́iaɔ ń wá zunɛ sɛ̃́iaɔ ge sã ge ble, wíli kpá sa'ona pɔ́ lɛ́ zĩkɛ weɔwa, lá a ku Mɔizi ikoyã guuwa.
Wáli mɔ́ ń wá pɔ́wɛn sɛ̃́iao ń wá kàa sɛ̃́iaɔ ń wá libɛ sɛ̃́iaɔ ń wá vɛ̃ɛ sɛ̃́iaɔ ń wá nísi sɛ̃́iao, wí kálɛ làasiu wá Lua ua sa'onaɔnɛ. Wáli wá buapɔ́ɔ kwide bɔ Levii buiɔnɛ, asa Levii buiɔ mɛ́ ì a kwide si zɔ̃ɛwia ń zɔ̃ɛwiao.
Tó Levii buiɔ lɛ́ a kwide sí, Aalona bui sa'onaeɔ líɔ kúńnɔ. Levii buiɔ sɔ̃ aali pɔ́ kwide pɔ́ aa sìpi kwide sɛ gɛò wá Lua ua, aali kálɛ làasiu.
Levii buiɔ ń Isaili kĩniɔ píi lí pɔ́wɛna ń vɛ̃ɛo ń nísio labakɛ, aali kálɛ làasiu Lua ua, gu pɔ́ luakukĩi pɔ́ɔ kuu ń sa'ona pɔ́ lɛ́ zĩkɛ weɔ ń bĩ́ibɔlɛdɔ̃anaɔ ń lɛ̀sinaɔ. Màa wáli pãkpa wá Lua uaio.
Isaili dɔaanaɔ zɔ̃̀lɛ Yelusalɛũ, ɔ̃ gbɛ̃́ kĩniɔ gbɛlà an gbɛ̃́ɔ kwide mɔ zɔ̃lɛa Lua wɛ̃́lɛpi guu yã́ musu, an gbɛ̃́ kĩniɔ i gɔ̃ zɔ̃ɛwiaɔ guu.
Wà uabele pɔ́ dɔ̀aa zɛ̀ ń kua Yelusalɛũoɔ sáaukpà.
Yuda bùsu dɔaana pɔ́ zɔ̃̀lɛ Yelusalɛũɔ tɔ́ɔn kɛ: Isaili kĩniɔ, sa'onaɔ ń Levii buiɔ ń Lua ua zĩkɛnaɔ ń Salomɔɔ zɔ̀blen buiɔ zɔ̃̀lɛ Yuda bùsu wɛ̃́lɛɔ guu, baade ń a tɔɔlɛo,
ɔ̃ Yudaeɔ ń Bɛ̃yãmɛɛ buieɔ zɔ̃̀lɛ Yelusalɛũ. Yudaɔ dɔaanaɔ tɔ́n Ataia ń Maaseao. Pɛlɛzi Maalalee ì, Maalalee Sefatia ì, Sefatia Amalia ì, Amalia Zakali ì, Zakali Uzia ì, ɔ̃ Uzia Ataiapi ì.
Sela Zakali ì, Zakali Yoialibu ì, Yoialibu Adaia ì, Adaia Azaia ì, Azaia Kɔloze ì, Kɔloze Baluku ì, ɔ̃ Baluku Maaseapi ì.
Pɛlɛzi bui gɔ̃gbãa pɔ́ kú Yelusalɛũɔ gbɛ̃ɔn ɔ̀aa pla ń bàaɔ̃kwi plasaioɛ (468).
Bɛ̃yãmɛɛ buiɔ dɔaana Salu. Yesaia Itiɛli ì, Itiɛli Maasea ì, Maasea Kolaia ì, Kolaia Pedaia ì, Pedaia Yoedi ì, Yoedi Mɛsulaũ ì, ɔ̃ Mɛsulaũ Salupi ì.
Aàpi gbɛa Gabai ń Salaio. Ampii gbɛ̃ɔn ɔ̀aa síiɔ̃ ń basoolokwi plasaioɛ (928).
Zikeli nɛ́ Yoɛli mɛ́ ń gbɛ̃zɔ̃ɔ ũ, mɛ́ Asenua nɛ́ Yuda mɛ́ wɛ̃́lɛ gbɛ̃zɔ̃ɔ plaade ũ.
Sa'on dɔaanaɔ Yoialibu nɛ́ Yedaia ń Yakɛ̃o
ń Selaiao. Lua ua dɔaana Aitubu Mɛlaio ì, Mɛlaio Zadoki ì, Zadoki Mɛsulaũ ì, Mɛsulaũ Ilikia ì, ɔ̃ Ilikia Selaiapi ì.
An gbɛ̃́ pɔ́ aalɛ Lua kpɛ́ zĩ kɛɔ gbɛ̃ɔn ɔ̀aa síiɔ̃ ń bao ń plaoɛ (822). Sa'on dɔaana Adaia. Malakia Pasuu ì, Pasuu Zakali ì, Zakali Amɛzi ì, Amɛzi Pelalia ì, Pelalia Yolaũ ì, ɔ̃ Yolaũ Adaiapi ì.
Aà gbɛ̃́ pɔ́ aa dɛ uabeleɔ ũɔ gbɛ̃ɔn ɔ̀aa do ń bla ń plaoɛ (242). Sa'on dɔaana Amasai. Imɛɛ Mɛsilemɔ ì, Mɛsilemɔ Azai ì, Azai Azalɛli ì, ɔ̃ Azalɛli Amasaipi ì.
Aà gbɛ̃́ɔá gɔ̃sa gbãaɔnɛ, aa gbɛ̃ɔn basoolokwi plasaiɛ (128). Agedoliũ nɛ́ Zadiɛli mɛ́ ń gbɛ̃zɔ̃ɔ ũ.
Levii buiɔ dɔaana Semaia. Buni Asabia ì, Asabia Azikaũ ì, Azikaũ Asubu ì, ɔ̃ Asubu Semaiapi ì.
Levii buiɔ dɔaanaɔ Sabetai ń Yozabao mɛ́ Lua ua gbɛ̃zɔ̃ɔɔ ũ.
Lɛ̀sin dɔaana Matania pɔ́ dɛ lousisin dɔaana ũ. Asafa Zabedi ì, Zabedi Mise ì, ɔ̃ Mise Mataniapi ì. Babukia mɛ́ aà plaade ũ. Bee gbɛa Samua nɛ́ Abeda, Galali tɔũna, Yedutu bui.
Levii bui pɔ́ kú Lua wɛ̃́lɛuɔ gbɛ̃ɔn ɔ̀aa do ń basiiɔ̃sɔo mɛ̀ndosaioɛ (284).
Bĩ́ibɔlɛdɔ̃anaɔ Akubu ń Talemɔo ń ń gbɛ̃́ɔ gbɛ̃ɔn baswaaɔ̃kwi ń plaoɛ.
Isaili kĩniɔ ń sa'onaɔ ń Levii buiɔ ku Yuda bùsu wɛ̃́lɛɔ guu, baade ń a tɔɔlɛo.
Lua ua zĩkɛnaɔ ku Ofɛli sĩ̀sĩ musu. Ziha ń Gisepao mɛ́ ń gbɛ̃zɔ̃ɔɔ ũ.
Levii bui pɔ́ kú Yelusalɛũɔ dɔaanan Uzi ũ. Mise Matania ì, Matania Asabia ì, Asabia Bani ì, ɔ̃ Bani Uzipi ì. Aàpi mɛ́ Asafa bui pɔ́ aaì dɔaa ń lɛsiyão Lua uaɔ gbɛ̃do ũ.
Pɛɛsiɔ kía mɛ́ yãdìlɛ lɛ̀sinaɔnɛ, à yã́ pɔ́ aa kɛ lá gu lɛ́ dɔ dànɛ́.
Mɛsezabɛli nɛ́ Petaia pɔ́ dɛ Yuda nɛ́ Zela bui ũ ku kíapi kĩ́i Isailiɔ yã́gɔ̃gɔ̃a yã́i.
Yudaeɔ zɔ̃̀lɛ zɔ̃ɛwiaɛ beeɔ guu ń ń fã́anio: Kiliataaba ń a bualoũɔ, Dibɔ̃ ń a bualoũɔ, Kabazee ń a bualoũɔ,
Yesua, Mɔlada, Bɛpele,
Azaasuali, Bɛɛsɛba ń a bualoũɔ,
Zikilaga, Mɛkona ń a bualoũɔ,
Ɛnilimɔ, Zɔla, Yaamu,
Zanɔa, Adulaũ ń a zɔ̃ɛwiaɔ, Lakisi ń a fã́anio ń Azekao ń a bualoũɔ. Aa bɛkpà za Bɛɛsɛba e Bɛninɔũ guzulɛu.
Bɛ̃yãmɛɛ buiɔ bɛkpà wɛ̃́lɛɛ beeɔ guu: Gɛba, Mimasa, Ai, Bɛtɛli ń a bualoũɔ,
Anato, Nɔbu, Anania,
Azoo, Lama, Gitaiũ,
Adida, Zeboiũ, Nɛbala,
Lodi, Onɔ ń Siaɔ guzulɛo.
Levii bui gãli pɔ́ kú Yuda bùsuu yãaeɔ bɛkpà Bɛ̃yãmɛɛ buiɔ bùsuu.
Sa'onaɔ ń Levii bui pɔ́ aa sù ń Salatiɛli nɛ́ Zolobabɛlio ń Yesuaoɔn kɛ: Selaia, Zelemii, Ɛzala,
Amalia, Maluku, Atusu,
Sekania, Leuũ, Mɛlemɔ,
Ido, Ginɛtɔ̃, Abia,
Miamɛ, Maadia, Bilega,
Semaia, Yoialibu, Yedaia,
Salu, Amɔku, Ilikia, Yedaia. Gbɛ̃́piɔ mɛ́ sa'ona ń ń gbɛ̃́ Levii buiɔ dɔaanaɔ ũ sa'onkia Yesua gɔɔ.
Levii buiɔ dɔaanaɔn kɛ: Yesua, Binui, Kamiɛli, Selebia, Yuda, Matania. Matania ń a gbɛ̃́ɔ mɛ́ aaì dɔaa ń táasilɛao,
mɛ́ Babukia ń Unio ń ń gbɛ̃́ɔ mɛ́ lɛ̀sinaɔ gãli plaade ũ.
Yesua Yoakiũ ì, Yoakiũ Ɛliasibu ì, Ɛliasibu Yoiada ì,
Yoiada Yonatãa ì, ɔ̃ Yonatãa Yadua ì.
Sa'ona pɔ́ aa dɛ uabeleɔ ũ Yoakiũ gɔɔɔn kɛ: Selaia bui Mɛlaia, Zelemii bui Anania,
Ɛzala bui Mɛsulaũ, Amalia bui Yohanani,
Maluku bui Yonatãa, Sebania bui Yosɛfu,
Aliũ bui Adena, Mɛlaio bui Ɛlekai,
Ido bui Zakali, Ginɛtɔ̃ bui Mɛsulaũ,
Abia bui Zikeli, Miyãmɛ bui, Maadia bui Piletai,
Bilega bui Samua, Semaia bui Yonatãa,
Yoialibu bui Matenai, Yedaia bui Uzi,
Salu bui Kalai, Amɔku bui Ɛbɛɛ,
Ilikia bui Asabia ń Yedaia bui Nɛtanɛlio.
Wà sa'ona uabeleɔ tɔ́ dàlau za gɔɔ pɔ́ Ɛliasibu ń Yoiadao ń Yohananio ń Yaduao dɛ sa'onkiaɔ ũ e Pɛɛsiɔ kí Daliusi kpalablegɔɔɛ.
Wà Levii bui uabeleɔ tɔ́ dà ladau e Ɛliasibu tɔũna Yohanani gɔɔ.
Levii bui dɔaanaɔ tɔ́n kɛ: Asabia, Selebia, Binui, Kamiɛli ń Yesuao. An gbɛ̃́ɔ ì yãwemá táasilɛa ń sáaukpaao guu gã ń gãoɛ, lá Lua gbɛ̃́ Davidi dìlɛwa.
Gbɛ̃́ɛ beeɔ mɛ́ bĩ́ibɔlɛdɔ̃ana pɔ́ aaì Lua ua làasiɔ ń a bɔlɛɔ dɔ̃́aɔ ũ: Matania, Babukia, Obadia, Mɛsulaũ, Talemɔ ń Akubuo.
Gbɛ̃́piɔ ku gɔɔ pɔ́ Yesua nɛ́ Yoakiũ, Yozada tɔũna dɛ sa'onkia ũɛ. Nɛɛmii mɛ́ bùsu dɔaana ũ, sa'ona Ɛzala mɛ́ yãdanɛde ũ.
Yelusalɛũ bĩ́i sakɛ̃gɔɔ wà Levii buiɔ wɛ̀ɛlɛwɛɛlɛ gu pɔ́ aa kuu, wà gɛ̀ńnɔ Yelusalɛũ aa bĩ́i sakɛ̃ ń pɔnao ń sáaukpaao ń lɛsiao ń sɛ̃́sɛ̃naɔ ń mɔɔnaɔ ń kúuɔ.
Lɛ̀sina pɔ́ kãi ń Yelusalɛũɔ kɔ̃ kã̀aa we, Nɛtofa bualoũdeɔ
ń Bɛgiligalideɔ ń gbɛ̃́ pɔ́ kú Gɛba ń Azemavɛo saɛɔ, asa lɛ̀sinaɔ ńzĩa bualoũɔ kpà Yelusalɛũ saɛ weɛ.
Sa'onaɔ ń Levii buiɔ gbãbɔ̀ ńzĩaɛ, ɔ̃ aa gbãbɔ̀ gbɛ̃́ kĩniɔnɛ, ɔ̃ aa gbãbɔ̀ bĩ́iɛ ń a bɔlɛɔ.
Má tò Yuda dɔaanaɔ dɛ̀dɛ bĩ́iwa, ɔ̃ ma lɛ̀sinaɔ kã̀aa gãli zɔ̃ɔ lɛɛ pla, aa dɔaanɛ́ bĩ́i musu. An gãli do bɛ ɔplaa oi, aa bɛ bĩ́i musu Tufua Bɔlɛ oi.
Osaia ń Yuda dɔaana lɛɛ doɔ tɛ́ ń kpɛ
ń Azaliao ń Ɛzalao ń Mɛsulaũo
ń Yudao ń Bɛ̃yãmɛɛo ń Semaiao ń Zelemiio.
Sa'onaeɔ kúńnɔ lɔ, aa kùuɔ kṹkũa. Bee gbɛa Yonatãa nɛ́ Zakali. Asafa mɛ́ Zakuu ì, Zakuu Mise ì, Mise Matania ì, Matania Semaia ì, Semaia Yonatãapi ì.
Aà gbɛ̃́ beeɔ kuaànɔ: Semaia, Azalɛli, Milalai, Gilalai, Maai, Nɛtanɛli, Yuda ń Ananio. Aa Lua gbɛ̃́ Davidi pɔ́'ɔbɔnaɔ kũa. Yãdanɛde Ɛzala mɛ́ dɔaaanɛ́.
Kɛ́ aa kà Nibɔna Bɔlɛ musu, aa dɛ̀dɛ Davidi wɛ̃́lɛ dɛdɛkĩi pɔ́ kú ń aɛɔwa, gu pɔ́ bĩ́i sĩ̀sĩ kũ̀u. Aa dɔ̀ Davidi bɛi, ɔ̃ aa kà Í Bɔlɛ musu gukpɛ oi.
Lɛ̀sinaɔ gãli plaadeɔ gɛ̀ ɔzɛɛ oi. Má tɛ́ńzi bĩ́i musu ń gbɛ̃́ kĩniɔ. Wa dɔ Kĩna kalangai, wa gɛ e bĩ́i yàasa kĩ́i.
Ɔ̃ wa gɛ̃ Ɛflaiũ Bɔlɛa ń Bɔlɛ Zio ń Kpɔ̀ Bɔlɛo. Wa dɔ Ananɛli kalangai ń Basɔo kalangao e Sã Bɔlɛ musu, ɔ̃ aa zɛ̀ Dakpɛunaɔ Bɔlɛ musu.
Ɔ̃ lɛ̀sinaɔ gãli plapiɔ kɔ̃ kã̀aa Lua ua. Má kú we lɔ ń gbãade lɛɛ doɔ
ń sa'onaɛ beeɔ: Ɛliakiũ, Maasea, Miyãmɛ, Mise, Ɛlioenai, Zakali ń Ananiao. Aa ń kùuɔ kṹkũa.
Maasea ku we lɔ ń Semaiao ń Ɛleazaao ń Uzio ń Yohananio ń Malakiao ń Elaũo ń Ezɛɛo. Lɛ̀sinaɔ lɛ́ lɛsi, Yezahia mɛ́ ń dɔaana ũ.
Gɔɔ bee aa sa'ò maamaa, ɔ̃ aa pɔnakɛ̀, asa Lua tò an pɔ kɛ̀na à kɛ̀ zàiɛ. Nɔɛɔ ń nɛ́ɔ lɛ́ pɔnakɛ lɔ. Wà Yelusalɛũdeɔ pɔnakɛapi súu mà zã̀.
Zĩbeezĩ aa gɔ̃ɛeɔ dìlɛ làasi gbɛ̃zɔ̃ɔɔ ũ, gu pɔ́ gbaɔ ń buapɔ káauɔ ń pɔ́ kwideɔ kálɛu. Gbɛ̃́piɔ lí buapɔ́ pɔ́ Mɔizi ikoyã dìlɛ a dɛ sa'onaɔ ń Levii buiɔ baa ũ sɛ́lɛ zɔ̃ɛwia ń zɔ̃ɛwiao aa kãaa we, asa sa'onaɔ ń Levii bui pɔ́ aaì zĩkɛ weɔ yã́ kà Yudaɔguɛ.
Lua ua zĩ ń gbãbɔanɛ́o dɛ ń yã́ ũɛ. Lɛ̀sinaɔ ń bĩ́ibɔlɛdɔ̃anaɔ líɔ ń zĩ kɛ lá Davidi ń a nɛ́ Salomɔɔo dìlɛwa.
Asa za Davidi ń Asafao gɔɔ lɛ̀sin dɔaanaɔ kuɛ, aaì dɔaa ń Lua táasilɛao ń aà sáaukpaao.
Zolobabɛli ń Nɛɛmiio gɔɔ Isailiɔ píi ìɔ lɛ̀sinaɔ ń bĩ́ibɔlɛdɔ̃anaɔ kámasa ká lá gu lɛ́ dɔɛ. Aaì Levii buiɔ asea kpámá, mɛ́ Levii buiɔ ì Aalona buiɔ asea kpámá sɔ̃.
Zĩbeezĩ wà Mɔizi lá kyokɛ̀ gbɛ̃́ɔnɛ, ɔ̃ wa è we kɛ́ Amɔni ge Mɔabu buie suli gɛ̃ Lua gbɛ̃́ɔ guuo,
asa aai da Isailiɔlɛ ń pɔbleao ń íoo. Aa fĩabò Balaaũɛ aà láaikɛmáɛ, ɔ̃ wá Lua aà yã́ lìlɛ samaa'oa ũ.
Kɛ́ aa ikoyãpi mà, aa buipãleɔ bɔ̀lɛ ń guu.
E yã́pi àɔ gɛ́ kɛi wà sa'ona Ɛliasibu dìlɛ wá Lua ua làasi gbɛ̃zɔ̃ɔ ũ. Amɔni bui Tobia daɛɛ,
à kpɛ́nɛ zɔ̃ɔ kpà Tobiapiwa. Wì pɔ́wɛnti kálɛu we yãa ń tulaletio ń Lua ua pɔ́ɔ ń pɔ́wɛna kwideo ń vɛ̃ɛo ń nísi pɔ́ dɛ Levii buiɔ ń lɛ̀sinaɔ ń bĩ́ibɔlɛdɔ̃anaɔ pɔ́ ũo ń laba pɔ́ wa kɛ̀ sa'onaɔnɛo.
Gɔɔ bee má kú Yelusalɛũo, asa Babɛli kí Aatasasa kpalablea wɛ̃̀ baakwi ń plaode guu ma ɛa gɛ aà kĩ́i. Gɔɔpla gbɛa ma wabikɛ̀wà,
ɔ̃ ma su Yelusalɛũ. Ma yãvãi pɔ́ Ɛliasibu kɛ̀ bao mà, lá à Lua ua kpɛ́nɛ kpà Tobiawa.
Yã́pi kɛ̀mɛɛ ĩ́i maamaaɛ, ɔ̃ ma aà pɔ́ɔ sɛ̀lɛ kɔ̀lɛɛ̀ bàasi.
Ma mɛ̀ wà gbãbɔ kpɛ́nɛpiɛ, ɔ̃ ma ɛa Lua ua pɔ́ɔ kàlɛ we ń pɔ́wɛntio ń tulaletio.
Má mà lɔ wìli Levii buiɔ ń lɛ̀sinaɔ asea kpámáo, ɔ̃ aa ɔbɔ̀lɛ Lua ua zĩu, an baade tà bua.
Ma zɔadɔ̀ gbãadeɔwa ma mɛ̀: Àkɛa a pãkpà Lua uaii? Ɔ̃ ma Levii buiɔ kã̀aa, ma ń baade dà a zĩu.
Ɔ̃ Yudaɔ mɔ̀ ń pɔ́wɛn kwide bɔ̀ ń vɛ̃ɛo ń nísio ḿpii, aa kàka làasiu.
Ma sa'ona Selemia ń lakɛ̃na Zadokio ń Levii bui Pedaiao dìlɛ làasipiɔ gbɛ̃zɔ̃ɔɔ ũ, ɔ̃ ma Zakuu nɛ́ Anana, Matania tɔũna dìlɛ ń dɔnlɛde ũ, asa wa ń dɔ̃ gbɛ̃́ náaideɔ ũɛ. Làasi pɔ́ɔ biilɛa ń gbɛ̃́ɔnɛ dɛ ń yã́ ũɛ.
Ma Lua, ma yã́pi àɔ dɔngu. Ńsu yãmaa pɔ́ má kɛ̀ n kpɛ́ zĩ yã́ musu suumpao.
Gɔɔbeezĩ ma Yudaeɔ è, aalɛ ɔ̃zɔ̃ vɛ̃ɛwa a ífɛ̃kĩi kã́mabogɔɔzĩ. Ma gbɛ̃eɔ è lɔ, aalɛ su Yelusalɛũ ń pɔ́wɛnao kã́mabogɔɔzĩ. Aa yè zàa'ĩnaɔnɛ ń vɛ̃ɛbɛ'io ń vɛ̃ɛbɛo ń kaadɔɛmbɛo ń aso pãleɔ, ɔ̃ ma ń gba laai blɛyiaa gɔɔpi zĩ́ yã́ musu.
Tiideɔ ku Yelusalɛũ, aaì su ń kpɔo ń laa bui píio, ɔ̃ aaì yía Yudaɔwa kã́mabogɔɔzĩ.
Ma zɔadɔ̀ Yuda gbãadeɔwa ma mɛ̀: Yãvãi pɔ́ álɛ kɛɛ bee sɔ̃ bɛ! Álɛ kã́mabogɔɔ gbãlɛɛ.
Màa á deziɔ lɛ́ kɛ, ɔ̃ wá Lua yãyìa wɛ̃́lɛɛ beewao lò? Ɔ̃ álɛ kã́mabogɔɔ gbãlɛ, álɛ aà pɔ fɛlɛ sɔ̃a?
Má dìlɛ tó gu sì ãsɔ̃adazĩ oosi, wàli Yelusalɛũ bɔlɛ gbaɔ tata, wasuli wɛ̃o e kã́mabogɔɔ gɛ̃. Ma azĩa gbɛ̃́ɔ kàlɛ bɔlɛpiɔu, kɛ́ gbɛ̃e su gɛ̃ ń asoo kã́mabogɔɔo yã́i.
Laatanaɔ ń gbɛ̃́ pɔ́ lɛ́ pɔ́ yiaɔ ì bĩ́i kpɛ gɛ̃n do ge gɛ̃n pla.
Ɔ̃ ma lɛzàmá ma mɛ̀: Tó a i we sa, má á kṹkũɛ. Za gɔɔ bee ɔ̃ aai mɔ kã́mabogɔɔzĩ lɔo.
Ɔ̃ má ò Levii buiɔnɛ aa gbãbɔ ńzĩaɛ, aai gɛ́ bɔlɛdɔ̃ai, kɛ́ wà kã́mabogɔɔ dɔ̃ Lua pɔ́ ũ yã́i. Ma Lua, to ma yã́pi àɔ dɔngu, ní ma wɛgwa n gbɛ̃kɛ zɔ̃ɔ lɛ́u.
Gɔɔbeezĩ lɔ ma Yudaeɔ è, aa nɔɔ sɛ̀ Asedodadeɔ ń Amɔniɔ ń Mɔabuɔ guu.
Ɔ̃ an nɛ́eɔ ì Asedoda yã́ ge buipãle yã́ ma, aali Ɛbɛlu yãmao.
Ɔ̃ ma zɔadɔ̀má ma ń ká, ma ń gɔ̃ɛeɔ gbɛ̃̀, ma ń gbɛ̃eɔ mikã gà má wò. Ɔ̃ má tò aa mɛ̀ wa sì ń Luao, wa ń nɛnɔɛɔ kpã́sã ń nɛgɔ̃ɛnaɔwao. Wa ń nɛnɔɛɔ sɛ́ ń nɛgɔ̃ɛɔnɛ ge ńzĩa pɔ́ ũo.
Màa Isailiɔ kí Salomɔɔ duunakɛ̀o lò? Buie kía i kaaàwao. Aà Lua yeaàzi, ɔ̃ à aà kpà Isailiɔ píi kía ũ, kási baa aàpi, buipãle nɔɛɔ mɛ́ aa aà dà duunau.
Ɔ̃ wá mà ápiɔ sɔ̃ a yãvãi zɔ̃ɔpi kɛ̀, a zĩbɔnkpɛkɛ̀ wá Luaɛ, a buipãleɔ sɛ̀ nɔ ũ.
Yoiada nɛ́ɔ do pɔ́ dɛ sa'onkia Ɛliasibu tɔũna ũ mɛ́ Oloni gbɛ̃́ Sambala nɛ́ sɛ̀ yãa, ɔ̃ ma aà yà.
Ma Lua, to an yã́ àɔ dɔngu, asa aa sa'onkɛ gbãlɛ̀ɛ, aa n bàa kua ń sa'onaɔ ń Levii buiɔ yãdilɛa gbòo.
Ma buipãleɔ yã́ɔ píi bɔ̀ sa'onaɔ ń Levii buiɔnɛ, ɔ̃ ma ń baade dàzĩu.
Ma ɛa yàa labakɛa gɔɔ dìlɛ gbɛ̃́ɔnɛ ń buapɔ́ káauɔ kpaao. Ma Lua, to ma yã́ àɔ dɔngu a maa ũ.
Kí Aasuelu gɔɔ bùsu mɛ̀n basoolo ń soplaoɔ ɔ̃ a dɛ a kía ũ sɛa za India bùsuu e à gɛ̀ pɛ̀ Etiopi bùsuwa.
Zɔ̃lɛa a bɛ Susa mɛɛwiau
aà kpalablea wɛ̃̀ àaɔ̃de guu à gbãadeɔ ń a ìwaɔ kã̀aa píi blɛsableawa. Pɛɛsi ń Mɛdɛo bùsu zĩgɔ̃ badeɔ ku we ń gbɛ̃́ gbiaɔ ń bùsu gbãadeɔ.
À a kpala àizɛɛ zɔ̃ɔɔ ń a zɔ̃ɔkɛ gawio ɔ̀lɔnɛ́ e mɔ soolo.
Kɛ́ gɔɔ beeɔ pà, à blɛsakɛ̀ gbɛ̃́ pɔ́ kú Susaɔnɛ, kíabuiɔ ń táaaɔ píi. Wà blɛsapi blè e gɔɔ sopla aà bɛ'ua líkpɛu.
Wà zwã̀a pua ń zwã̀a búunao dɔ̀dɔ ã́nusu tãanaɔwa ń bà puaɔ ń bà gàaluladeɔ, ɔ̃ wa lòo kpɛ́ gbapɛlɛ pɔ́ wa kɛ̀ ń gbɛpuɔwa. Vua ń ã́nusu wúlɛbɔɔ kálɛa gusalala pɔ́ wa kɛ̀ ń gbɛpuo ń gbɛtɛ̃o ń gbɛsio ń gbɛ̀ búunaowa.
Wà vɛ̃ɛ kpàkpamá we ń vua imibɔɔ. Imibɔpiɔ dodoa kɔ̃ɛ píiɛ. Kí vɛ̃ɛpi kpàmá sɔũsɔũ.
Kí dìlɛ wasu vɛ̃ɛminaɔ wɛtão. A ò a bɛ ziiaɛ aà kpa baadewa lá ade yei.
Kí Aasuelu na Vasiti blɛsakɛ̀ nɔɛɔnɛ kibɛ lɔ.
A gɔɔ soplade zĩ́ kí pɔ kɛ̀na vɛ̃ɛ yã́i, ɔ̃ a ò a dɔai gbɛ̃ɔn soplaɔnɛ: Mɛumanu, Bizita, Aabona, Bigita, Abaga, Zetaa ń Kaakasio,
aa mɔɛ ń a na Vasitio ń a kía na fùao kpaa, kɛ́ à aà kɛfɛnkɛ ɔlɔ gbɛ̃́ɔnɛ ń gbãadeɔ, asa nɔɛpiá nɔɛ.
Kɛ́ kí dɔaipiɔ yã́pi ò aà naɛ, à gì mɔ́i, ɔ̃ kí pɔ pà à fɛ̃̀aàzi maamaa.
Kí yã́pi ò wɛzɛ̃n saanyãdɔ̃naɔnɛ, asa ìɔ yã́pii gbɛa gbɛ̃́ pɔ́ bùsu ikoyã dɔ̃ɔwaɛ.
Pɛɛsi ń Mɛdɛo gbãade pɔ́ aaìɔ ku aà saɛ gbɛ̃ɔn soplaɔ tɔ́n kɛ: Kaasena, Setaa, Ademata, Taasisi, Mɛlɛsi, Maasena ń Mɛmukão. Ampiɔ mɛ́ aa aà kwàasiɔ ũ, aà kpala ikodeɔ ũ.
A ònɛ́: Ma a dɔaiɔ zĩ̀ aa yãdìlɛ ma na Vasitiɛ, ɔ̃ à gì mai. Wá sɛaànɔ kpelewa ni? Ikoyã mɛ̀ kpelewa ni?
Ɔ̃ Mɛmukã ò kíɛ ń gbãadepiɔ à mɛ̀: Kí, ḿmɛ n na Vasiti tàaekɛ̀nɛ ndoo, à tàaekɛ̀ gbãadeɔnɛ ń n bùsu gbɛ̃́piiɔɛ.
Yã́ pɔ́ n napi kɛ̀ a ligua, nɔɛ píi i ma, aai saka ń zã́ɔgu aa mɛ: Kí Aasuelu mɛ̀ wà a na Vasiti sísiɛ, ɔ̃ à gì gɛ́i.
Pɛɛsi ń Mɛdɛo bùsu gbãadeɔ nɔ pɔ́ n na yã́pi màɔ, aa yãbɔbɔ ń zã́ɔ lɛ́zĩ tia. Lɛ́'ɛakɔ̃wa ń zɔao a kɛ zài.
Kí, tó à kànguɛ, yãdilɛ Vasitiɛ asu tó á wɛsikɔ̃lɛ lɔo, ní nɔɛ pɔ́ dɛaàla kpa aà kpalau. Wa yã́pi kɛ̃ Pɛɛsi ń Mɛdɛo ikoyã pɔ́ wìli a bãdɛo lá guu.
Tó wà yã́ pɔ́ ń dìlɛ kpàwakɛ̀ n bùsu zɔ̃ɔ guu píi, nɔɛɔ bɛɛɛ dɔ̃ ń zã́ɔnɛ, nɔgbãaɔ ń nɔ nɛ́naɔ píi.
Yã́pi kà kíagu ń gbãadeɔ píi, ɔ̃ a kɛ̀ lá Mɛmukã òɛwa.
Ɔ̃ à lɛ́kpãsãkɛ̀ bùsu pɔ́ a dɛ ń kía ũ gbɛ̃́ɔnɛ píi, bùsu ń bùsuo ń a lákɛ̃ao, bui ń buio ń ń yã́o. À mɛ̀ gɔ̃ɛ mɛ́ aɔ a ua kía ũ mɛ́ aà buiyã ɔ̃ wàli o uapiu.
Yã́ beeɔ gbɛa kɛ́ kí Aasuelu pɔ wèe, yã́ pɔ́ Vasiti kɛ̀ɛ̀ ń yã́ pɔ́ a dìlɛ aà yã́ musuo i sãaàguo.
Ɔ̃ kí ìwaɔ òɛ̀: Kí, to wà wɛ̃́ndia kɛfɛnaɔ wɛɛlɛnɛ.
Gbɛ̃zɔ̃ɔɔ dilɛ n bùsuɔ guu píi aa wɛ̃́ndia kɛfɛnaɔ naaa mɔ ka n nɔɛɔ guu Susa la. N nɔɛɔ ziia Ege i ń gwa ń n naɔ, wi ń kɛkɛ ń nɔamblebɔɔ wásawasa.
Nɔɛ pɔ́ kàngu i gɔ̃ n na ũ Vasiti gɛ̃ɛ ũ. Yã́pi kɛ̀ kíɛ na, ɔ̃ à zɛ̀ò.
Yudae ku Susa Bɛ̃yãmɛɛ bui ũ, aà tɔ́n Maadose, Yaii nɛ́ɛ. Simɛi ń Kisio ku aà deziɔ guu.
A ku zĩ̀zɔ pɔ́ Babɛli kí Nɛbukanɛza ń kũkũ Yelusalɛũ ń Yudaɔ kí Yɛkɔniao à tàńnɔɔ guuɛ.
Àlɛ a desɛ̃ nɛ́ Adasa pɔ́ wì mɛ lɔ Ɛsitɛɛ gwa, asa aà de ń aà dao kuo. Wɛ̃́ndiapi kákaa maa mɛ́ a kɛfɛũ. Kɛ́ aà de ń aà dao gà, Maadose aà sɛ̀ a nɛ́ ũ.
Kɛ́ wà yã́ pɔ́ kí dìlɛpi mà, ɔ̃ wà gɛ̀ ń wɛ̃́ndiaɔ dasidasi Susa, wà ń ná Egeɛ a ɔzĩ. Ɔ̃ wà Ɛsitɛɛ sɛ̀ gɛ̀ò kibɛ kí nɔɛɔ ziiapiɛ.
Wɛ̃́ndiapi kɛ̀ɛ̀ maa, ɔ̃ à gbɛ̃kɛkɛ̀ɛ̀ à mɛ̀, wà aà kɛkɛ ń nɔamblebɔɔ wásawasa gɔ̃̀ɔ, wi blɛ maa kpawà. À kibɛ wɛ̃́ndia pɔ́ a sɛ̀ gbɛ̃ɔn soplaɔ kpàwà, ɔ̃ à kpɛ́ maa kpàwà kí nɔɛɔ bɛ.
Ɛsitɛɛ i a bui ge a bɛ bùsu o gbɛ̃eɛo, asa Maadose òɛ̀ asu to gbɛ̃e dɔ̃o.
Lá gu lɛ́ dɔ Maadose ìɔ kí nɔɛɔ bɛ gãaɛ baa vĩvĩ, kɛ́ à e àɔ Ɛsitɛɛ kua dɔ̃ ń yã́ pɔ́ lɛ́ aà leo.
E wɛ̃́ndiaɔ aaɔ zɛ'e aaɔ gɛ́ ii ń kí Aasueluo, sema aa yã́ pɔ́ wa dìlɛnɛ́ kɛ gĩa e mɔ kuɛpla. Wìɔ nísi pɔ́ wa kɛ̀ ń lí'ɔ gĩ nao dɔɔmá e mɔ soolo, ɔ̃ wìɔ ń kɛkɛ ń tulaleɔ ń nɔɛ mɛkɛkɛbɔɔ e mɔ soolo.
Wɛ̃́ndia pɔ́ kí mɛ̀ ia kàwà, nɔɛɔ bɛpɔ pɔ́ a gbɛ̀a píi wì kpawà aà gɛòɛ.
Ì gɛ́ oosi, ì su nɔɛɔ bɛ kɔɔ ziia pɔ́ wì mɛ Saasagaza fã́ani. Aàpi mɛ́ ì ɔlia kí nɔ pɔ́ i mɛ́sɛdilɛnɛ́opiɔzi. Ìli e ɛ̀a gɛ̀ kí kĩ́i lɔo, sema aà yã́ kà kípigu à aà gbɛ̀a aà tɔ́wa bàasio.
Kɛ́ ia kà Abihaili nɛ́ Ɛsitɛɛ pɔ́ aà desɛ̃ Maadose aà sɛ̀ a nɛ́ ũpiwa, i pɔe gbɛao, sema pɔ́ pɔ́ kí nɔɛɔ ziia Ege òɛ̀ bàasio. Ɛsitɛɛ yã́ kà gbɛ̃́ pɔ́ wɛsìaàlɛɔgu píi.
Kí kpalablea wɛ̃̀ soplade guu wà gɛ̀aànɔ aà bɛ mɔ kwide Tebe guu.
Kí ye Ɛsitɛɛzi dɛ a nɔ kĩniɔla píi. Aà yã́ kàaàgu, à kɛ̀ɛ̀ na dɛ wɛ̃́ndia kĩniɔla píi, ɔ̃ à kía na fùa kpàɛ̀, à aà dìlɛ a na Vasiti gɛ̃ɛ ũ.
Ɔ̃ kípi blɛsakɛ̀, à gbãadeɔ ń a ìwaɔ kã̀aa Ɛsitɛɛ sɛa yã́ musu. A dìlɛ wà dikpɛ zɔ̃ɔ kɛ, ɔ̃ wà a kpàwakɛ̀ bùsu ń bùsuo, ɔ̃ à gbadà gbɛ̃́ɔnɛ sɔũsɔũ.
Wɛ̃́ndiaɔ kãaaa gɛ̃n plaade, Maadose zɔ̃lɛa kibɛ bɔlɛu.
Ɛsitɛɛ i a bɛ bùsu ge a buiyã'ò gbɛ̃e mào lá Maadose òɛ̀wa. Ìɔ Maadose yãmaɛ, lá ìɔ ma za gɔɔ pɔ́ àlɛ aà gwawa.
Kɛ́ Maadose zɔ̃lɛa kibɛ bɔlɛu màa, kí Aasuelu dɔai bɔlɛdɔ̃ana gbɛ̃ɔn plaɔ pɔ pà kízi, ɔ̃ aa lɛkpàaĩaàzi. An tɔ́n kɛ: Bigana ń Tɛlɛsio.
Kɛ́ Maadose yã́pi feena mà, a ò kía na Ɛsitɛɛɛ, ɔ̃ Ɛsitɛɛ ò kíɛ ń Maadose tɔ́o.
Kɛ́ wà yã́pi gwàgwa, wa è sĩanaɛ, ɔ̃ wà gbɛ̃ɔn plapiɔ lòo líwa aa gà. Wà yã́pi kɛ̃̀ bùsu ladau kí wáa.
Yã́ beeɔ gbɛa kí Aasuelu Amɛdata nɛ́ Amani, Agaga bui kpɛlà, à aà gbà gbãa, à zɔ̃lɛkĩi pɔ́ dɛ gbãade pɔ́ kuaànɔɔ pɔ́a píi kpàwà.
Kí ìwa pɔ́ kú aà bɛ bɔlɛuɔ ì wúlɛ ń gbɛɛu ge aa misiilɛ Amaniɛ, lá kí dìlɛwa, kási Maadose lí wúlɛ a gbɛɛu à misiilɛɛ̀o.
Ɔ̃ kí ìwapiɔ Maadose là aa mɛ̀: Àkɛa ńlɛ kí yãmao ni?
Lá gu lɛ́ dɔ aaìɔ oɛ̀ màa, kási ìli ń yãmao, à mɛ̀ Yudan a ũ. Ɔ̃ aa ò Amaniɛ kɛ́ aa e dɔ̃ tó a Maadose yãkɛapi fɔ̃́.
Kɛ́ Amani è Maadose lí wúlɛ a gbɛɛu à misiilɛɛo, ɔ̃ aà pɔ pà.
Kɛ́ wà Maadose bui òɛ̀, aà dɛa ado kɛ̀ɛ̀ fɛ̃́nɛũ, ɔ̃ àlɛ zɛwɛɛlɛ à Maadose bui Yuda pɔ́ kú Aasuelu bùsuɔ guuɔ míɔnzɔ̃ píi.
Kí Aasuelu kpalablea wɛ̃̀ kuɛplade guu a mɔ sɛ̃́ia pɔ́ wì mɛ Nisãnu guu, Amani gbɛ pɔ́ wì mɛ puliũ là, kɛ́ à e mɔ pɔ́ á yã́pi kɛwà dɔ̃ ń a gɔɔo. Ɔ̃ mɔ kuɛpla Adaa bɔ̀ àsi guu.
Ɔ̃ Amani ò kí Aasueluɛ: Buie ku, a gbɛ̃́ɔ fã̀aa buipãleɔ guu n bùsu dasiɔu píi. An fɛlɛkaayãɔ dodo ń buipãleɔɛ píi, aali n ikoyã dao. I kũ ǹ ń tó tɛɛɛo.
Kí, tó à kɛ̀nɛ naɛ, yãdilɛ wà ń midɛ, mí ã́nusu tɔnu ɔ̀aa pla kpá yã́pikɛnaɔwa aa ka n làasiu.
Kí a tãana seela kɛbɔ bɔ̀ a kpà Amɛdata nɛ́ Amani, Agaga bui Yudaɔ wɛ̀lɛpiwa
à mɛ̀: Kɛ buipiɛ lá à kɛ̀nɛ maawa, níɔ ã́nusupi kũa n pɔ́ ũ.
Mɔ sɛ̃́ia gɔɔ kuɛ'aaɔ̃de zĩ́ Amani kí lakɛ̃naɔ sìsi. Aa yã́ pɔ́ Amani dìlɛ kí ìwaɔ ń kía pɔ́ kú bùsu ń bùsuoɔ ń bui ń buio gbãadeɔnɛ dàlau. Aa kɛ̃̀ bui ń buioɛ ń baade buiyão, bùsu ń bùsuo ń a lákɛ̃ao. Aa kɛ̃̀ ń kí Aasuelu tɔ́o, ɔ̃ aa aà seela kɛ̀ láwa ń aà tãanao.
Aa lápiɔ nà zĩnaɔnɛ ń ɔzĩ, aa ń gbáɛ kí bùsu dasiɔ guu. Lápi guu wà mɛ̀ wà Yudaɔ dɛdɛ wà ń midɛ wà ń buibɔ, nɛ́fɛ̃nɛn gbɛ̃zɔ̃ɔ, gɔ̃ɛɔ ń nɔɛɔ gɔɔ doũ zĩ́, mɔ kuɛplade pɔ́ wì mɛ Adaa gɔɔ kuɛ'aaɔ̃de zĩ́, wi ń pɔ́ɔ naaa.
Wa yã́ pɔ́ a dìlɛpi lá kpã́sã bùsu ń bùsuo píi, kɛ́ àɔ dɛ ikoyã ũ, wi a kpàwakɛ bui píiɛ, kɛ́ aaɔ ku sɔu guu gɔɔpizĩ.
Zĩnaɔ wã̀ gɛ̀ màa yã́ pɔ́ kí dìlɛpi yã́i, ɔ̃ wà a kpàwakɛ̀ Susa mɛɛwiau. Kí ń Amanio zɔ̃̀lɛ lɛ́ imi. Susadeɔ sɔ̃ aa bílikɛ̀ yã́piwa.
Kɛ́ Maadose yã́ pɔ́ wa kɛ̀pi mà, à a pɔkasaɔ ga kɛ̃̀, ɔ̃ à zwã̀nkasaɔ dà à túfu gbɛ̃̀ a miwa, ɔ̃ a bɛ wɛ̃́lɛ guu, àlɛ wɛ̃na'ɔ gbãa dɔ.
À gɛ̀ e za kibɛ gãaɛ, asa gbɛ̃e a fɔ̃ gɛ̃ kibɛ bɔlɛu ń zwã̀nkasaɔ daao.
Wà yã́ pɔ́ kí dìlɛ iko ũpi kpàwakɛ̀ bùsu ń bùsuo píi, ɔ̃ Yudaɔ nà ɔɔlɔwa maamaa gupiiu ń lɛyeo. An wɛ́'i lɛ́ kwɛ́, aalɛ búbuapɛ. An gbɛ̃́ daside zwã̀nkasaɔ daa, aa túfu gbɛ̃̀ ń miwa.
Kɛ́ Ɛsitɛɛ ìwaɔ, nɔɛ ń gɔ̃ɛo píi, mɔ òɛ̀, à pelembò. À pɔkasaɔ kpã̀sã Maadoseɛ aà da zwã̀nkasaɔ gbɛu, kási i we sìo.
Ataki mɛ́ dɔai pɔ́ kí dìlɛ aàɔ ku aà saɛ ũ. Ɛsitɛɛ aà sìsi à aà zĩ̀ Maadosewa, aà gɛ́ aà laiɛ: Bɔ́ yã́ mɛ́ mɔ̀? Bɔ́yãi àlɛ kɛi màai?
Ataki bɔ̀ kibɛ gãaɛ à Maadose lè.
Maadose yã́ pɔ́ a le sìuɛ̀ píi, ɔ̃ à ã́nusu pɔ́ Amani mɛ̀ á ká kí làasiu Yudaɔ dɛdɛa yã́i lɛ́ òɛ̀ kyáukyau.
À yã́ pɔ́ wa dìlɛ Yudaɔ dɛdɛa yã́ musu wà a kpàwakɛ̀ Susa taala kpàwà lɔ, aà ɔlɔ Ɛsitɛɛɛ, i a bɔɔlɛkɛɛ̀. À mɛ̀ aà o Ɛsitɛɛɛ aà gɛ́ kí kĩ́i, aà awakpaɛ̀, i wabikɛwà a gbɛ̃́ɔnɛ.
Ataki tà à yã́ pɔ́ Maadose ò dàu a sìuɛ̀.
Ɔ̃ Ɛsitɛɛ òɛ̀ aà gɛ o Maadoseɛ.
Kí ìwaɔ ń a bùsu gbɛ̃́ɔ dɔ̃ píi, tó gɔ̃ɛ ge nɔɛ sɔ̃̀ kízi aà kpɛ́u, mɛ́ i aà sísio, ikoyã kú mɛ̀ndoɛ. Wì ade dɛɛ, mɛ́ i kɛ kí a vua gopana dɔ̀ɛ̀ kɛ́ à e àɔ ku bàasio. Mapi sɔ̃, à kà gɔɔ baakwi wi ma sísi mà gɛ́ kí kĩ́io.
Kɛ́ à gɛ̀ Ɛsitɛɛ yã́pi dàu a sìu Maadoseɛ,
ɔ̃ Maadose ɛ̀a lɛ́kpãsãkɛ̀ɛ̀ à mɛ̀: Ńsu ǹyɔ̃ e ḿmɛ ńyɔ̃ bɔ ndo Yudaɔ guu n kua kibɛ yã́io.
Tó ń nílɛ yã́ bee taa gɔɔzĩ, suabana a bɔ guei à Yudaɔ misi, aai bɔ. Mpi ń n de bɛdeɔ sɔ̃, á gaga. Tó gɔɔɛ bee taa yã́i n gɔ̃i kía na ũ, démɛ dɔ̃i?
Ɔ̃ Ɛsitɛɛ lɛ́kpãsãkɛ̀ Maadoseɛ à mɛ̀:
Gɛ ǹ Yuda pɔ́ kú Susaɔ kãaa píi, í lɛye ma yã́ musu. Ásu pɔbleo, ásu imio gɔɔ àaɔ̃ fãanɛ ń gwãasĩnao. Mapi ń ma ìwaɔ wá lɛye màa sɔ̃. Bee gbɛa mí gɛ́ kí kĩ́i, baa tó má gɛa zɛvĩo. Tó má su gaɛ, ma gan we.
Ɔ̃ Maadose tà à yã́ pɔ́ Ɛsitɛɛ òɛ kɛ̀ píi.
A gɔɔ àaɔ̃de zĩ́ Ɛsitɛɛ a kíanakɛ zwãaɔ yè, ɔ̃ à gɛ̀ zɛ̀ kípi bɛ'ua, kpɛ́ pɔ́ a kuu kpɛɛlɛ. Kí zɔ̃lɛa a gĩ́naa kpɛ́u we, aà aɛ dɔa kpɛɛlɛwa.
Kɛ́ à a na Ɛsitɛɛ è zɛa kpɛɛlɛ, à aà wɛgwà, ɔ̃ à a vua gopana pɔ́ á kũa dɔ̀ɛ̀. Ɛsitɛɛ sɔ̃̀aàzi à ɔkã̀ aà gopanapi lɛ́wa.
Kí aà là à mɛ̀: Ɛsitɛɛ, bɔ́ ń yeii? Bɔ́ ńlɛ gbɛaai? Baa ma kpala guo má n gba.
A wèwà à mɛ̀: Kí, tó à kɛ̀nɛ maa, Amani sísi blɛ pɔ́ málɛ kɛnɛ gbãwa.
Ɔ̃ kí mɛ̀ wà mɔ́ ń Amanio gɔ̃̀ɔ, kɛ́ aa gɛ yã́ pɔ́ Ɛsitɛɛ gbɛ̀a kɛ. Ɔ̃ kí ń Amanio gɛ̀ blɛ pɔ́ Ɛsitɛɛ lɛ́ kɛnɛ́pi blei.
Kɛ́ aalɛ vɛ̃ɛmi, kí Ɛsitɛɛ là à mɛ̀: Bɔ́ ńlɛ a wabikɛai? Má kɛnɛ. Yã́ kpele ńlɛ gbɛaai? Baa ma kpala guo má n gba.
Ɛsitɛɛ wèwà à mɛ̀: Yã́ pɔ́ málɛ a wabikɛman kɛ:
Kí, tó n ma wɛgwàɛ, tó à kàngu ǹ yã́ pɔ́ málɛ a wabikɛma kɛmɛɛɛ, à mɔ blɛ pɔ́ má kɛɛ́ zia blei, mí yã́ pɔ́ n ma lai onɛ.
Kɛ́ Amani bɔ̀ gɔɔ bee, aà pɔ kɛ̀na, àlɛ yáalɔ. Kási kɛ́ à Maadose è kibɛ bɔlɛu, i fɛlɛɛo, a aà vĩa vĩo, ɔ̃ aà pɔ fɛ̃̀aàzi.
A azĩa kũa à tà bɛ. Kɛ́ à a gbɛ̃naɔ sìsi ń a na Zɛlɛsio,
ɔ̃ àlɛ ĩ́anadã a àizɛɛ sà zɔ̃ɔ ń a nɛgɔ̃ɛ dasiɔ yã́ musu. À mɛ̀ kí a kpɛlà, à a gba gbãa dɛ a ìwaɔ ń gbãadeɔla píi.
À mɛ̀ lɔ: Kía na Ɛsitɛɛ ma sisi, à blɛkɛ̀mɛɛ ń kío sãnu, gbɛ̃pãle kuo. À ɛ̀a ma sisi mà ble ń kío zia lɔ.
Ń beeo tó ma Yuda bui Maadose è zɔ̃lɛa kibɛ bɔlɛu, yã́ beeɔ píi lí kɛmɛɛ pɔe ũo.
Ɔ̃ aà na Zɛlɛsi ń aà gbɛ̃naɔ òɛ̀: To gbɛ̃́ɔ lípɛlɛnɛ a lɛsĩ kà gã̀sĩsuu blakwi, ní wabikɛ kíwa zia kɔɔ aà n gba zɛ ǹ Maadose loowà, ní gbasa gɛ́ ń kío blɛpi blei ń pɔnao. Yã́pi kà Amanigu maamaa, ɔ̃ à lípi pɛ̀lɛ.
Gwãasĩna bee kí i fɔ̃ i'òo. Ɔ̃ à mɛ̀ wà mɔ́ ń a bùsu ladao. Wà a kyokɛ̀ɛ̀,
ɔ̃ wà Maadose yã́ è we, lá kí dɔai bɔlɛdɔ̃ana gbɛ̃ɔn plaɔ Bigana ń Tɛlɛsio lɛkpàaĩaàzi, ɔ̃ Maadose bɔ̀ò.
Kí a ìwaɔ là à mɛ̀: Wà Maadose kpɛlà wà aà gbà gbãa yã́pi yã́i kpeletaawa ni? Aa wèwà aa mɛ̀: Wi yãe kɛɛ̀o.
Ɔ̃ kí mɛ̀: Démɛ kú ua wei? À mɔ lè Amani gɛ̃̀ kibɛ ua gɔ̃̀ɔ Maadose looa lí pɔ́ á pɛ̀lɛɛpiwa yã'oiɛ̀.
Ɔ̃ kí ìwaɔ wèwà aa mɛ̀: Amani mɛ́ kú ua we. Ɔ̃ kí mɛ̀ aà mɔ gɛ̃.
Kɛ́ à gɛ̃̀, kí aà là à mɛ̀: Bɔ́ wa kɛ gɔ̃ɛ pɔ́ má ye aà kpɛlaɛi? Amani làasookɛ̀ à mɛ̀: Dé kí ye aà kpɛla, mɛ́ i kɛ ma bàasio ni?
Ɔ̃ a wèwà à mɛ̀: Tó ń ye ǹ gbɛ̃́ kpɛlaɛ,
wa kía gomusu pɔ́ ń dà yãa sɛ mɔò ń n sɔ̃́ pɔ́ kíafua kpaao.
Gomusupi ń sɔ̃́pio kpa n gbãade bɛɛɛdeɔ dowa, i gomusupi da gbɛ̃́ pɔ́ ń ye ǹ aà kpɛlaɛ, i aà di sɔ̃́pi kpɛ, iɔ bɛ aà aɛ wɛ̃́lɛ zɛaɔ guu, iɔ pũna àɔ mɛ: Màa kí ì kɛ gbɛ̃́ pɔ́ á ye à aà kpɛlaɛ.
Ɔ̃ kí òɛ̀: Gɛ ǹ gomusupi sɛ gɔ̃̀ɔ ń sɔ̃́o lá ń òwa, ní yã́pi kɛ Yuda bui Maadose pɔ́ ìɔ zɔ̃lɛ ma bɛ bɔlɛuɛ. Ńsu yã́ pɔ́ n mɛ̀ wà kɛɛ̀pi kee too.
Amani gɛ̀ gomusupi sɛ̀ ń sɔ̃́pio à sùò. Ɔ̃ à gomusupi dà Maadoseɛ, à aà dì sɔ̃́pi kpɛ, a bɛ aà aɛ wɛ̃́lɛ zɛaɔ guu, àlɛ pũna àlɛ mɛ: Màa kí ì kɛ gbɛ̃́ pɔ́ á ye à aà kpɛlaɛ.
Kɛ́ aa sù, Maadose gɛ̀ zɔ̃̀lɛ kibɛ bɔlɛu, ɔ̃ Amani ɔkù a wɛ́wa, àlɛ tá a bɛ ń ɔɔlɔo.
À yã́ pɔ́ a le dàu a sìu a na Zɛlɛsiɛ ń a gbɛ̃naɔ píi. Ɔ̃ aà lɛdamadepiɔ ń Zɛlɛsio òɛ̀: Lá Maadose pɔ́ ńlɛ gɔ̃ kpɛɛ aà yã́ musupiá Yuda buiɛ, ńyɔ̃ aà fɔ̃ lɔo, ńyɔ̃ɔ kɛ̃́sãaàzi ǹyɔ̃ gɛɛ.
Gɔɔ pɔ́ aalɛ yã́pi oɛ̀, kí dɔaiɔ kà, ɔ̃ aa aà sɛ̀ ń wãao, aa gɛ̀aànɔ blɛ pɔ́ Ɛsitɛɛ kɛ̀ blei.
Ɔ̃ kí ń Amanio gɛ̀ pɔblei ń Ɛsitɛɛo.
Kɛ́ aalɛ vɛ̃ɛmi a gɔɔ plaadepi zĩ́, ɔ̃ kí Ɛsitɛɛ là à mɛ̀: Ɛsitɛɛ, bɔ́ ńlɛ a wabikɛai? Má kɛnɛ. Yã́ kpele ńlɛ gbɛaai? Baa ma kpala guo má n gba.
A wèwà à mɛ̀: Tó n ma wɛgwà, mɛ́ yã́pi kànguɛ, to màɔ ku wɛ̃ni guu. Wabi pɔ́ má kɛ̀man we. To ma gbɛ̃́ɔ aaɔ wɛ̃ni vĩ. Yã́ pɔ́ má gbɛ̀an we.
Asa mapi ń ma gbɛ̃́ɔ, wa dìlɛ wà wá dɛdɛ wà wá midɛ wà wá buibɔɛ. Tó wàlɛ wá yia zɔɔ ũ yãaɛ, dɔ̃ má nílɛ. Taasi bee taa i ka mà ĩadamao.
Ɔ̃ kí aà là à mɛ̀: Dé ni? Démɛ a fɔ̃ yã́ bee taa kɛa làasoo da a sɔ̃ui?
A wèwà à mɛ̀: Amani bɛ̃̀ɛɛ bee mɛ́ ibɛɛ pɔ́ zawágupi ũ. Sɔ̃ kɛ̃̀ Amanigu kí ń a napio yã́ musu.
Kí fɛ̀lɛ a vɛ̃ɛa ń pɔkũmao, à gɛ̀ líkpɛu a ua. Amani gɔ̃̀ we ń Ɛsitɛɛo, ɔ̃ Amani lɛ́ kulɛkɛɛ̀ a wɛ̃ni yã́ musu, asa a è kí zɛ̀ò à vãikɛɛɛ.
Amanipi kùlɛ Ɛsitɛɛ gbázĩ wúlɛbɔ pɔ́ a zɔ̃lɛwà saɛ. Wegɔ̃ɔ kí bɔ̀ líkpɛu à sù pɔblekĩi, ɔ̃ à mɛ̀: A ye kusi ma nawa ma wáa kpɛ́u la yã̀? Kɛ́ yã́pi bɔ̀ kí lɛ́u gɔ̃̀ɔ, wà mɔ̀ pɔ́ yè Amani oawa.
Kí dɔaiɔ do Aabona òɛ̀: Lí pɛ́lɛa Amanipi bɛ saɛ à kà gã̀sĩsuu blakwi. Aàpi lípi pɛ̀lɛ kɛ́ à e Maadose pɔ́ yãmaakɛ̀nɛ loowàɛ. Ɔ̃ kí mɛ̀: À aàpi loowà.
Kɛ́ aa Amani lòo lí pɔ́ a pɛ̀lɛ Maadoseɛpiwa, kí pɔ wèe.
Gɔɔbeezĩ kí Aasuelu Yudaɔ wɛ̀lɛ Amani bɛ kpà a na Ɛsitɛɛwa. Ɛsitɛɛ ò kíɛ Maadose mɛ́ a daɛ ũ, ɔ̃ Maadose sɔ̃̀ kízi.
Kí a tãana pɔ́ à ɛ̀a sì Amaniwa bɔ̀ à dà Maadoseɛ, ɔ̃ Ɛsitɛɛ Amani bɛ nàɛ̀ aà ɔzĩ.
Ɛsitɛɛ ɛ̀a gɛ̀ yã'oi kíɛ lɔ. À wùlɛ aà gbázĩ, aà wɛ́'i lɛ́ kwɛ́, à awakpàɛ̀ aà vãi pɔ́ Agaga bui Amani a lɛkpàaĩ Yudaɔzi gboo.
Kí vua gopana dɔ̀ɛ̀, ɔ̃ à fɛ̀lɛ zɛ̀ aà aɛ
à mɛ̀: Tó n ma wɛgwà, mɛ́ ma yã́ kànguɛ, tó yã́ɛ bee kɛ̀nɛ zɛ́ vĩ, mɛ́ ma yã́ kànguɛ, lá Amɛdata nɛ́ Amani, Agaga bui, zɛ̀ò à Yuda pɔ́ kú n bùsuuɔ dɛdɛ píiɛ, o n lakɛ̃naɔnɛ aa lákɛ̃ aa Amani yã́pi fuangba.
Má fɔ̃ yã́ pɔ́ a yìa ma gbɛ̃́ɔwapi gwao. Má fɔ̃ wɛsi ma buiɔ dɛdɛalɛo.
Ɔ̃ kí Aasuelu ò a na Ɛsitɛɛɛ ń Maadoseo: À gwa, ma Amani bɛ kpà Ɛsitɛɛwa, ɔ̃ ma Amanipi lòo líwa, kɛ́ à vãikpàaĩ ń Yudaɔ yã́i.
À lákɛ̃ Yudaɔ yã́ musu lá à kɛ̀ɛ́ maawa. À kɛ̃́ ń ma tɔ́o, í ma tãana seela kɛwà, asa lá pɔ́ wa kɛ̃̀ ń ma tɔ́o wà ma tãana seela kɛ̀wà suumpaa vĩo.
Wegɔ̃ɔ aa kí lakɛ̃naɔ sìsi. Mɔ àaɔ̃de Sivã gɔɔ bao ń àaɔ̃ode zĩ́ ɔ̃ aa yã́ pɔ́ Maadose dìlɛ Yudaɔnɛ ń kí ìwaɔ ń kíaɔ ń bùsu gbãadeɔ kɛ̃̀ píi bùsu mɛ̀n basoolo ń soplaoɔnɛ sɛa za India bùsuu e à gɛ̀ pɛ̀ Etiopi bùsuwa. Aa lakɛ̃ bùsu ń bùsuo ń a lákɛ̃ao, bui ń buio ń ń buiyão. Aa lakɛ̃ Yudaɔnɛ lá aaì lákɛ̃wa ń ń buiyão lɔ.
Maadose kɛ̃̀ ń kí Aasuelu tɔ́o, à kí tãana seela kɛ̀wà, à lápiɔ nà zĩnaɔnɛ ń ɔzĩ, ɔ̃ aa dì sɔ̃koelɛɛna pɔ́ bɔ̀ kí sɔ̃gɔ̃u guuɔ kpɛ aa gɛ̀ò.
Yã́ pɔ́ kí dìlɛpi Yuda pɔ́ kú wɛ̃́lɛ ń wɛ̃́lɛoɔ gbà zɛ́ aa kɔ̃ kãaa aa gí ń ńzĩao. À ń gba zɛ́ aa bui ge bùsu zĩgɔ̃ pɔ́ íbɛlɛsɛ̀ńnɔ ń ń nɛ́ɔ ń ń nɔɛɔ kɛ́ aa ń pɔ́ɔ sɛ́lɛɔ dɛdɛ, aa ń míɔnzɔ̃ aa ń midɛ.
À ń gba zɛ́ aa bee kɛ kí Aasuelu bùsu daside guu píi mɔ kuɛplade pɔ́ wì mɛ Adaa gɔɔ kuɛ'aaɔ̃dezĩ.
Wà yã́ pɔ́ a dìlɛpi lá kpã̀sã bùsu ń bùsuoɛ píi ikoyã ũ. Wà a kpàwakɛ̀ bui píiɛ, kɛ́ Yudaɔ aaɔ ku sɔu guu aa yã́yia ń ibɛɛɔwa gɔɔ bee yã́i.
Kí yãdilɛapi yã́i zĩnaɔ kɛ̀ kpakpa dia kí sɔ̃koelɛɛnaɔ kpɛ, aa gɛ̀. Ɔ̃ wà yã́pi kpàwakɛ̀ Susa mɛɛwiau.
Maadose bɔ̀ kibɛ kíakɛ pɔ́ pua ń pɔ́ búunao daa, a kíafua zɔ̃ɔ pɔ́ wa pì ń vuao kpaa. A bàabaa gomusu tɛ̃a daa lɔ, ɔ̃ Susadeɔ gulakɛ̀ ń pɔnao.
Gu pù Yudaɔnɛ gɔɔ bee, aalɛ pɔnakɛ ń yaalɔo, asa wà ń gbá gbãaɛ.
Bùsu ń bùsuo wɛ̃́lɛ ń wɛ̃́lɛo, gu pɔ́ kí yã́ pɔ́ a dìlɛpi lè píi Yudaɔ pɔnakɛ̀ ń yaalɔo, aa dikpɛkɛ̀ ń blɛbleao. Buipãleɔ gɔ̃̀ Yudaɔ ũ dasi, kɛ́ vĩa ń kṹ Yudaɔ yã́ musu yã́i.
Mɔ kuɛplade Adaa gɔɔ kuɛ'aaɔ̃de zĩ́ mɛ́ kí yã́ pɔ́ a dìlɛ kɛgɔɔ ũ. Gɔɔ bee Yudaɔ ibɛɛɔ wɛ́ dɔi yãa wà gbãamɔ Yudaɔnɛɛ, ãma wà yã́pi lìlɛ, ɔ̃ Yudaɔ gbãamɔ̀ ń ibɛɛɔnɛ.
Kí Aasuelu bùsuɔ guu píi Yudaɔ kɔ̃ kã̀aa wɛ̃́lɛ pɔ́ aa kuu, kɛ́ aa lɛ́lɛ gbɛ̃́ pɔ́ vãikpaaĩńnɔɔwa. Gbɛ̃e i fɔ̃ ń fúo, asa buipãleɔ vĩakɛ̀nɛ́ píiɛ.
Bùsu gbãadeɔ, kí ìwaɔ ń kíaɔ ń aà zĩkɛnaɔ píi gbãakpà Yudaɔwa, kɛ́ aalɛ vĩakɛ Maadoseɛ yã́i.
Maadose gbia kibɛ, ɔ̃ aà tɔ́ lì bùsu píia, asa aà gbãa lɛ́ dɛdɛɛ.
Yudaɔ ń ibɛɛɔ dɛ̀dɛ ń fɛ̃ndao, aa ń míɔnzɔ̃ píi, aa pɔeã kɛ̀ ń zangudepiɔwa.
Aa gɔ̃ɛɔ dɛ̀dɛ Susa mɛɛwiau gbɛ̃ɔn ɔ̀aa pla ń basɔoo.
Aa Paasãdata ń Dalɛfɔ̃o ń Asepatao
ń Polatao ń Adaliao ń Alidatao
ń Paamasetao ń Alisaio ń Alidaio ń Vaizatao dɛ̀dɛ lɔ.
Gbɛ̃́piɔá Amɛdata nɛ́ Amani, Yudaɔ wɛ̀lɛ nɛgɔ̃ɛ gbɛ̃ɔn kwiɔnɛ. Ń beeo aai ɔkã ń pɔewao.
Gɔɔ doũpi zĩ́ kí gbɛ̃́ pɔ́ wà ń dɛdɛ Susaɔ dasilɛ mà.
Ɔ̃ a ò a na Ɛsitɛɛɛ: Yudaɔ gɔ̃ɛɔ dɛ̀dɛ Susa la gbɛ̃ɔn ɔ̀aa pla ń basɔoo ń Amani nɛgɔ̃ɛ gbɛ̃ɔn kwiɔ. Bɔ́ aa kɛ̀ ma bùsu kĩniɔ guui mɔɔ! Yã́ kpele ńlɛ a wabikɛa lɔi? Má kɛnɛ. Bɔ́ yã́ ńlɛ gbɛaai? Má n gba.
Ɛsitɛɛ wèwà à mɛ̀: Kí, tó à kɛ̀nɛ maa, Yuda pɔ́ kú Susa laɔ gba zɛ́ aa yã́ pɔ́ ń dìlɛ aa kɛ gbã kɛ zia lɔ, wi Amani nɛgɔ̃ɛ gbɛ̃ɔn kwipiɔ loo líwa.
Kí mɛ̀ wà kɛ màa. Wà a kpàwakɛ̀ Susa, ɔ̃ wà Amani nɛ́piɔ gɛ lòoloo.
Yuda pɔ́ kú Susaɔ kɔ̃ kã̀aa Adaa gɔɔ gɛ̃o mɛ̀ndosaide zĩ́, ɔ̃ aa gɔ̃ɛɔ dɛ̀dɛ lɔ gbɛ̃ɔn ɔ̀aa do ń basɔoo. Ń beeo aai ɔkã ń pɔewao.
Yuda kĩni pɔ́ kú kí bùsuɔ guuɔ píi kɔ̃ kã̀aa, kɛ́ aa gí ń ńzĩao, aai bɔ ń ibɛɛɔ yã́u yã́i, ɔ̃ aa ń zangudeɔ dɛ̀dɛ gbɛ̃ɔn ɔ̀aasɔsɔo lɛɛ basiiɔ̃ sɔosai (75.000). Ń beeo aai ɔkã ń pɔewao.
Aa bee kɛ̀ Adaa gɔɔ kuɛ'aaɔ̃de zĩ́ɛ, a gɔɔ gɛ̃o mɛ̀ndosaide zĩ́ ɔ̃ aa kã́mabò. Aa gɔɔpi dìlɛ dikpɛ ũ, kɛ́ aa blɛsakɛ, wi pɔnakɛ gɔɔpizĩ.
Yuda pɔ́ kú Susaɔ kɔ̃ kã̀aa a gɔɔ kuɛ'aaɔ̃de zĩ́ ń a gɔɔ gɛ̃o mɛ̀ndosaideo, ɔ̃ aa kã́mabò a gɔɔ gɛ̃odezĩ. Aa gɔɔpi dìlɛ dikpɛ ũ, ɔ̃ aa blɛsablè aa pɔnakɛ̀u.
Ayãmɛto Yuda zɔ̃ɛ pɔ́ kú zɔ̃ɛwiaɔ aaì dikpɛpi kɛ Adaa gɔɔ gɛ̃o mɛ̀ndosaide zĩ́, aaì blɛsable, aaì pɔnakɛ, aaì blɛlikɔ̃ɛ.
Maadose yã́piɔ kɛ̃̀ lá guu, ɔ̃ à lá kpã̀sã Yuda pɔ́ kú kí Aasuelu bùsu guuɔnɛ píi, gbɛ̃́ pɔ́ kú kãiɔ ń gbɛ̃́ pɔ́ kú zã̀ɔ píi.
A dìlɛnɛ́ aaliɔ dikpɛpi kɛ wɛ̃ ń wɛ̃o mɔ pɔ́ wì mɛ Adaa gɔɔ gɛ̃o mɛ̀ndosaide zĩ́ ń a gɔɔ gɛ̃odeo.
Gɔɔpiɔ mɛ́ Yudaɔ bɔa ń ibɛɛɔ yã́u dikpɛ ũ. Mɔpi guu an pɔsia lìlɛ pɔna ũ, mɛ́ an wɛ̃nakɛa lìlɛ dikpɛkɛa ũ. Aali dikpɛpi kɛ gɔɔ beeɔ zĩ́, aali blɛsakɛ, aali pɔnakɛ, aali blɛlikɔ̃ɛ, aali gbada taasideɔnɛ.
Yudaɔ zɛ̀ ń yã́ pɔ́ Maadose kɛ̃̀nɛ́o, ɔ̃ dikpɛ pɔ́ aa kɛ̀pi gɔ̃̀nɛ́ fɛlɛkaa ũ.
Amɛdata nɛ́ Amani, Agaga bui Yudaɔ píi wɛ̀lɛ vãi lɛkpàaĩńzi à ń dɛdɛ, ɔ̃ à gbɛ pɔ́ wì mɛ puliũ gbɛ̀a à e ń fu, i ń dɛdɛ.
Kási kɛ́ kí a feena mà, à yãdìlɛ lá guu, kɛ́ vãi pɔ́ à a lɛkpàaĩ Yudaɔzipi wi aà musu. Ɔ̃ wà aà lòo líwa ń a nɛgɔ̃ɛɔ sãnu.
Ayãmɛto wì o gɔɔpiɔnɛ Puliũ, asa gbɛ pɔ́ a là tɔ́n we. Yã́ pɔ́ Maadose kɛ̃̀ lápi guu ń yã́ pɔ́ à ń léo yã́i
aa sì wà dikpɛkɛ gɔɔ plapiɔ guu wɛ̃ ń wɛ̃o. Aa mɛ̀ ḿpiɔ ń ń nɛ́ɔ ń gbɛ̃́ pɔ́ nàmáɔ gí dikpɛpi kɛio, wàli kɛ a gɔɔwa lá wa kɛ̃̀ láuwaɛ.
Wɛ̃ ń wɛ̃o gɔɔpiɔ yã́ líɔ dɔńgu, aali a dikpɛkɛ ualɛ ń ualɛo, wɛ̃́lɛ ń wɛ̃́lɛo, bùsu ń bùsuo. Puliũ dikpɛpi su bãdɛ Yudaɔ kĩ́io, a kɛgɔɔ su midɛ ń buiɔ kĩ́io.
Kía na Ɛsitɛɛ, Abihaili nɛ́, la plaade kɛ̃̀ ń a ikoo píi Puliũ yã́ musu, à gbãakpàò lá pɔ́ Yuda bui Maadose kɛ̃̀wa.
Maadose lápi kpã̀sã Yuda pɔ́ kú kí Aasuelu bùsu mɛ̀n basoolo ń soplao guuɔnɛ. À kua aafia niɛ guu yã'ònɛ́,
ɔ̃ à Puliũ dikpɛpi dìlɛ a gɔɔwa, lá aàpi ń kía na Ɛsitɛɛo dìlɛnɛ́wa, lá ampiɔ sɔ̃ aa sì wà kɛ ń ń buiɔ ń kpɛ ń lɛyeo ń ɔɔlɔo.
Yã́ pɔ́ Ɛsitɛɛ dìlɛpi gbãakpà Puliũ yã́ beeɔwa, ɔ̃ wa kɛ̃̀ láu.
Kí Aasuelu tò gbɛ̃́ pɔ́ kú a bùsu guuɔ píi ń ísia gũgũnaɔ falubɔ̀ɛ.
Yãzɔ̃ɔ pɔ́ a kɛ̀ɔ ń a ikokɛyãɔ ku Mɛdɛɔ ń Pɛɛsiɔ kíaɔ ladau. Lá kí Maadose gbà gbãa à gɔ̃ gbɛ̃zɔ̃ɔ ũ, a ku lápi guu lɔ.
Yuda bui Maadose mɛ́ kí Aasuelu plaade ũ. À tɔbɔ̀ Yudaɔ guu, mɛ́ aà yã́ kà ń gbɛ̃́ dasidegu, asa à a gbɛ̃́ɔ aafia wɛ̀ɛlɛɛ, mɛ́ à kuana zɛ́ kɛ̀kɛ a buipiɔnɛ.
Gɔ̃ɛe ku yãa Uzu bùsuu, aà tɔ́n Yobu. Gbɛ̃maaɛ, a tàae vĩo. A Lua vĩa vĩ mɛ́ à mikɛ̃̀ yãvãiwa.
A nɛgɔ̃ɛɔ vĩ gbɛ̃ɔn sopla, nɛnɔɛɔ gbɛ̃ɔn àaɔ̃.
A sãɔ vĩ mɛ̀n ɔ̀aasɔsɔo lɛɛ sopla, yiongoɔ ɔ̀aa gɛ̃o, zuɔ ɔ̀aa sɔo, zàa'ĩnaɔ ɔ̀aa pla ń basɔoo, mɛ́ aà zĩkɛnaɔ dasi maamaa. Aà zɔ̃ɔ dɛ gukpɛ oi gbɛ̃́piia.
Aà nɛgɔ̃ɛɔ ì blɛkɛkɔ̃ɛ bɛ ń bɛo, aaì ń dãepiɔ sísi aa mɔ pɔble aa vɛ̃ɛmińnɔ.
Tó aa blɛblè wa làa píi, Yobu ì ń sísi à gbãbɔnɛ́ɛ. Ì fɛlɛ kɔɔkɔɔ ì sa pɔ́ wì a pɔ́ kátɛu à tɛ́kũ o an baadeɛ, ì mɛ: Wìliɔ dɔ̃o ma nɛ́ɔ duunakɛ̀ aa dɔ̀ɛ ń Luao ń sɔ̃u. Màa Yobu ìɔ kɛ gɔɔpii.
Gɔɔewa luabɛ gbãadeɔ mɔ̀ sĩ̀ Dii aɛ, mɛ́ Setãu kú ń guu.
Ɔ̃ Dii ò Setãuɛ: N bɔ má ni? A wèwà à mɛ̀: Málɛ bɛbɛ, málɛ liaa dṹniauɛ.
Ɔ̃ Dii òɛ̀: N ma zɔ̀blena Yobu èa? Aà sáa kú dṹniauo. Gbɛ̃maaɛ, a tàae vĩo. A ma vĩa vĩ mɛ́ à mikɛ̃̀ yãvãiwa.
Ɔ̃ Setãu ò Diiɛ: Yobu n vĩa vĩ pã nɛe?
Ni ɔliaaàzi ń aà bɛo ń pɔ́ pɔ́ a vĩ gupiiuɔo lé? N báaadà aà zĩu, ɔ̃ aà pɔ́ɔ lìgua.
Ɔbɔ na aà pɔ́ɔwa píi ǹ gwa, a yãvãi o n musuɛ.
Ɔ̃ Dii òɛ̀: Ma aà pɔ́ɔ nànɛ ń ɔzĩ píi, ãma ńsu ɔkã aà mɛwao. Ɔ̃ Setãu bɔ̀ Dii kĩ́i.
Gɔɔewa Yobu nɛgɔ̃ɛɔ ń aà nɛnɔɛɔ lɛ́ pɔble, aalɛ vɛ̃ɛmi ń vĩ̀i bɛ.
Ɔ̃ gbɛ̃e mɔ̀ Yobu kĩ́i à mɛ̀: Zuɔ lɛ́ sapa mɛ́ zàa'ĩnaɔ lɛ́ sɛ̃ ble ń saɛ,
ɔ̃ Sebaɔ lɛ̀lɛmá aa ń naaa wà tàò, aa ń dãnaɔ dɛ̀dɛ ń fɛ̃ndao. Mámɛ ma bɔ mado, ma mɔ a baokpainɛ.
I yã'o a làao, ɔ̃ gbɛ̃pãle mɔ̀ à mɛ̀: Lua sù n sã kpàsaɔwa, aa tɛkũ̀, an dãnaɔ gàga. Mámɛ ma bɔ mado, ma mɔ a baokpainɛ.
I yã'o a làao, ɔ̃ gbɛ̃pãle mɔ̀ à mɛ̀: Kaladeɔ kɔ̃kpaalɛ̀ gãli àaɔ̃, aa mɔ̀ lɛ̀lɛ n yiongoɔwa, aa ń dãnaɔ dɛ̀dɛ ń fɛ̃ndao. Mámɛ ma bɔ mado, ma mɔ a baokpainɛ.
I yã'o a làao, ɔ̃ gbɛ̃pãle mɔ̀ à mɛ̀: N nɛgɔ̃ɛɔ ń n nɛnɔɛɔ lɛ́ pɔble, aalɛ vɛ̃ɛmi ń vĩ̀i bɛ,
ɔ̃ zàa'ĩan gbãa kàka à bɔ̀ guwaiwaiu, à sù ń kpɛ́ gola síiɔ̃wa, ɔ̃ à kwɛ̀ kà nɛ́piɔla, aa gàga. Mámɛ ma bɔ mado, ma mɔ a baokpainɛ.
Yobu fɛ̀lɛ à a ula ga kɛ̃̀, à a mi bò. Ɔ̃ à wùlɛ a gbɛɛu à misìilɛ Luaɛ
à mɛ̀: Ma bɔ ma da gbɛɛu ɔgiiɛ, mɛ́ má ɛa ta ɔgiiɛ. Dii kpàa, ɔ̃ à ɛ̀a sìa, ma sáaukɛ̀ ń Diio.
Apii guu Yobu i duunakɛo, i Lua tàae eo.
Gɔɔewa luabɛ gbãadepiɔ ɛ̀a mɔ̀ sĩ̀ Dii aɛ mɛ́ Setãu kú ń guu. À zɛ̀ Dii aɛ,
ɔ̃ Dii aà là à mɛ̀: N bɔ má ni? A wèwà à mɛ̀: Málɛ bɛbɛ, málɛ liaa dṹniauɛ.
Ɔ̃ Dii òɛ̀: N ma zɔ̀blena Yobu èa? Aà sáa kú dṹniauo. Gbɛ̃maaɛ, a tàae vĩo. A ma vĩa vĩ mɛ́ à mikɛ̃̀ yãvãiwa. Baa kɛ́ n ma swãfɛ̃̀ɛ̀, ma músi kpàaàzi pã, à gì ku tàaesai e tia.
Ɔ̃ Setãu òɛ̀: Kɛmɛɛ, má kɛnɛ. Pɔ́ pɔ́ gbɛ̃́ vĩ píi a kpa a misia yã́i.
Ɔbɔ na aà mɛwa ǹ gwa. A yãvãi o n musuɛ.
Ɔ̃ Dii òɛ̀: Ma aà nànɛ n ɔzĩ, ãma ńsu ǹ aà dɛo.
Setãu bɔ̀ Dii kĩ́i, ɔ̃ à sã́nɛ vãi zĩ̀ Yobuwa sɛa za aà kɛ̀sɛwa e à gɛ̀ pɛ̀ aà minanguo.
Ɔ̃ Yobu tàaso sɛ̀ à gɛ̀ zɔ̃̀lɛ tufua, àlɛ azĩa waò.
Aà na òɛ̀: Ńyɔ̃ gi ǹyɔ̃ ku tàaesai e tia yã̀? Yãvãi o Lua musu, ní ga.
Ɔ̃ a òɛ̀: Ńlɛ yã'o lán nɔɛ sɔũwa. Maa wáɔ e Luawa, wá vãi e lɔo yó? Apii guu Yobu i duunakɛ a yã'oa guuo.
Kɛ́ Yobu gbɛ̃na gbɛ̃ɔn àaɔ̃ɔ taasi pɔ́ aà lèɔ bao mà, an baade bɔ̀ a bɛ aa kɔ̃ kã̀aa, ɔ̃ aa gɛ̀ sósobi kɛiɛ̀, wi aà nɔ̀sɛ níniɛ̀. An tɔ́n kɛ: Temani gbɛ̃́ Ɛlifaza, Sua gbɛ̃́ Bilidada ń Naama gbɛ̃́ Zofaao.
Kɛ́ aa aà wɛpà za kãaa, aai aà dɔ̃ lɔo, ɔ̃ aa ɔ́ɔlɔ̀, baade a ula ga kɛ̃̀, ɔ̃ aa bùsu dã zù musu ń mia.
Ɔ̃ aa zɔ̃̀lɛaànɔ tɔɔlɛ gɔɔ sopla fãanɛ ń gwãasĩnao. An gbɛ̃e i yãe oɛ̀o, asa aa è lá aà wɛ̃nakɛa kɛ̀ zɔ̃ɔ maamaa.
Bee gbɛa Yobu yãsɛ̀ à sakà a igɔɔu
à mɛ̀:
To ma igɔɔ bãdɛ gwãasĩna pɔ́ wà mɛ̀ wà ma iupi.
To gɔɔpi li gusia ũ. Kua musu Lua su a yãdao, asu to gupuuo.
To gusia níinii kũaa gɔɔpiwa, to luabɛsiana kúlɛwà, to gusia gèele daala.
Gwãasĩnapi sɔ̃, aà siakũ maamaa, wasu da wɛ̃̀ gɔɔ guu lɔo, wasu nao mɔ gɔɔ guuo.
To gwãasĩnapi fĩikũ, gula su àɔ dɔ gɔɔ beeo.
Pɔdamade pɔ́ aali tó ĩatɛ̃ gupuoɔ láaizĩ gɔɔpiwa.
To a gudɔlɛia saanaɔ siakũ, wi gudɔa dã pã, gu a kɛ̃o.
Asa gɔɔpi i ma da nɛasakpɛ zɛ́ tamɛɛo, a tò ma wɛsì taasilɛ.
Àkɛa wi ma i gɛ ũ yãao ni? Bɔ́yãi mi bɔ gbɛɛu mà ta gɔ̃̀ɔo ni?
Àkɛa wà ma kpa gbáai? Bɔ́yãi wà yɔ̃́ kpàa má mìi?
Tó ma ga yãa, dɔ̃ má kú kílikili, dɔ̃ ma i'ò ma kã́mabò
ń kíaɔ ń dṹnia lɛdamade pɔ́ aa kpɛ́ ziɔ kɛ̀kɛ dɔ̀ ńzĩaɛɔ,
kía pɔ́ aa vua kã̀aańziɔ, mɛ́ aa ã́nusu kà ń kpɛ́ paiɔ.
A maa yãa wà ma vĩ lán nɔbɔlɛawa, lán nɛ́ pɔ́ mɔ̀ gɛ̀, i dṹnia eowa.
Wekĩi vãikɛnaɔ ì ń zɔa tóu, mɛ́ yɛ̃̀ɛɛsaideɔ ì kã́mabou.
Zĩ̀zɔɔ ì ĩ́ampakĩi e we, aali ń wɛtãnaɔ lɔɔ ma lɔo.
Gbãadeɔ ń táaaɔ ku we píi, mɛ́ zɔ líɔ dɛ a dii pɔ́ ũ we lɔo.
Bɔ́yãi Lua ì gupu wɛ̃nadeɔnɛ ń gbɛ̃́ pɔ́ an nɔ̀sɛ ɔ̃̀ɔkpaaɔi?
Aai wɛɛlɛ ga mɔ́ ń sɛ́, ìli mɔo, aaì kpálɛkɛi dɛ lá wì kɛ ɔdaila.
Tó aa gɛ̃̀ tɛ̃́ɛnau, an pɔ ì kɛ na, an nɔ̀sɛ ì yáalɔ maamaa.
Gbɛ̃́ pɔ́ dɔ̃ gu pɔ́ á kúuon ma ũ, Lua kaa lìamazi gupiiu.
Wea zàũzaũ mɛ́ ma pɔblea ũ, ma aaukɛa ì bɔlɛ ma lɛ́u lán íwa.
Yã́ pɔ́ má a vĩa vĩ mɛ́ ma le, yã́ pɔ́ ma kã́ gìi mɛ́ pìlaa.
Má kú niɛo, má kú kílikilio. Mi e kã́mabòo, gili mɛ́ gɛ̃̀magu.
Ɔ̃ Temani gbɛ̃́ Ɛlifaza yã́zãsìwà à mɛ̀:
Tó gbɛ̃́ wɔ́ɔ fɔ̃̀ yã'ònɛ, ńyɔ̃ mɛnaòoa? Asa ma lɛ́ a fɔ̃ àɔ kpaaũao.
Gwa, n lɛdà gbɛ̃́ɔwa dasi, n gbɛ̃́ pɔ́ an yɛ̃̀ɛɛ làaɔ gbà sɔ̃.
N yã́ gbɛ̃́ pɔ́ lɛ́ fuɔ sɛ̀ lɛsĩ, n gbɛ̃́ pɔ́ naalɛaɔ gbà gbãa.
Kɛ́ yã́ n le sa sɔ̃, ńlɛ fu, kɛ́ à n le, ɔ̃ bíli n kũ.
N vĩakɛa Luaɛ lí tó n mi àɔ daa íao lé? N kua tàaesai lí tó n nɔ̀sɛ àɔ daa doũo lé?
Làasookɛ! Démɛ i yãe kɛo, ɔ̃ à mìdɛi? Gbɛ̃maa ku má ɔ̃ wà aà suumpai?
Gbɛ̃́ pɔ́ vãi sa pà à yãkele tɔ̃̀wà, málɛ e bee mɛ́ ì bɔlɛɛ̀.
Lua lɛ́'ĩana ì aà midɛ, aà pɔbɔa a níu ì aà tɔ̀lɔzɔ̃.
Aà kãaa lán nɔ̀ɔmusuwa lɛ́ ì ká, Lua ì aà swaa ɛ́'ɛɛ̀.
Ì ga lán nɔ̀ɔmusu pɔ́ nɔ̀ɔ wɛ̀ɛlɛ kùawàwa, aà nɛ́ɔ i fãaa.
Yã́kpãina mɔ̀a ĩ́ana guu, yã́pi feena gɛ̃̀ ma swã́u,
gɔɔ pɔ́ málɛ nana yàaa o gwãasĩna, gɔɔ pɔ́ izɔ̃ɔ daa gbɛ̃́ɔla.
Vĩa ma kũ, málɛ lualua, ma mɛ̀ bṹu lɛ́ dee.
Ĩana ma oa pà, ma mɛkã fɛ̀lɛ sĩ̀.
À zɛ̀, mi a taa dɔ̃o, pɔ́pi ku ma aɛ, ɔ̃ ma aà lɔɔ kpã́ina mà à mɛ̀:
Gbɛ̃nazĩna yã́ aɔ na Luaɛe? Démɛ a fɔ̃ àɔ zɛ̃a a Kɛna aɛi?
Lá Lua lí a malaikaɔ náaikɛo, mɛ́ ì a zɔ̀blenapiɔ tàae e,
wa wá gbɛ̃́ pɔ́ wá mɛ dɛ gĩ̀ kpɛ́ ũ, mɛ́ wá daalɛa dɛ bùsu giina ũ, wì wá suumpa lán kitolowa pɔ́ oa?
Za kɔɔ e oosi gbɛ̃́ɔ ì gaga, aaì sãalɛ e gɔɔpii, wìli ń fãnkɛo.
Lua ì ń kpɛ́pi gbapɛlɛ wolɛnɛ́, ɔ̃ aaì ga ɔ̃nɔkũsai.
Lɛzu sa ǹ ma, tó gbɛ̃e a wema. Malaika kpele ńyɔ̃ liliwài?
Sɔũ ì ga a yã́kũańnɔ yã́i, mìsaide ì kpagua a wɛdɔanɛ yã́i.
Má è sɔũ zĩ́napɛ̀lɛ, ɔ̃ zĩ́napi yɔ̀ kã́ndo.
Aà nɛ́ɔ kɛ̃̀ aafia zɛ́wa, wì ń yã́ málɛnɛ́ yã́kpalɛkɛkĩi, gbɛ̃e lí zɛńnɔo.
Nɔandɛnaɔ aà buapɔɔ blè, baa pɔ́ pɔ́ à lɛkaa lìai, imidɛnaɔ lùa aà àizɛɛi.
Yã'ĩa lí bɔlɛ bùsuwao, yã'ɔ̃ma lí bɔlɛ tɔɔlɛwao.
Kási lá tɛkɔna gɛa musu sea vĩo, màa gbɛ̃́ pɔ́ wa ì píi ì yã'ĩa e.
Tó mámɛ sɔ̃, má gbɛa Luawa, mí a yã́ kpálɛ aà gɛ̃zĩ.
Ì yãzɔ̃ɔ pɔ́ wa fɔ̃ a gbadɔ̃o kɛ, wa fɔ̃ aà yãbɔnsaɛkɛaɔ lɛ́ dɔ̃o.
Ì to lou ma dṹniau, ì to a í dagua sɛ̃saou.
Ì gbɛ̃́ kpɛɛnaɔ sɛ lɛsĩ, ì oosisinaɔ da pɔnau.
Ì yã́ pɔ́ kɔ̃nideɔ lɛ́ yá gboo, kɛ́ an ɔ su àɔ báaa vĩo yã́i.
Ì ɔ̃nɔnaɔ kṹ ń kɔ̃nikɛa guu, ì to yãfuangbanaɔ lɛdama kɛ pã.
Gu ìɔ sianɛ́ fãanɛ, aaì ɔmalɛmalɛ ĩatɛ̃ gbãa zã́ lán gwã́wa.
Ì taasideɔ bɔ ga lɛ́zĩ, ì ń bɔ gbãamɔnɛdeɔ ɔzĩ.
Ayãmɛto gbãasaideɔ wɛ́ aɔ dɔaàzi, yãkpaanlakɛnaɔ i kɛ kyɔ̃́.
Báaaden gbɛ̃́ pɔ́ Lua ì aà toto ũ. Tó Gbãapiide lɛ́ n swãgaga, ńsu gio.
Asa ì gbɛ̃́ kɛ'ĩa, ɔ̃ ì aà bɔ gwa, ì gbɛ̃́ wíwi, ɔ̃ ì aà gbã́gbã.
A n bɔ taasiu gɛ̃n soolo, baa tó a dɛa, a n nɛo.
A n si gawa nɔana gɔɔ, a n bɔ fɛ̃nda lɛ́zĩ zĩlau.
Dii a kàedanzi kɛ́ wasu yãdɔmao yã́i. Tó músi mɔ̀, vĩa a n kũo.
Ńyɔ̃ músi ń nɔanao yáalɔ, ńyɔ̃ vĩakɛ wàiɔnɛo.
Asa á kɔ̃ yãma ń gbɛɔ, n bú a gbɛ kao, ńyɔ̃ɔ na ń sɛ̃̀anɔbɔɔ,
níɔ dɔ̃ kɛ́ n ua aɔ na. Tó n gɛ n kpàsau, pɔe a kɛ̃́são.
Ńyɔ̃ dɔ̃ kɛ́ n nɛ́ɔ aaɔ dasi, n buiɔ ligua lán sɛ̃wa.
Ńyɔ̃ zikũɛ, ní gbasa ga lán ése pɔ́ wa kɛ̃̀ a gɔɔwawa.
Kɛ́ wa ɔlì yã́piu, lá wá èn we. Yã́pi sí, ní dɔ̃ nzĩa yã́ ũ.
Yobu yã́zãsìwà à mɛ̀:
Tó wa fɔ̃ zaada ma yã'ɔ̃mau wà yɔ̃, tó wa fɔ̃ músi pɔ́ ma le yɔ̃ lé,
a gbia aɔ dɛ ísialɛ ũfãala. A yã́i tò ma yãyaaa'ò.
Gbãapiide kaɔ ma kũ, a sɛwɛ lɛ́ taalɛ ma nisĩnau. Pɔ́ pɔ́ Lua ì ĩadaomáɔ lìamazi.
Tó zàa'ĩna sɛ̃ è lɛ́ ble, ì wiilɛe? Tó zu lɛ́ pɛ̀lɛ tàaau, ì ɔ́ɔlɔe?
Wì pɔ́ sùusuu ble wisisaie? Kogbepuana í ìɔ nae?
Ma nisĩna ye blɛ bee taaio, ì to ma gua àɔ ye kpaaaɛ.
Tó ma yã́ pɔ́ má gbɛ̀a è lé! Lua ma ka yã́ pɔ́ ma wɛ́ dɔipiwa.
Lua ma suumpa lé! Aà ɔtɔ̃a aà ma gyawi!
Ma nɔ̀sɛ i gbasa níni, ma pɔ iɔ na, baa kɛ́ ma wãwã gi ku, asa mi lelekpa Lua pɔ́ a kua adoazio.
Ma yɛ̃̀ɛɛ kà mà gi màɔ kue? Ma wɛ̃ni gɔ̃a kà mà mɛnakɛe?
Ma gbãa kà gbɛwa yã̀? Ma mɛ á mɔgotɛ̃ yã̀?
Má fɔ̃ kaakaanakɛ lɔo, wà ma bɔa maa zɛ́ tà.
À kũ̀ pɔsiade gbɛ̃naɔ gbɛ̃kɛkɛɛ̀, kɛ́ asu vĩakɛa Gbãapiideɛ too yã́i.
Ma gbɛ̃́ɔ náai dɛ lán swa pɔ́ a í ì bawa, lán swa'ɔna pɔ́ a í ì gɛ̃zɛawa.
Ì pa buziɛ, a í ì kɛ dùuduu lougbɛ ń nɛɛzio yɔa yã́i,
ɔ̃ a í ì ba saɛ, a ɛ ì tɛ́kũ, a í ì sãalɛ ĩatɛ̃ gbãa zã́.
Tágɛnaɔ ì kɛ̃ zɛ́wa, aaì si guwaiwaiu aa ga we.
Tema tagɛnaɔ ì í wɛɛlɛ swapiu, Seba laatanaɔ wɛ́ ìɔ dɔ ípizi.
Tó aa kà, an gɛɛ ì gɔ̃ kpá ń wɛ́i, aa í'ea náai vĩ we, ɔ̃ tãmaa ń nɛ́.
Màa ápiɔ sɔ̃, mi pɔe ewáo, kɛ́ a yãpãsĩ pɔ́ ma le è, vĩa á kṹ.
Ma pɔe gbɛ̀awá yã̀? Má òɛ́ à ma gba pɔ́ á gbãa lɛ́u yã̀?
Ma mɛ̀ à ma bɔ ibɛɛɔ ɔzĩ yã̀? Má òɛ́ à ma si gbɛ̃́ pãsĩɔwae?
À yã́ pɔ́ ma zãwà ɔlɔmɛɛ, í ma wɛ́ kɛ̃́mɛɛ, mí nílɛ.
Yã́zɛde oanɛ́ mɛ́ zɛvĩ, ãma ma bɛ̃̀ɛ pɔ́ á bò zɛvĩo.
Á ye yáasi pɔ́ má kɛ̀ɔ bɛ̃̀ɛbo yã̀? I tãmaasaide yã́ gwa yãbɔlɛ ũ yã̀?
Á líkpa nɛtonɛ sɛa yã́ musu, á á gbɛ̃na kpámá ɔda'ea yã́i.
Á yã́ na, à lili à ma gwa. Ma wɛ́ aɔ pɛ á wɛ́u, míɔ ɛɛtoɛ́a?
À suɛ! Ásu ma yã́ gwa koleao. À ɛa làasookɛ, ma yã́ mɛ́ zɛvĩ.
Ma lɛdà yãkpaanlau yãae? Má yãvãi dɔ̃ noa?
Gbɛ̃nazĩna kua dṹniauá dɛ̃ɛɛ. Aà kua dɛ lán gbɛ̀wina kuawaɛ,
lán zɔ pɔ́ lɛ́ ue nidɛ kuawa, ge gbɛ̀wina pɔ́ a wɛ́ ìɔ dɔ a aseai.
Ma luakpama mɛ́ kua pã ũ mɔ ń mɔo, Lua ma da taasiu gwã́ ń gwã́o.
Tó ma wulɛ, mi mɛ má fɛlɛ bɔɛ ni? Gwãasĩna ìɔ gbã̀a, miɔ pelembo e gu gɛ dɔò.
Kɔ̀ɔ ń bɔtɛɛo fĩ̀fĩ ma mɛwa, ma mɛbaa kàsaakũ̀, ìɔ ibɔ.
Ma gɔɔɔ ìɔ gɛ̃ ń bao lán zwã̀atãna kɔɔzuawa, ìɔ gɛ̃zɛa wɛdɔa pɔ́i sai.
Lua, dɔ̃ kɛ́ ma wɛ̃ni dɛ lán lɛ́'ĩanawaɛ, má aafiaʼe bau lɔo.
Lá ńlɛ ma e, ńyɔ̃ ma e lɔo. Ńyɔ̃ wɛ́kpalɛmazi, kási máɔ ku lɔo.
Lá luabɛpuana ì gusikɛ à gɛ̃zɛa, màa gbɛ̃́ pɔ́ tà bɛdau lí fɛlɛo.
Ìli ɛa su a bɛ lɔo, aà yã́ lí dɔ aà bɛdeɔgu lɔo.
Ayãmɛto má a lɛ́ kpaaũo, má yã'o ma yeelɛa guu, má zɔaka ma nɔ̀sɛ ɔ̃̀ɔkpaa yã́i.
Ísia ge kpɔ̀ gbɛ̃̀nɛn ma ũ kɛ́ ni ma dɔ̃́aa?
Tó ma mɛ̀ ma lii a ma sɔ̃ dadoũ, ge ma wúlɛbɔ a ma nɔ̀sɛ nínimɛɛ,
ɔ̃ ni to vĩa ma kũ nana guu, ni to gili gɛ̃magu wɛ́pungu'eau.
Ma waa fĩa a kɛmɛɛ na dɛ kɛ́ beea, ga maamɛɛ dɛ ma wãwãɛ beea.
Mi saka ma wɛ̃nigu, má ye màɔ ku gɔɔpiio. Ma tó tɛɛɛ, asa ma kua ku pɔe lɛ́io.
Bɔ́n gbɛ̃nazĩna ũ kɛ́ niɔ aà kã́fĩ, niɔ làasookɛ aà yã́wai?
Niɔ aà tàasika lá gu lɛ́ dɔ, niɔ aà lɛ ǹ aà gwa gɔɔpii.
Ńyɔ̃ n wɛ́ woa baa yɔɔ mà e lɛ́'i mɔ́ yá?
Ma duunakɛ̀ yã̀? Bɔ́ má kɛ̀nɛi? Gbɛ̃nazĩngwana, àkɛa n ma kɛ n pɔdɛa ũi? Ma gɔ̃nɛ aso ũ yã̀?
Bɔ́yãi nili ma tàaeɔ kɛ̃a ǹ ma duuna woloao ni? Asa má gɛ̃ tɛ̃́ɛnau tia, máɔ ku lɔo, ńyɔ̃ kpálɛkɛmazi, ńyɔ̃ ma eo.
Ɔ̃ Sua gbɛ̃́ Bilidada yã́zãsìwà à mɛ̀:
Ńyɔ̃ɔ yã́ bee taa o e bɔɛ ni? Ńlɛ yãbɔlɛ bùuu.
Lua ì yã́zɛde fuangbaa? Gbãapiide ì yãmaa bãdɛa?
Lá n nɛ́ɔ duunakɛ̀ɛ̀, a tò aa ń tàaeɔ gbɛ'è.
Tó n Lua kĩ́i wɛ̀ɛlɛ, mɛ́ n sùuugbɛ̀a Gbãapiidepiwa,
tó ń gbãsĩ vĩo mɛ́ ń maa, baa e tia a fɛlɛ n wɛ̃nagwa, i n bɛ yã́ gɔ̃́gɔ̃nɛ a zɛ́wa.
N gwea káau a kɛnɛ pɔe ũo, n gwea gbɛzã aɔ kã́fĩa vĩ maamaaɛ.
Gbɛ̃́ ziɔ la, ní ɔ̃nɔ pɔ́ an deziɔ kpálɛkɛ̀i dɔ̃.
Asa nɛ́ zĩ́anaɔn wá ũ, wá yãe dɔ̃o, wá kua dṹniau ì gɛ̃zɛa lán uenawaɛ.
Gbɛ̃́ zipiɔ yã́ a n wɛ́ kɛ̃o lé? Aa ń nɔ̀sɛ guu yã'onɛ.
Kɛfu ì kɛ maa dã̀nasaie? Fee ì zɔ̃ɔkũ isaia?
Tó wi zɔ̃o, baa ń a lá'isikɛo, a lá ì giigaga àa dɛ sɛ̃ɔla píi.
Màa a dɛ ń gbɛ̃́ pɔ́ Lua yã́ sã̀aàguo, beewa tãmaa a luayãdansai nɛ́.
Sɔuba nian do ɔ̃ ì a náaikɛ, dã̀nsaba ɔ̃ ì gbãa'ewà.
Ì sɔ̃kpalɛ bapizi, ɔ̃ bapi lí fɔ̃ aà kũ̀o. Ì didi bapiwa, ɔ̃ bapi ì fua.
A gɔ̃naɔ ì dagua káau lán lí pɔ́ ìɔ í vĩ ĩatɛ̃ gbãaiwa,
ɔ̃ a zĩ́naɔ ì fĩakɔ̃i gu gbɛdeu, ì gɛ̃ gbɛɔu.
Tó wa ga wòlɛ a pɛ́kĩi, gupi ì lelekpaaàzi à mɛ: Má n dɔ̃ yãao.
Zɛ́ pɔ́ a sɛ̀pi pɔna lɛ́n we, ɔ̃ pɔpãleɔ ì bɔlɛ tɔɔlɛpiwa.
Lua lí gí tàaesaidezio fá, mɛ́ ìli vãikɛnaɔ gba gbãao.
A to ǹ yáalɔ tia, ní kúkuakɛ.
A wida n zangudeɔwa, gbɛ̃vãipiɔ bɛ a gɔ̃ bɛzia ũ.
Ɔ̃ Yobu mɛ̀:
Sĩanaɛ, má dɔ̃ màa. Kpelewa gbɛ̃nazĩna yã́ aɔ na Luaɛi?
Tó gbɛ̃́ ye lɛkpaakɛaànɔ, yã́ mɛ̀n ɔ̀aa sɔo guu a fɔ̃ mɛ̀ndo zã́siwào.
Aà ɔ̃nɔ kɛ̀ zài mɛ́ aà gbãa zɔ̃ɔ. Démɛ a fɔ̃ giɛ̀, ade i bɔ aafiai?
Ì gbɛ̀sĩsĩɔ sɔ̃, aaliɔ dɔ̃o, ì ń fuangba ń pɔkũmao.
Ì tɔɔlɛ lualua à sɔ̃, ì to a gbapɛlɛɔ zĩazĩa.
Ì yã'o ĩatɛ̃ɛ, ɔ̃ ì gí bilɛi, ì pɔ́ku saanaɔla.
Ɔ̃mɛ musu kpàlɛ ado, ì táa'o ísia ikooaɔwa.
À saanaɔ kɛ̀ gudoũ, Kífɛ̃nɛna ń Ko nɛadeo ń pɔ́ pɔ́ kú gɛɔmidɔkĩi oiɔ píi.
Ì yãzɔ̃ɔkɛ, wìli fɔ̃ dɔ̃̀o, ì yãbɔnsaɛɔ kɛ, a lɛ́ vĩo.
Ì gɛ̃mala, mili aà eo, ì gɛ̃zɛa, mili aà wɛ́pao.
Ì pɔ́ símá, démɛ a fɔ̃ giɛ̀i? Démɛ a fɔ̃ oɛ̀, bɔ́ ńlɛ kɛ màaii?
Lua lí to a pɔkũma kpàlɛo, baa Ílɛnɔbɔ zɔ̃ɔ dɔnlɛdeɔ vlãnàuɛ̀.
Mapi sɔ̃ má fɔ̃ yã́zãsiwàe? Má fɔ̃ lɛkpaakɛaànɔe?
Baa tó ma yã́ na, má fɔ̃ wewào. Ɔ̃mɛ ma yã́kpalɛkɛna ũ, sema mà sùuugbɛawà.
Tó ma lɛzùaàzi mɛ́ a wèa, a yãmaae? Mi sio.
Ì ma gbɛ̃gbɛ̃ yã́ yɔɔna yã́iɛ, ì ma kɛ'ĩa kpɛ́lɛkpɛlɛ pã.
Ìli tó ma wekĩi eo, ì ma tó ń nɔ̀sɛpusuoɛ.
Tó gbãa yã́ɛ, aàpi mɛ́ zɔ̃ɔ. Tó yã́gɔ̃gɔ̃aɛ sɔ̃, démɛ a aà sísii?
Tó ma mɛ̀ ma yã́ mɛ́ na, ma lɛ́ a yãdamalaɛ. Tó ma mɛ̀ má tàae vĩo, a ma ɛɛboɛ.
Má tàae vĩoa? A yãe vĩ lɔo, mi saka mazĩa wɛ̃niu.
Yã doũɛ, asa lá málɛ o, ì tàaesaideɔ ń gbɛ̃vãiɔ midɛ píi.
Tó yã́ mɔ̀ ga ìnɛ́ kã́ndo, ì tàaesaideɔ láanikɛ ń yã'ea guu.
Tó bùsu gɔ̃̀ gbɛ̃vãiɔ ɔzĩ, ì pɔ́ku yã́kpalɛkɛnaɔ wɛ́aɛ. Tó aàpi no, dé ni?
Ma gɔɔɔ gɛ̃a wãa dɛ bàalɛnala, aalɛ tá ń bao, a kee nao.
Aalɛ gu baa vĩ lán kɛfu gó'ilɛnawa, lán kúu sua pɔ́wawa.
Baa tó ma mɛ̀ má yã́ pɔ́ má kũa bɔ ma nɔ̀sɛu, mí a oa wee mà yákpãinadɔ,
ma wãwã a iwãa ka ma pɔaɛ. Má dɔ̃ kɛ́ ńyɔ̃ to yã́ bɔmanɔ nao.
Lá wàlɛ ma gwa tàaede ũ, bɔ́yãi má ĩada mazĩawa pã lɔi?
Baa tó ma zu'ò ń mɔsɔnao, ge ma a ɔ pìpi ń kasagbɔ̃o,
ńyɔ̃ ma zu ɛ̀ pɛ̀lɛadeuɛ. Baa ma pɔkasaɔ aaɔ ye ma gĩyãio.
A dɛ gbɛ̃nazĩna ũ lamawao. Má fɔ̃ yã́zãsiwà wà gbasa gɛ́ yã́kpalɛkɛkĩi sãnuo.
Tó gbɛ̃e kú wá kɔ́ɔ ũ, aɔ iko vĩwá wá gbɛ̃ɔn pla wápii,
i aà go'ɔ zɛ lé, vĩa zɔ̃ɔ pɔ́ málɛ kɛɛ̀ a gɛ́ aɛ lɔo.
Má vĩakɛɛ̀ lɔo, míɔ yã'o, asa má dɔ̃ mazĩawa, má dɛ lá wàlɛ ewao.
Ma kpasa ń ma wɛ̃nio, má yã́ pɔ́ má kũa o sa. Pɔsia guu má yãbɔlɛ sa.
Má o Luaɛ: Ńsu yãdamalao. Yã́ pɔ́ ń èa omɛɛ.
Gbãamɔa mapi n ɔgbɛɛ kàngu yã̀? N bɔ ma kpɛ, ɔ̃ n zɛ ń gbɛ̃vãiɔ lɛkpaaĩaoa?
Wá wɛ́ doũ yã̀? Gudoũ ni e ń gbɛ̃nazĩnaoa?
N wɛ̃ni geseũ lán wá pɔ́wa yã̀? N kua muaa ń wá gbɛ̃nazĩnaɔ yã̀?
Lá ń dɔ̃̀ tàaeden ma ũo, mɛ́ gbɛ̃e ku aà ma bɔ n ɔzĩo, a yã́i n kpálɛkɛ̀ ma yãvãiɔi, n ma duuna tàasikàa?
<range>
N ma ikàsa ń nzĩa ɔo, ɔ̃ ńyɔ̃ ɛa ǹ ma tɔ̀lɔzɔ̃ saa?
Kɛ́ n ma kɛ ń bɛ̀lɛo, a yã́ dɔngu. Ńyɔ̃ ɛa ǹ ma kɛ bùsuti ũ lɔ yã̀?
Ni ma kása nɔ'itɛ̃na ũ lán vĩ'ipuwao lé? Ni to ma i lán vĩ iawao lé?
N báa ń bàasio dàmala, n ma wáɔ pɛ̀pɛkɔ̃wa ń kĩɔ.
N gbɛ̃kɛ guu n ma gba wɛ̃ni, n ma dɔ̃a, n ɔkù ma nisĩnala.
Ma n làasoo dɔ̃̀ sa, yã́ pɔ́ ulɛa n sɔ̃un kɛ:
Tó ma duunakɛ̀, niɔ wɛ́tɛmazi, nili tó ma bɔ pã ma tàaeɔ yã́ musuo.
Waiyoo mapi, tó tàaeden ma ũ. Baa tó ma yã́ na, má fɔ̃ mida íao, asa wí ma kũ, taasi ma kũ gbãa.
Tó ma su midà ía, ni lɔɔlɛmazi lán nɔ̀ɔmusuwa, ní ɛa ǹ n gbãa bɔnsaɛ mɔmɛɛ.
Ní ma kpakɔ̃a ń seelade pãleɔ, n pɔfɛ̃amazi i kã́fĩ, ní tó yã'ĩa ma le mɔ̀ɔmɔɔ.
Bɔ́yãi n ma bɔ ma da gbɛɛui? A maa yãa mà kɛsaiɛ, kɛ́ gbɛ̃e su wɛsimalɛo.
A maa màɔ ku yãao. A maa yãa ma bɔa nɛasakpɛu wàɔ ma da mia'ɛu gɔ̃̀ɔɛ.
Gɔɔ yɔɔna pɔ́ gɔ̃̀mɛɛ a láa tia. Gomala, ma pɔ e kɛ na, baa yɔɔ
e màɔ gɛ́ gɛ́i gɛ́kĩi, gu pɔ́ gugɛ̃akɔ̃u ń gusiao kuu.
Gupi sì níinii lán gwã́wa, pɔe ku we zɛ́zɛo, wɛɛdo mɛ́ a fãanɛ ũ.
Ɔ̃ Naama gbɛ̃́ Zofaa yãsɛ̀ à mɛ̀:
Aà yã́ dasi, wá wewào lé? Yãbɔlɛnapi a bɔ maa yã̀?
N yãpã oa a gbɛ̃́ɔ lɛ́ kũa? N yãyaaabɔ̀lɛ, ɔ̃ wa zɔadɔmaoa?
N mɛ̀ n yãdanɛ sãa vĩo, ń kú Luaɛ tàaesai.
Tó Lua yã'ò lé, a n ɛɛboɛ.
A ɔ̃nɔ asii bɔɔlɛkɛnɛ, asa Lua ɔ̃nɔ zɔ̃ɔ dɛwála. Ń dɔ̃ Lua lɛ́ ĩadama n vãi lɛ́u nɛe?
Ńyɔ̃ fɔ̃ ǹ Lua asii dɔ̃a? Ńyɔ̃ bɔ Gbãapiide zɔ̃ɔkɛ lɛ́wae?
A lɛsĩ dɛ luabɛa, ńyɔ̃ kɛ kpelewa ni? A zã dɛ bɛdaa, ńyɔ̃ fɔ̃ ǹ dɔ̃e?
A zɔ̃ɔ dɛ tɔɔlɛa, a lɛ́ vĩo, a yàasa dɛ ísiaa maamaa.
Tó à mɔ̀ gbɛ̃́ kũ̀ a dàkpɛu, mɛ́ àlɛ yã́kpalɛkɛaànɔ, démɛ a fɔ̃ gii?
A mɔafilideɔ dɔ̃ fá! Tó à vãikɛa è, ìli a yãdao lé?
Lá zàa'ĩna lí nɛ'i gbɛ̃nazĩna ũo, màa nɔ̀sɛsaide lí ɔ̃nɔkũo.
Tó n n nɔ̀sɛ wɛ̃̀ Luaɛ, mɛ́ n ɔsɛ̀ musu wabikɛa guu,
tó n nzĩa gà duunaɛ, mɛ́ yãvãi i zɔ̃lɛkĩi e n bɛo,
n mi aɔ daa ía sãasaiɛ, ńyɔ̃ zɛdɔ vĩasai.
N taasi yã́ i sãngu, a dɔangu iɔ dɛ lán í gɛ̃a zɛ́awa.
N kua i tɛkɛ dɛ fãanɛ ĩatɛ̃a, gusia pɔ́ ń kúu i pu lán gudɔawa.
N sɔ̃ aɔ dilɛa, n nɔ̀sɛ iɔ daa doũ, n laai aɔ kpalɛa, níɔ i'o ń a nao kau.
Ńyɔ̃ ɔli nzĩau, gbɛ̃e yã́ a iwãa ka n pɔao, baade a wɛɛlɛ àɔ nannɔ.
Gbɛ̃vãiɔ yiongo lɛ́baa dɔ̃́a, aa bɔkĩi eo, yã́ pɔ́ gɔ̃̀nɛ́ mɛ́ ga ũ.
Ɔ̃ Yobu yãsɛ̀ à mɛ̀:
Sĩanaɛ, ámɛ a maa gbɛ̃́ɔnɛ sa lá! Ɔ̃ álɛ e tó a ga, ɔ̃nɔ mìdɛn we.
Mapi sɔ̃ má nɔ̀sɛ vĩ lááwaɛ, má kɛ̃́sãaázio, démɛ a fu yã́ pɔ́ álɛ oɔwai?
Ma gbɛ̃́ pɔ́ ma lɛzù Luazi a wèa, ma gɔ̃ pɔ́ yáalɔa ũ ma gbɛ̃naɔnɛ. Ma gbɛ̃́ pɔ́ ma yã́ na mɛ́ má tàae vĩo, ma gɔ̃ pɔ́ yáalɔa ũ.
Gbɛ̃́ pɔ́ aa ku niɛniɛɔ ì gbɛ̃́ pɔ́ músi ń léɔ gwa pãɛ, aaì saka gbɛ̃́ pɔ́ kpàguaɔgu.
Gbɛ̃blenaɔ sɔ̃ aaìɔ zɔ̃lɛa ń bɛ ń laaiwa, lualɛwɛna pɔ́ an gbãa dɛ ń lua ũpiɔ ìɔ ku dɔdɔa.
À gɛ nɔ̀bɔɔ la, aai yãdaɛ́, à gbɛa bãɔwa, aai oɛ́.
À yã'o ń tɔɔlɛo, i ɔ̃nɔ daɛ́, à to kpɔɔ sɛ́lɛ siuɛ́.
Pɔ́piɔ píi, an kpele mɛ́ gí dɔ̃i kɛ́ Lua mɛ́ pɔ́pii kɛ̀ ń a gbãaoi?
Pɔ́pii wɛ̃ni ku aà ɔzĩɛ ń gbɛ̃́pii nisĩnao.
Lá lɛ́na ì pɔ́ í dɔ̃, màa swã́ ì yã́ dɔ̃kɔ̃ɛ.
Gbɛ̃́ ziɔ mɛ́ ɔ̃nɔ vĩ, gbɛ̃́ pɔ́ wɛ̃ kɛ̀ɔ wɛ́ mɛ́ zɛ̃a.
Ɔ̃nɔ ń gbãaoá Lua pɔ́ɛ, lɛdama ń wɛzɛ̃o ì bɔ aà kĩ́iɛ.
Ì pɔ́ gboo, wìli fɔ̃ kɛ̀kɛo, ì zɛtańlɛ, wìli fɔ̃ wɛ̃̀o.
Ì lou zɛ, gu i giigaga, ì to loupɔɔ fɔ̃, tɔɔlɛ i foofɔ̃.
Aàpi mɛ́ iko vĩ ń dɛnlao, gbɛ̃sãsãnaɔ ń gbɛ̃́ sã́sãaɔ ku aà ɔzĩ ḿpiiɛ.
Ì to lɛdamadeɔ ta kyalesai, ì to yã́kpalɛkɛnaɔ gɔ̃ mìsaideɔ ũ.
Ì gala pɔ́ kíaɔ kpà gbɛ̃́ɔnɛ polo, ɔ̃ ì bɛlɛona ye kíapiɔnɛ.
Ì to sa'onaɔ ta kyalesai, ì gbɛ̃́ pɔ́ an zĩ́na pɛ̀lɛɔ fuangba.
Ì to náaideɔ lɛ́ gɔ̃ kpaaũa, ì yã́zɛdɔ̃a si maezɔ̃ɔɔwa.
Ì saikɛ kpalablenaɔwa, ì nɛgɔ̃naɔ gɔ̃kɛbɔɔ polomá.
Ì asiiyã pɔ́ kú gusiau biiwànɛ́, ì bɔ ń yã́ pɔ́ wa a gbadɔ̃oo gupuau.
Ì to buiɔ tɔbɔ, ɔ̃ ì ń midɛ, ì to aa ligua, ɔ̃ ì ń fãaa.
Ì to dṹnia dɔaanaɔ gɔ̃ mìsai, ì to aa sã́sã gugii zɛsaideu.
Aaìɔ ɔmalɛmalɛ gusiau filiasai, aaìɔ tàlaatalaabo lán idɛnaɔwa.
Ma wɛ́ yã́piɔ è píi, ma swã́ mà ɔ̃ má dɔ̃̀.
Lá á dɔ̃a vĩ, màa má dɔ̃a vĩ sɔ̃, i kɛ má kɛ̃́sãaázi no.
Ãma Gbãapiide ɔ̃ má ye mà yã'oɛ̀ sa, má ye gɛ́ ń ma yã́o Luawaɛ.
Ápiɔ sɔ̃ i ɛɛ liamazi, gyãegwan giaɔn á ũ ápii.
Tó á lɛ́ kpaaũa yãa lé, wa á dilɛ ɔ̃nɔnaɔ ũɛ.
À ma yã́zɛ ma, à swã́sɛ ma yã́zãsiawái.
Yã́zɛsai ɔ̃ á o Lua gɛ̃ɛ ũa? Sã́sãyã ɔ̃ á o Lua gbɛua?
Á yãnakpa Luawa yã̀? Á yã́siaànɔ yã̀?
Tó à wɛtɛ̀ á yã́i, a bɔánɔ nae? Á dɔ́ɛwà lá wì dɔ́ɛ gbɛ̃nazĩnawawa yã̀?
Tó álɛ yãnakpawà a gbadɔ̃sai, a á swã́gagaɛ.
Aà zɔ̃ɔkɛ a kã̀adaálao lé? Vĩakɛaɛ̀ a tɔ̃́wáo lé?
Á yã'onɛɔá túfuɛ, yã́ pɔ́ a giiyèoaá pɛ̀lɛaɛ.
À nílɛmɛɛ mà yã'o, yã́ pɔ́ a ma le aà ma le.
Bɔ́yãi má azĩa pa swaai? Máɔ a wɛ̃ni naa ma ɔzĩ yã̀?
Gwa, a ye ma dɛɛ, ma wɛ́ dɔ pɔei lɔo. Ń beeo má gí ń mazĩao aà aɛ.
Bee a ma bɔ, asa aà yãdansaiɔ we mɔ zɛ aà aɛo.
À laaidɔ ma yã́wa maamaa, à swã́sɛmazi.
Ma yã́ pɔ́ má o zɛ́ kàlɛ, má dɔ̃ kɛ́ ma yã́ naɛ.
Démɛ a fɔ̃ bɔbɔmanɔi? Tó wa fɔ̃, má nílɛɛ, mí ga.
Lua, yã́ mɛ̀n plaɛ beeɔ kɛmɛɛ, má ulɛnɛo.
Ǹ n ɔ goa, ńsu to iwãakampɔa kã̀adamalao.
Bee gbɛa lɛzumazi, mí mɔ́, ma gba zɛ́ mà yã'o, ní yã́zãsia.
Ma yãvãiɔ ń ma tàaeɔ kà ũmai? To mà a tàae ń ma duunao dɔ̃.
Àkɛa ńlɛ nzĩa ulɛmɛɛ, ńlɛ ma dilɛ n ibɛɛ ũi?
Lakɛɛ pɔ́ lɛ́ ĩ́ansɛ ɔ̃ ń ye wíwia? Sɛ̃̀ gii ɔ̃ ń ye ɛ́'ɛa?
Ni yã́'ĩikpaa, ni ma ɛ̀waasogɔɔ duuna wi ma musu.
Ni ma daliu, ni ma táa'oa lɛ́ damɛɛ, ni wɛ́tɛ ma yãvãiɔi píi.
Ɔ̃ ma gɔ̃ lán pɔ́ vlãa pɔ́ lì àlɛ lɛ́lɛlɛlɛwa, lán pɔkasa pɔ́ blɛɔ lɛ́ blewa.
Gbɛ̃nazĩna ì bɔ nɔɛ kĩ́iɛ, aà wɛ̃ni kuluũ, ìliɔ ku yãkelesaio.
Ì pia lán lávuwa, ì giigaga, ì gɛ̃zɛa lán uenawa, ìli gɛ̃gɛ̃o.
Gbɛ̃́ bee taa ɔ̃ ńyɔ̃ wɛdɔɛ̀ ǹ yã́kpalɛkɛaànɔa?
Gbɛ̃́ gbãlɛa a fɔ̃ nɛ́ gbãlɛsai io, baa do.
N gbɛ̃nazĩna gɔɔ dìlɛɛ̀, aà mɔ dasilɛ dɛ n yã́ ũɛ, n aà wɛ̃ lɛ́ dàɛ̀, a fɔ̃ vĩao.
Wɛwowà ǹ aà to we, e aà gɔɔ pa lán gbɛ̀winawa.
Baa lí ì saasɛ, asa tó wa zɔ̃̀, ì ɛa vlãpaɛ, mɛ́ a vlã̀ dafupi lí golɛo.
Baa tó a zĩ́na zikũ̀ tɔɔlɛ guu, mɛ́ a miɔna gà tɛ̃́ɛnau,
tó à í gĩmà, a bɔlɛɛ, a gɔ̃nakɛ̃ lán lí pɔ́ wa bàwaɛ.
Tó gbɛ̃́ gà sɔ̃, ìɔ wúlɛa tèlele, ì tá, ìliɔ ku lɔo.
Lá ísida'i ì lao, mɛ́ swa'i ì ba à gɛ̃zɛa,
màa gbɛ̃nazĩna ì wúlɛ, ìli fɛlɛ lɔo. E luabɛ gɛ àɔ kuo, a vuo, a vu ń ipioo.
Ńyɔ̃ ma ulɛ bɛdauo lé? Ńyɔ̃ ɔkumala e n pɔ wèeao lé? Gɔɔ dilɛmɛɛ we, ma yã́ i gbasa dɔngu.
Tó gbɛ̃́ gà, a ɛa àɔ kua? Tó màaɛ, ma wɛ́ aɔ dɔ ma vuai ma dɛ̃ɛkaa guu gɔɔpiiɛ.
Ńyɔ̃ lɛzumazi, mí wema, ńyɔ̃ n pɔkɛa ea nidɛ.
Tia ńlɛ wɛ́tɛ ma yãkɛaɔi, gɔɔ bee ńyɔ̃ ma duuna yãda lɔo.
Ńyɔ̃ ma tàaeɔ ka bɔ̀ɔu, ní ye ǹ dilɛ, ńyɔ̃ kã́n'ɔ lɛ́ ma vãikɛapiɔwa.
Lá gbɛ̀sĩsĩ ì gboo à yɔ́ɔlɛ, mɛ́ sĩ̀sĩ musu gbɛ̀ gbɛ̃̀nɛ ì sɔ̃,
lá swa'i ì gbɛ yɔɔ, mɛ́ í ì bùsu sɛ́lɛ taò, màa ni to tãmaa gbɛ̃nazĩna nɛ́.
Ni gbãamɔɛ̀, ɔ̃ ì tá, ìli su lɔo, ni to aà ã́nuato, aà wɛ́ ì lilɛ.
Tó aà nɛ́ɔ gɔ̃̀ gbɛ̃́ gbiaɔ ũ, a mao, tó gbɛ̃́ yãfũnaɔnɛ sɔ̃, aɔ dɔ̃o.
Wãwã ɔ̃ aɔ ma ado, aàzĩa ɔ́ ɔ̃ aɔ dɔ.
Ɔ̃ Temani gbɛ̃́ Ɛlifaza wèwà à mɛ̀:
Ɔ̃nɔna a yãpã gii bee taa oa? A lɛ́ ɛlɛ yã́ɔ bɔlɛwà yã̀?
A lɛkpaakɛ yã́ àisai musua? A yã́ kã́fĩasai oa?
Mpi sɔ̃ ńlɛ vĩakɛa Luaɛ bãdɛ sa, ńlɛ kpá gbɛ̃́ɔnɛ aa làasookɛwà.
Vãi pɔ́ ń kũa mɛ́ dɔ n lɛ́u, kɔ̃nide lɛ́ mɛ́ dɔma.
N lɛ́ mɛ́ n dayãu, i kɛ mámɛo, n lɛ́ mɛ́ n kalikɛ̃̀.
Gbɛ̃nazĩn sɛ̃́ian n ũa? Wà n i e wàɔ gɛ́ gbɛ̀sĩsĩɔ kɛia?
N Lua lɛkpaaĩa ń a gbɛ̃́ɔ màa? Ḿmɛ ń ɔ̃nɔ vĩ ndoa?
Yã́ kpele ń dɔ̃ mɛ́ wá dɔ̃o ni? N wɛzɛ̃ dɛwála yã̀?
Gbɛ̃zɔ̃ɔɔ ń mikãpuadeɔ kúwanɔ, gbɛ̃́ pɔ́ an zɔ̃ɔ dɛ n maelaɔ.
Lua ye n nɔ̀sɛ níninɛ, ɔ̃ à kɛ̀nɛ fɛ̃́nɛũa? Wálɛ yã'onɛ busɛbusɛo lé?
Bɔ́mɛ n sɔ̃ blèi? Bɔ́yãi ńlɛ wá gwa ń wɛpãsĩoi?
N pɔ paa Luazi, ɔ̃ yã́ dasi ì bɔlɛ n lɛ́u.
Bɔ́n gbɛ̃nazĩna ũ kɛ́ àɔ ku gbãlɛsaii? Gbɛ̃́ pɔ́ nɔɛ aà ì aɔ maaa?
Lá Lua ì a malaikaɔ náaikɛo, mɛ́ aà bɛ i kɛɛ̀ gbãlɛsaio,
wa gbɛ̃nazĩna pɔ́ o lɔe? A bɛ̃̀ɛ, a ɔ̃̀ɔkpaa, ì yãvãi mi lán íwa.
Má yã'onɛ, swã́sɛi! Má yã́ pɔ́ ma swã́ mà sɛ́lɛ mà siunɛ.
Ɔ̃nɔnaɔ mɛ́ bɔ̀ ń yã́pio, aai yã́ pɔ́ an deziɔ ò kee ulɛwɛ̃ɛo.
Aamɛ ń bùsu vĩ ńtɛ̃ɛ, zĩ̀loe i zɔ̃lɛ ń guuo.
Gbɛ̃vãi ìɔ ku dɛ̃ɛu e a wɛ̃ni lɛ́uɛ, gbɛ̃́ pãsĩ gɔɔ lɛ́ kuɛ.
Kɔ̃fĩ iwãakampɔade ìɔ dɔ aà swã́u, aà aafia gɔɔ gbãamɔnɛdeɔ ì lɛ́lɛwà.
A ɛa bɔa gusiau náai vĩ lɔo, dɛa ń fɛ̃ndao mɛ́ lɛ́ aà dã́.
Ìɔ liaaliaa, ìɔ mɛ blɛ ku má ni? A dɔ̃ kɛ́ a kua bɛda gusiau kãikũ̀.
Taasi ń yeelɛao ìɔ aà vĩakũ, a daaàla lán kía pɔ́ a lɛ́lɛama sɔu màwa.
Asa à ɔsɛ̀ Luaziɛ, à kuabìi Gbãapiidewaɛ.
À sùwà ń waakĩba bɔbɔawào ń a sɛ̀ngbao gèele kɔdeo.
Baa kɛ́ aà oa nísi bɔa, mɛ́ a mɛkpaa, aà gbɔ̃u lɛ̀ɛlɛ,
a zɔ̃lɛ uazĩ pɔ́ wìli gɛ̃uoɔ guu, wɛ̃́lɛ pɔ́ wa wì, a kpɛ́ɔ gɔ̃̀ wɛ̀ɛwɛɛɔu.
Aà àizɛɛ a gɔɔplakɛo, aɔ dɛ ɔde ũo, pɔ́ pɔ́ a vĩoɔ ligua lɔo.
A e bɔ gusiauo, tɛ́lɛpiɔ a aà vlãpaa sãsã, Lua lɛ́'ĩana i aà sɛ gɛò zɛ́a.
Asu pɔ́ gia náaikɛ à azĩa sã́são, asa pɔ́ gia mɛ́ aɔ aà asea ũ.
Yã́pi a aà le e aà gɔɔ àɔ gɛ́ pai, aà gɔ̃naɔ e ɔtao.
A gɔ̃ lán kuli pɔ́ a vú wòlowaɛ, lán vɛ̃ɛli pɔ́ a nɛsoena wòlowa.
Luayãdansaiɔ gãli a báaa kɛo, tɛ́ a kũ gbagusaɛdanaɔ kpɛ́wa.
Aaì yãkele nɔsi, aaì nɛ'i yã'ĩa ũ, mɔafili mɛ́ ì bɔ ń nɛasakpɛu.
Ɔ̃ Yobu mɛ̀:
Ma yã́ bee taa mà à dasikũ̀, gbɛ̃nɔsɛnininaɔn á ũ wea?
Á zɛ á lɛ́'ĩanagbaaɛ bɔɛ ni? Bɔ́ yã́ mɛ́ lɛ́ ɔ̃wá, ɔ̃ álɛ yã́zãsiai?
Tó ámɛ á kú ma kuawa yãa, má yã'o lááwa sɔ̃ɛ, mí á dɛ ń yã'oo, mí a mi kɛɛ́ déũdeũ.
Kási ma yã́ a á gbãa kã́fĩɛ́ɛ, ma lɛdama a á nɔ̀sɛ níniɛ́ɛ.
Tó málɛ yã'o, ma wãwã a láao, tó má nílɛ sɔ̃, a kpálɛe?
Lua, ń tò ma gɔ̃ gbãasai sa, n ma gbɛ̃́ɔ dɛ̃ɔnzɔ̃ píi.
Ń tò ma gɔ̃ yooyea seela ũ, ma ibabaa gɔ̃̀mɛɛ seela bɛ̃̀ɛ ũ.
Lua ì fɛlɛmanɔ ń pɔfɛ̃o, ì ma zɔ̃ɛzɔ̃ɛ, ìɔ a swaa lɔlɔmɛɛkɔ̃wa, ma ibɛɛpi ì wɛbiibiia.
Wì lɛ́'ɛ'ɛa, wì yãzɔ̃zɔ̃mɛɛ, wì ma sãnkɛkɛ, wì fɛlɛmanɔ píi.
Lua ma na faasaideɔnɛ ń ɔzĩ, à ma zu gbɛ̃vãiɔ ɔu.
Ma a kuanankɛ kílikiliɛ, ɔ̃ à mɔ̀ yãyìaa. À ma kũ ma waa kpɛ à ma pã pɔ́wa, à ma kɛ a pɔdɛa ũ.
Aà kàzunaɔ lìamazi, à ma papaò ma pɔawa ma wɛ̃nagwasai, ma sɛtɛ̃na wì, a í lɛ́ fã́ɛ tɔɔlɛ.
Ìɔ pũnaa ń pɔkũmao mɔ̀ɔmɔɔ, ì sɔ̃́ daa lá nɛgɔ̃na ì kɛwa.
Ma zwã̀nkasaɔ nàminami má kàkamala, ma a mi sɔ̀lɔ bùsuu.
Ma ɔ́ɔlɔ̀ e ma wɛ́ wò, ma wɛ́ tà loũloũ.
Kási ma ɔ ku yãpãsĩe guuo, mɛ́ ma wabikɛa Luawa mɔafili vĩo.
Bùsu, ńsu ka ma auao, ma wii su kpálɛo.
Baa tia má seelade vĩ luabɛ, ma zɛnnɔde ku musu we.
Ma gbɛ̃napi mɛ́ ma kɔ́ɔ ũ gɔɔ pɔ́ málɛ wɛ́'i bɔ Luaɛ.
A zɛmanɔ Lua aɛ, lá gbɛ̃́ ì zɛ ń a gbɛ̃naowa.
Asa ma gɛa gɛ́kĩi wɛ̃ i gɔ̃ bílao, gu pɔ́ wìli gɛ́u wà sù lɔopi.
Ma nisĩna lɛ́ gɛ̃zɛa, ma gɔɔ lɛ́ mɔ pai, mia'ɛ lɛ́ ma dã́.
Gbɛ̃́laanikɛnaɔ kálɛmazi, ma wɛ́ ì ma lɛwɛnapiɔ e.
Lua, ǹyɔ̃ dɛ ma kɔ́ɔ ũ. N bàasio, démɛ a zɛmanɔi?
Lá ń tò aa gɔ̃̀ nɔ̀sɛsaideɔ ũ, ńsu to aa tidɔmalao.
Gbɛ̃́ pɔ́ ì a gbɛ̃na kpámá pɔ́ yã́i, aà nɛ́ɔ wɛ́ aɔ dɔ pɔ́i e an wɛ́ woɛ.
Lua tò gbɛ̃́ɔ yãadàmanɔ, ma gɔ̃ gbɛ̃́ pɔ́ wì lɛ́'ikakawà ũ.
Pɔsia tò ma wɛ́ lɛ́ gu'e lɔo, ma guɔ gɔ̃̀ záazaannɔ.
Ma yã́ dì gbɛ̃maaɔwa, tàaesaideɔ nɔ̀sɛ fɛ̀lɛ luayãmansaiɔ yã́ musu.
Gbɛ̃maa a gɛ àɔ kú ń a yãkɛaɔ, yãesaide gbãa aɔ dɛdɛɛ.
Ápiɔ sɔ̃ à ɛa na yã́wa lɔ ápii, mi á gbɛ̃e e ɔ̃nɔna ũo.
Ma gɔɔ pà, yã́ pɔ́ ma a zɛ́ kàlɛ kɛ̀ fama, yã́ pɔ́ ma pɔ dɔmápiɔ.
Aaìɔ e gwãasĩnaá fãanɛɛ, tó gu lɛ́ gɛ̃kɔ̃u, aaì mɛ guwɛ lɛ́ kɛ̃ɛ.
Tó bɛda ɔ̃ ma wɛ́ dɔi, mɛ́ ma a pɛ kpàlɛ gusiau,
tó má ò mia'ɛ mɛ́ ma de ũ, mɛ́ má ò kɔ̀ɔɔ mɛ́ ma da ń ma dãeɔ ũ,
bɔ́ ma wɛ́ aɔ dɔi lɔi? Wa ma e ń gweao lɔi?
Tãmaa aɔ ma nɛ e bɛdau nɛe? Wá si tɛ̃́ɛnau sãnu yã̀?
Ɔ̃ Sua gbɛ̃́ Bilidada yã́zãsìwà à mɛ̀:
Ńyɔ̃ n yã́ midɛ bɔɛ ni? Su n laaiwa, wí gbasa faaibo.
Bɔ́yãi ńlɛ wá gwa lán pɔtuoɔwai? N wá dílɛ sɔũɔ ũ yã̀?
N gbɛ̃́ pɔ́ ni to n pɔfɛ̃ nzĩa taitaiɛ, dṹnia a gɔ̃ bɛzia ũ n yã́i nɛe? Gbɛsi a sɔ̃ n yã́ musu nɛe?
Gbɛ̃vãi gupua ì láa, aà tɛ́vua ì midɛ.
Aà kpɛ́ gupua ì li gusia ũ, filia pɔ́ kú aà saɛ ì ga.
Aà táa'oa ń sɔ̃o dilɛa ì gɔ̃ sea tá ũ, aà yã́zɛkalɛa ì aà fuangba.
Aà tá ì aà kpa baia, aà gbá ì si balɛtãu.
Mɔ ì aà kũ a kɛ̀sɛwoũ lɛ́u, baipi ì kúlɛwà búlu.
Ba kpaa aà aɛ tɔɔlɛu, kúsɛ lɛ́ aà dã a táa'ozɛu.
Kìsia ì koezɔ̃aàzi, àlɛ aà gbɛsɛlɛ.
Nɔana ì aà gbãa kɔ'ɛ, músi ìɔ aà kpaa gua dã́.
Ì aà mɛ̀ gueɔ ble, gagyã ì aà mɛguɔ yɔ́.
Wì aà ga wà bɔ kpɛ́ pɔ́ a kuu aafiau, wì aà gálɛ gɛò pɔ́ pɔ́ ì to vĩa ń kṹɔ mideɛ.
Aà kpɛ́ gɔ̃̀ gii, ĩatɛ̃gbɔ̃ lì aà uaa.
Aà zĩ́naɔ i giigaga tíu, aà gɔ̃naɔ i imi musu.
Aà yã́ i sã́ńgu dṹniau, aà tɔ́ i midɛ tɔɔlɛ.
Wi aà ya gupuau wà aà kpa gusiau, wi ɔzɔ̃aàzi aà ã́nuato.
A nɛ́ ge buie to a gbɛ̃́ɔ guuo, aà bɛ gbɛ̃e a bɔo.
Yã́ pɔ́ aà lè dì bɛ'aɛdeɔwa, gukpɛdeɔ kãsì aà yã́ musu.
Yã́ pɔ́ ì faasaide ua len we, luadɔ̃nsai gwean we.
Ɔ̃ Yobu wèwà à mɛ̀:
E gɔɔ ũma áɔ ĩadaa àɔ ma nɔ̀sɛ ɔ̃̀ɔkpamɛɛi?
A ma sɔ̃sɔ̃ à kɛ̀ gɛ̃n kwi sa, i ma taiinkɛ, wí lí á kũo.
Tó ma sãsã sĩana, ma tàae dɛ mazĩa yã́ ũɛ.
Tó a gi lɛ́ ázĩa maabo dɛmala, mɛ́ álɛ ma duuna kamɛɛ ma ɔzĩ,
àɔ dɔ̃ kɛ́ Lua mɛ́ ma yã́ fuangba, à filifilimbakpàmɛɛ à ma kũ.
Mi a taiinakɛa ɔ́ɔlɔ, gbɛ̃e lí weao, mi suaba wiilɛ, yã́zɛde kuo.
Lua zɛzɔ̃̀mɛɛ, dɔikĩi kuo, à gusia dà ma zɛ́a.
À ma kpɛbɔ̀, à ma fùa gò.
Ì ma dɛɛlɛmpa gupiiu e mà láa, ì to tãmaa ma nɛ lán lí bilɛawa.
Ì a pɔkũmabɔbɔa, ì ma gwa a ibɛɛɔ do ũ.
Aà zĩgɔ̃ɔ ì sɔ̃mazi sãnu, aaì koezɔ̃mazi, aaì bòokpa lia ma kpɛ́i.
A tò ma gbɛ̃́ɔ lí kãaamanɔ lɔo, gbɛ̃́ pɔ́ ma dɔ̃ɔ lɛzɔ̃ tàmalɛ.
Ma daɛɔ fùa, ma yã́ sã̀ ma gbɛ̃naɔgu.
Ma gɔ̃ nibɔ ũ ma bɛ zĩkɛnaɔnɛ, ma gɔ̃nɛ́ lán bui zĩ̀lowa.
Tó ma a ziia sìsi, ìli wea lɔo, baa kɛ́ ma awakpàɛ̀, à bɔ̀ ma lɛ́wa.
Ma lɛ́'ĩana ì kɛ ma naɛ gbɔ̃ɔ gĩ ũɛ, ma vĩ̀iɔ ń ma dãunaɔ yemazi lɔo.
Baa nɛgɔ̃ɛnaɔ ì sakamagu, tó málɛ mɔ́, aaìɔ ma kɛ pɔ́ɔpɔɔ.
Ma kpàasiaɔ ye ma gĩyãio, ma gbɛ̃́ yenzideɔ bɔ̀ ma kpɛ.
Ma gɔ̃ wá ń báao ũ, à gɔ̃̀ lɛɛ mà gaɛ.
À ma wɛ̃nagwa ma gbɛ̃naɔ, à ma wɛ̃nagwa, asa Lua ɔtɔ̃̀aɛ.
Bɔ́yãi i pɛ́lɛmazi lán Luawai? Ili kpasa ń ma kɛ̃́kɛ̃akɔ̃ɛoa?
Má ye wà ma yã́ɔ kɛ̃́, má ye wà dalau.
Wà kɛ̃ gbɛwa ń lákɛ̃bɔo, wi bɛɔma kpálɛu àɔ ku gɔɔpii.
Mapi, má dɔ̃ kɛ́ ma mìsina ku, a fɛlɛ zɛ tɔɔlɛ gbɛzã.
Ma bɔa sɔuɛ bee gbɛa, má wɛsi Lualɛ mɛsai.
Má wɛsiaàlɛ mazĩa, mazĩa wɛ́ɛ, i kɛ gbɛ̃pãle no. Málɛ a nidɛ ma nɔ̀sɛ guu.
A mɛ̀ kpelewa á kɛ à kãaamazi, kɛ́ à e yã́pi sã́asã ma ma lɛ́u.
À vĩakɛ fɛ̃ndaɛ. Lua a pɔkũmabɔbɔò vãikɛnaɔwaɛ, í dɔ̃ kɛ́ yã́kpalɛ lɛ́ á dã́.
Ɔ̃ Naama gbɛ̃́ Zofaa yã́zãsìwà à mɛ̀:
Yã́ pɔ́ ń ò ɔ̃̀a, ma mɛ wã̀ mà wema.
N ma lele n ma kpɛbɔ̀, má wema ma wɛzɛ̃ guu.
Ń dɔ̃ lá a dɛ za zio lé? Za gɔɔ pɔ́ Lua gbɛ̃nazĩna kɛ̀ dṹniau,
vãikɛna kúkuakɛa lí gɛ̃gɛ̃o, luayãdansai pɔnakɛaá gɔɔpla yã́ɛ.
Baa tó aà ĩ́andãa zɔ̃̀ luawa, mɛ́ aà mi kã̀ luabɛpuanawa,
a gɛ̃zɛa lá azĩa bĩ́ikpɛwaɛ, gbɛ̃́ pɔ́ aa aà è yãaɔ mɛ: A ku má ni?
A sãalɛ lán nanawa, wa aà e lɔo, a gɛ̃lɛ lán wɛ́pungu'eawaɛ.
Gbɛ̃́ pɔ́ wɛsìaàlɛ yãaɔ aà e lɔo, aà bɛdeɔ aà wɛ́pa lɔo.
Aà nɛ́ɔ awakpa taasideɔnɛ, aai aà àizɛɛ sɔaanɛ́.
Aà ɛ̀waasogɔɔ gbãa pɔ́ a vĩ yãa a gɛ̃aànɔ tɛ̃́ɛnau.
Baa kɛ́ yãvãi ìɔ na aà lɛ́ɛ, mɛ́ ìɔ ulɛa aà lɛ́na zíɛ,
baa kɛ́ à gì ɔkpaii, mɛ́ ìɔ dɔ aà lɛ́u,
blɛ pɔ́ a blè a li aà nɔ̀sɛu, i gɔ̃ aà mɛu mlɛ̃̀ sɛwɛ ũ.
A blɛ níside pɔ́ a gbɛ̃̀ pisi, Lua mɛ́ a to à bɔlɛ aà gbɛɛu.
Pɔ́ pɔ́ àlɛ mi a gɔ̃ɛ̀ mlɛ̃̀ sɛwɛ ũ, i aà dɛ lán sɔ̀gbala swaawa.
Zɔ́ ń vĩfãaio aɔ diaàzi lán íwa lá aà wɛ́ dɔiwao.
A pɔ́ pɔ́ á sìmáɔ sɔaanɛ́ɛ, a e pɔnakɛ ń a laata'aioo.
Asa à gbãamɔ̀ taasideɔnɛ à ń tó giiɛ, à ń kpɛ́ɔ sìmá, ɔ̃mɛ dɔ̀ sɔ̃o.
Aà yea pɔ́i lí to à ĩ́ampakĩi èo, pɔ́ pɔ́ aà pɔ dɔwàpiɔ lí aà bɔo.
À pɔ́pii è, pɔe kpɛ́ lɔo, ń beeo aà nama a la ń lao leo.
Aà pɔdekɛ guu a gɔ̃ yooyeaɛ, ń aà ɔniɛkɛo taasi a ɔgbagoɛ̀ɛ.
Gɔɔ pɔ́ à kã̀ a làa, Lua a pɔkũmabɔbɔwà pãsĩpãsĩ, a wɛ́tɛ̃amɔɛ̀, i dɔ̃ a mɛwa.
Baa kɛ́ à bàalɛ̀ mɔsi gɔ̃kɛbɔɛ, mɔgotɛ̃ ka mɛ́ a aà pá.
A kapi wo a kpɛsɛa, i kà lɛ́ tɛkɛapi wo a pɔawa, ga vĩa i aà kṹ.
Gusia yã́ i aà àizɛɛ le, tɛ́ pɔ́ gbɛ̃e mɛ́ kào i kũwà, tɛ́pi i pɔ́ pɔ́ gɔ̃̀ aà kpɛ́uɔ sãsã.
Luabɛdeɔ aa aà tàaeɔ bɔ gupuau, zĩ́lɛdeɔ bɔ aà kpɛ.
Aà bɛpɔɔ gusikɛ píi, aa gɛ̃lɛ luapɔkũmagɔɔ.
Fĩa pɔ́ Lua a boɛ̀n we, baa pɔ́ gbɛ̃vãi ì e Lua kĩ́in we.
Ɔ̃ Yobu mɛ̀:
À swã́kpa à ma yãma, ɔ̃mɛ a ma nɔ̀sɛ nínimɛɛ.
À mɛnakɛmɛɛ mà yã'o, ma yã'oa gbɛa í ma àlafiikɛ.
I kɛ gbɛ̃nazĩna málɛ zɔakaio. Ma pɔyaa zɛvĩo lé?
À ma gwa, yã́pi i diwá, í ɔku á lɛ́wa.
Tó ma làasookɛ̀ ma yã́wa, gili ì gɛ̃magu, mi lualua.
Àkɛa vãikɛnaɔ ìɔ ku, aaì zi kṹ, an gbãa ìɔ kã́fĩi?
An nɛ́ɔ ì zĩ́napɛlɛ ń wáa, aaì wɛsi ń buiɔ gbãakũalɛ.
An bɛdeɔ ìɔ ku aafia, vĩa lí ń kũo, Lua lí gotɔ̃máo.
An gáaeɔ ì ku zudaɔwa, aali fuao, an zudapiɔ lí nɔbɔlɛo, aaì nɛ'i.
Aaì ń nɛ́ɔ gbaɛ kɔ̃̀ɔ'oi lán sã kpàsawa, an nɛ́fɛ̃nɛnaɔ ì vĩvĩ lán blenɛɔwa.
Aaì lɛsi ń gã̀ao ń mɔɔnao, aaì kɔ̃̀ɔ'o ń kulɛpɛao.
Aaì zikũ ń namao, aaì ta bɛdau niɛniɛ.
Kási aaì o Luaɛ: Gowála, wá ye wàɔ bɛ n zɛ́uo.
Démɛ Gbãapiide ũ wà zɔbleɛ̀i? Tó wa kulɛkɛ̀ɛ̀, bɔ́ ài wá ei?
Kási an nama lɛ́ bɔ ń kĩ́io. A yã́i mi gbɛ̃vãiɔ lɛdama bee sio.
Vãikɛnaɔ filia ì gamá mɔ̀ɔmɔɔe? Lua pɔkũma lí tó músi ń lé dasio.
Ĩana ì ń sɛ́lɛ lán ése ṹawae? Zàa'ĩana ì ń waa lán sɛ̃wae?
Lua ì vãi pɔ́ gbɛ̃́ kɛ̀ wi aà nɛ́ɔ musuɛ. Lua fĩabo adeɛ gɔ̃̀ɔ, aà dɔ̃!
Aà wɛsi azĩa ɔ̃̀ɔkpaalɛ! Gbãapiide pɔkũma imibɔ dɔɛ̀ aà mi!
Yã́ pɔ́ a aà bɛdeɔ le aà gaa gbɛa, ìli a kã̀akɛo.
Lá Lua ì yã́gɔ̃gɔ̃ musudeɔnɛ, wa fɔ̃ yãdaɛ̀e?
Gbɛ̃eɔ ì ga ń àizɛɛ zɔ̃ɔo, aa namablè bɛ́lɛbɛlɛ.
Vĩ ìɔ di, an taɔ pai yɛlɛlɛ, an wá ìɔ gbãa, aaìɔ mɛkpaa maamaa.
Gbɛ̃eɔ ì ga ń nɔ̀sɛyaao, zaa aa ku, aai pɔmaa e wa blèo.
Aaì wúlɛ gudoũ tɛ̃́ɛnauɛ, aaì kɔ̀ɔka ḿpla ḿpii.
Á èa? Má á làasooɔ dɔ̃ ń kɔ̃ni pɔ́ álɛ kɛmɛɛo.
Asa i mɛ: Gbɛ̃zɔ̃ɔ bɛ kú má saɛ? Vãikɛnaɔ ua gɔ̃̀ bɛzia ũ.
Ili yãlala wɛ̃́lɛgɛnaɔwao lé? Á yã́ pɔ́ aaì o fãn vĩo lé?
Gbɛ̃vãi ì bɔ músikɛgɔɔ, pɔe lí aà le taasikɛgɔɔo.
Démɛ ì zɔadɔwài? Démɛ ì fĩaboɛ̀ aà yãkɛawai?
Wì aà sɛ wà gɛò gɛvĩkĩi, wì itɛ̃kɛ aà mia dɔngubɔwa.
Swa saɛ bùsukɔ̃ɔtɛ̃ɔ ì kɛɛ̀ na, gbɛ̃́pii tɛaàzi we, mɛ́ wì dɔaaɛ̀ dasi.
Á fɔ̃ ma nɔ̀sɛ níni ń á yãpãoe? Yã́ pɔ́ álɛ weaá zĩbɔnkpɛ yã́ɛ.
Ɔ̃ Temani gbɛ̃́ Ɛlifaza mɛ̀:
Gbɛ̃nazĩna a fɔ̃ àɔ ài vĩ Luaɛe? Baa ɔ̃nɔde kã́fĩa vĩɛ̀e?
Baa tó n yã́ na, ńyɔ̃ fɔ̃ ǹ Gbãapiide pɔ kɛ nae? Baa tó ń kú tàaesai, bɔ́ ài a vĩ Luaɛi?
Ńlɛ e àlɛ zɔadɔma àlɛ bɔbɔnnɔ kɛ́ ń dɛ aà yãmana ũ yã́i nɛe?
N vãikɛa zɔ̃ɔo lé? N duuna lɛ́ vĩo.
N tɔ̀ɔmasì n gbɛ̃́ɔwa pã, n gbɛ̃́ɔ pɔkasaɔ wòlomá, aa gɔ̃̀ puizi.
Ni í kpá yɛ̃̀ɛɛsaideɔwa aa mìo, n nɔandɛnaɔ tɛ̃̀ blɛ.
Ḿmɛ ń gbãade ũ, ń tɔɔlɛ vĩ, ń dɛ n bùsu bɛɛɛde ũ.
Ɔ̃ n gyaa gbɛ̃andoɔ yà ɔgii, n tonɛ pɔ́ gwana vĩoɔ gbãa mìdɛ.
Bee yã́i músi dasi n le, ásoo kɛ̀ma kã́ndo.
A yã́i gu sìma, ńlɛ gu'eo, í kũ̀aama à dànla.
Lua ku musu a bɛo lé? Saanaɔ pɛ́kĩi gwa, lá à zã̀!
Ɔ̃ ńlɛ o: Bɔ́ Lua dɔ̃i? Kua luabɛpuana kpɛle a fɔ̃ yã́gɔ̃gɔ̃wɛ̃ɛe?
Lousisia kpaaɛ̀, àlɛ wá eo, ìɔ bɛ musumusu weɛ.
Zɛ́ pɔ́ gbɛ̃vãiɔ bɛu à gɛ̃̀gɛ̃ ɔ̃ ń ye ǹ sɛ sɔ̃a?
Wà gɛ̃̀ńnɔ zɛ́a kpóo, í dàńla à tà ń ń zĩ́mpɛlɛo.
Aa ò Luaɛ: Gowála! Bɔ́ Gbãapiide a kɛwɛ̃ɛi?
Kási ɔ̃mɛ ń ká pɔmaawa ń ua. Mi gbɛ̃vãiɔ lɛdama bee sio.
Tó gbɛ̃maaɔ yã́ pɔ́ ń lé è, an pɔ ì kɛ na, tàaesaideɔ ì ń láanikɛ aaì mɛ:
Wá ibɛɛɔ mìdɛ bɛ! Tɛ́ kũ̀ pɔ́ pɔ́ dińziɔwa.
Misiilɛ Luaɛ, níɔ naaànɔ, ní gbasa nama e.
Yã́ pɔ́ àlɛ onɛ ma, ní da n sɔ̃u.
Tó n ɛa n su Gbãapiidewa, mɛ́ ń tò vãi kɛ̃̀ n uawa zã̀, a ń zɛdɔ.
Tó n n mɔ̀ bɛɛɛdeɔ kɔ̀lɛ bùsuu, mɛ́ n n vua maaɔ vũ̀aa swa'ɛ gbɛɔ guu,
Gbãapiide a gɔ̃ n mɔ̀ bɛɛɛde ũ, aɔ dɛnɛ n pɔeã ã́nusu ũ.
N pɔ i gbasa kɛ na Gbãapiidewa, n wɛ́ iɔ pɛ Luawa.
Ní wabikɛwà, i sinnɔ, ní lɛ́gbã pɔ́ ń dɔ̀wà fĩabo.
Yã́ pɔ́ n zɛò i zɛkɛɛ, n zɛ́ i pu.
Lua ì ĩ́andãnaɔ fu, ì gbɛ̃́ pɔ́ an mi gɔ̃̀ pɛ́lɛaɔ suaba.
Baa tàaede, Lua a aà misi. A n misi n ɔbɔlɛa vãi guu yã́i.
Ɔ̃ Yobu mɛ̀:
Baa e tia málɛ yã́kũtɛ̃ka wɛ̃nannɔ, Lua ɔtɔ̃̀a gbã́ugbãu, málɛ aaukɛ.
Tó má dɔ̃ gu pɔ́ má aà eu, dɔ̃ ma gɛ aà kĩ́i.
Má a yã́ɔ dɔdɔɛ̀, má lɛkpaakɛaànɔ,
mí ma lá a wea, míɔ yã́ pɔ́ a omɛɛ tàasi kũa.
A sòlekɛmanɔ a gbãa pua lɛ́u nɛe? Aawo! A íbɛlɛsɛmanɔo.
Wekĩi gbɛ̃maa a e yã'ouɛ̀, ma yã́kpalɛkɛnapi i ma kɛ̃ e gɔɔpii.
Tó ma gɛ gukpɛ oi, a ku weo, tó bɛ'aɛɛ sɔ̃, mili aà e weo.
Tó àlɛ zĩkɛ gugbãntoo oi, mili wɛsiaàlɛo, tó à lìlɛ gɛɔmidɔkĩi oi, mili aà wɛ́pao.
Ãma a zɛ́ pɔ́ má sɛ̀ dɔ̃, tó à ma yɔ̃, má bɔ lán vuawaɛ.
Ma aà kɛ̀sɛ kũ̀, ma aà zɛ́ sɛ̀, mi lilɛo.
Mi bɔ aà yãdilɛaɔ kpɛo, yã́ pɔ́ bɔ̀ aà lɛ́u kɛ̀mɛɛ na dɛ ma pɔbleaa.
A ku ado, démɛ a fɔ̃ zɛ giɛ̀i? Yã́ pɔ́ kàaàgu ɔ̃ ì kɛ.
A zĩkɛ yã́ pɔ́ a dìlɛmɛɛwa, mɛ́ a yã́ɔ kũa a nɔ̀sɛu dasi lɔ.
Bee yã́i gili ì gɛ̃magu aà aɛ, tó ma làasookɛ̀wà, iwãa ì ka ma pɔaɛ.
Lua ma kãdɛ̀, Gbãapiide vĩadàdamazi.
Gusia kù ma wɛ́a, ãma i to ma nilɛo.
Bɔ́yãi Gbãapiide ĩadamagɔɔ dilɛao ni? Gɔɔpi lí ká aà dɔ̃naɔnɛo bɛ!
Gbɛ̃́ɔ ì kɔɔɔ sɛ wà sɔ̃ò, aaì pɔtuoɔ kpã́i'o aaɔ dã́.
Aaì tonɛ pɔ́ gwana vĩo zàa'ĩna síwà, aaì gyaa gbɛ̃ando zu tɔ̀ɔmasi.
Aaì yɛ̃̀ɛɛsaideɔ yá zɛ́u, ɔ̃ bùsu taasideɔ ì ńzĩa kpagui.
Taasidepiɔ ì bɛbɛbɛbɛ sɛ̃u lán sɛ̃̀a zàa'ĩnaɔwa, aaìɔ blɛ wɛɛlɛwɛɛlɛ ń laaio, aaìɔ blɛ kpálɛkɛ sɛ̃u ń nɛ́ɔnɛ.
Aaì tàaa kɛ̃ bugbɛ ziu, aaì vɛ̃ɛ kɔ̃nwɛ gbɛ̃vãiɔ vɛ̃ɛbuu.
Aaì i bṹu kɛ́ aa pɔkasa vĩo yã́i, aa zwãa vĩ wà kúńla tó ĩ́ana bɔ̀lɛo.
Lou ì ń gbɛ̃ gbɛ̀sĩsĩ musu, aa ulɛkĩi vĩo, ɔ̃ aaì na gbɛwa.
Wì nɛ́ desai sí a dawa, wì taaside nɛ́ sí tɔ̀ɔma ũ.
Aa pɔkasaɔ vĩo, ɔ̃ aaìɔ bɛ bṹu, ń ń pɔ́ bàaa sɛ́sɛanɛ́kɛo, nɔa ì ń dɛɛ.
Aaìɔ nísi zɔ̃nɛ́ ń kaau, aaìɔ ɔ̃zɔ̃nɛ́ vɛ̃ɛwa, kási imi ìɔ ń dɛɛ.
Gbɛ̃́ pɔ́ lɛ́ gaɔ lɛ́ aaukɛ wɛ̃́lɛu, gbɛ̃́ pɔ́ kɛ̀'ĩaɔ lɛ́ wiilɛ, kási Lua lí gbɛ̃e tàae eo.
Gbɛ̃eɔ ku aa ye gupua yã́io, aa a gbadɔ̃o, aai a zɛ́ sɛo.
Gbɛ̃dɛna ì fɛlɛ gufɛ̃nɛ, ì wɛ̃nadeɔ ń taasideɔ dɛdɛ, ìɔ gusia yeyewa lán kpã́iwa.
Gbãsĩkɛna ìɔ gubeebee dãɛ, ìliɔ e gbɛ̃e a a eo, ɔ̃ ì pɔ́ku a oaa.
Gbɛ̃́ɔ ì kpɛ́ gboo gusiai, aaì ńzĩa sɔlɔ kpɛ́u fãanɛ, aa gupua dɔ̃o.
Gusia níinii mɛ́ ń fãanɛ ũ, aa kɔ̃ dɔ̃̀ ń gwãasĩn pɔ́ɔ.
Aa gbiao lán í fùlawa, wà lɛkɛ̀ ń tɔɔlɛɛ, ɔ̃ aali ń vɛ̃ɛbu kɔɔ sɛ lɔo.
Lá tɔɔlɛ gii ì imi guantɛ̃na, màa bɛda ì duunkɛnaɔ mɔ́mɔ.
An yã́ ì sã́ ń da'iaɔgu, aa gɔ̃̀ kɔ̀ɔɔ blɛ ũ. Faasaidepiɔ yã́ lí dɔ gbɛ̃egu lɔo, aa gɔ̃̀ kálɛa lán yàamiɔnaɔwa.
Gbɛ̃́piɔ ì fĩiɔ pɔ́ɔ símá, aali yãmaakɛ gyaa gbɛ̃andoɔnɛo.
Lua ì gbɛ̃vãipiɔ gálɛ táńnɔ ń a gbãao, baa tó aa zɛ̀dɔ, an kua náai vĩo.
Ì to aaɔ dɔdɔa aaɔ ńzĩa náai vĩ, ɔ̃ ìɔ wɛ́tɛ an yãkɛaɔzi.
Aaì tɔbɔ gɔɔpla, ɔ̃ aaì sãalɛ, aaì wulɛ ga lán gbɛ̃́piiwa, aaì mipɛlɛ lán ése sáowa.
Tó màan sɔ̃o, démɛ a ma ɛɛboi? Démɛ a yã́ pɔ́ má ò dilɛ pãi?
Ɔ̃ Sua gbɛ̃́ Bilidada mɛ̀:
Lua ì a bɛ gwa musu we yãkelesai, kíakɛ dɛ aà yã́ ũ, à kà wà vĩakɛɛ̀.
Aa zĩgɔ̃ɔ lɛ́ vĩe? Ali gupu gbɛ̃́piiɛo lé?
Kpelewa gbɛ̃́ a fɔ̃ bɔ maa Luaɛi? Kpelewa gbɛ̃́ pɔ́ nɔɛ kùlɛ ì a fɔ̃ àɔ ku gbãsĩsaii?
Lá mɔvua lí tɛkɛ iwesasaio, mɛ́ saanaɔ pípiaɛ̀o,
wa gbɛ̃nazĩna pɔ́ dɛ kɔ̀ɔbii ge kɔ̀ɔtɛ̃ ũ yã'o lɔe?
Ɔ̃ Yobu mɛ̀:
N dɔ yɛ̃̀ɛɛsaidelɛn wee? N ɔdà gbãasaidewan wea?
N lɛdà ɔ̃nɔsaidewan wee? N bɔ ń wɛzɛ̃ zɔ̃ɔon wee?
N yã́pi ò ń dé gbãao ni? Démɛ dɔ̀aanɛ n yã́ bee òi?
Gyaadeɔ lɛ́ pelembo ísia ń pɔ́ pɔ́ kú a guuɔ zíɛ.
Bɛda yãe ulɛa Luaɛo, pɔe daaɛ̀ gɛɔbɛlao.
Ì gugbãntoo musu kpálɛ bàlumaa, a tò dṹnia gola síiɔ̃ looa pɔewao.
Ì í ye a bɛ puanau. Ń ípi gbiakɛo luabɛpuanapi lí pũnao.
Ì pɔ́ku mɔvuala, ì luabɛsiana na azĩai.
À iadà ísiaɛ gu'ea lɛ́ zɛlɛu, a dɛ kɔɔ ũ gupua ń gusiao zãnguo.
Tó Lua pũ̀na, gu ì dee, tó à kã̀a, ì bɔ ń saɛ.
À ísia yà ń a gbãao, à kwãsa wìwi ń a dɔ̃ao.
A tò gu wèe ń a lɛ́'ĩanao, à mlɛ̃̀ kɔ̃̀nikɔ̃ni bàwãade zɔ̃̀ɛ ń ɔo.
Aà yãkɛaeɔn we, a yɔɔna wálɛ ma we. Wá fɔ̃ wà aà gɔ̃sakɛyãɔ gbadɔ̃ píio.
Yobu ɛ̀a pɛ̀ a yã́lɛ lɔ à mɛ̀:
Lua ku! À gì yãnakpáia, Gbãapiidepi tò ma pɔ yà.
Gɔɔ pɔ́ Lua ĩ́an wɛ̃nide ku ma mɛu, e ma wɛ̃ni lɛ́u,
yãfaasai a bɔ ma lɛ́uo, máɔ mɔafili vĩo.
Kai! Má o á yã́ mɛ́ kú bauo. E mà gɛ gaò má zɛ ń ma yãnakɛoɛ.
Ma maakɛ ɔ̃ ma zɛò, má bɔ a kpɛo, ma làasoo a ma dayãuo e ma wɛ̃ni lɛ́u.
Lua to gbɛ̃́ pɔ́ íbɛlɛsɛ̀manɔ gɔ̃ lán gbɛ̃vãiwa, aà to gbɛ̃́ pɔ́ fɛ̀lɛmanɔ gɔ̃ lán faasaidewa.
Tó Lua tò a yãmansai ã́nuatò, bɔ́ aà wɛ́ aɔ dɔii?
Lua a swã́sɛ aà wiilɛai gɔɔ pɔ́ wɛ́tɛ̃a aà lèe?
Aà pɔ a kɛ na Gbãapiidewae? Aɔ Lua sisi mɔ̀ɔmɔɔe?
Má Lua gbãa yã́ bɔɔlɛkɛɛ́, má Gbãapiide yãkɛae ulɛɛ́o.
Ápii á è lá a dɛ. Bɔ́yãi álɛ yãpã bɔlɛi?
Baa pɔ́ Lua dìlɛ gbɛ̃́ pãsĩɛn kɛ, zia pɔ́ Gbãapiide dìlɛ gbɛ̃vãiɛ.
Baa tó aà nɛ́ɔ dasi, wa ń dɛdɛ ń fɛ̃ndaoɛ, blɛ ali mɔ́ aà buiɔwao.
Gagyã a aà nɛ́ pɔ́ gɔ̃̀ aà kpɛɔ sɛ́lɛ, aà gyaaɔ nɛ́piɔ ga ɔ́ɔlɔ.
Baa tó à ã́nusu kã̀aaazi lán bùsuwa, mɛ́ à pɔkasa nɔ̀nɔaaazi lán bɛ̀lɛ zɛwa,
gbɛ̃maaɔ mɛ́ aa aà pɔ́piɔ da, yãesaideɔ mɛ́ aa aà ã́nusupiɔ kpaalɛkɔ̃ɛ.
Kpɛ́ pɔ́ a dɔ̀ dɛ lán dã̀nsakpɛwaɛ, lán gudɔ̃ana kolakpɛwa.
A wúlɛ ɔde ũ, ãma a fɛlɛ lɔo, tó aà wɛ́ wɛ̃̀, a e á kú ã́nuau lɔo.
Pɔ́ pɔ́ ì to vĩa ń kṹɔ daaàla lán íwa, zàa gwãasĩna a aà sɛ́.
Gukpɛ ĩ́ana a aà sɛ gɛ̃ò zɛ́a, i aà go a tía.
Lua a kakpálɛwà aà wɛ̃nagwasai, gbɛ̃vãipi i tílɛ àɔ bɔ Lua ɔzĩ.
Wì ɔtaakãaawà, wìɔ fionadadawà e aà go a tía.
Ãnusuyɔ̃kĩi kú, vuabaasakĩi kú lɔ.
Wì mɔsi bɔ tɔɔlɛu, wì mɔgotɛ̃ bɔ gbɛu.
Gbɛ̃nazĩna ì gusia yá, ì tɔɔlɛ yɔɛ e a lɛ́ lɛ́u, ì gbɛ pɔ́ kú gusia níiniiu wɛɛlɛ.
Wì ɛyɔ̃ tɔɔlɛ nɔnau wà zɛbɔ we, gu pɔ́ gbɛ̃e lí bɛbɛ à kauo. Ba wì loowà wà gɛ̃ò ɛpiu.
Blɛ ì bɔlɛ tɔɔlɛwaɛ, ɔ̃ gbɛ̃nazĩna ì tɔɔlɛ títiu lilɛ lá tɛ́ ì pɔ́ lilɛwa.
Safii ku a gbɛɔ guu, vua ku a bùsuti guu.
Bã nɔ̀ɔsonaɔ a zɛ́ dɔ̃o, bleaa lí wɛsi zɛ́pilɛo.
Sɛ̃̀a nɔ̀bɔ tɔdeɔ lí zɛ́pi sɛo, nɔ̀ɔmusuɔ lí bɛbɛuo.
Gbɛ̃nazĩna ì gbɛkão wíwi we, ì gbɛ̀sĩsĩɔ zĩ́lɛ sɔ.
Ì zɛ́ da gbɛu we, ì wɛsi gupi pɔ́ bɛɛɛdeɔlɛ píi.
Ì zɛzɔ̃ swa'iɛ, ì bɔ ń pɔ́ pɔ́ ulɛaɔ gupuau.
Ɔ̃nɔ sɔ̃, wì e má ni? Dɔ̃a kúkĩin mái?
Gbɛ̃nazĩna a bɛɛɛ dɔ̃o, wìli e dṹnia guuo.
Ísi ì mɛ á vĩo, ísia ì mɛ a ku a kĩ́io.
Wa fɔ̃ lú ń vua maaoo, wa fɔ̃ a lɛũkpakɛ ń ã́nusuoo.
A bɛɛɛ dɛ Ofii bùsu vuaa ge safii gbɛ bɛɛɛde ge onisi.
Wa fɔ̃ lɛɛũ ń vuao ge bĩsãgbɛo, wa fɔ̃ a fĩabo ń vua tɛ̃ɛtɛ̃ɛ pɔ́oo.
Wa ɔpua ge gbɛdii yã'o lɔe? Ɔ̃nɔkũa bɛɛɛ dɛ òsowɛɛlɛaa.
Wa fɔ̃ lɛɛũ ń Etiopi bùsu topazaoo, wa fɔ̃ lú ń vua maaoo.
Ɔ̃nɔ ì bɔ má ni? Wɛzɛ̃ kúkĩin mái?
A ulɛa pɔ́piiɛ, baa bã pɔ́ ì vua musu lí a wɛ́pao.
Kaalɛ ń gao ì mɛ, wá swã́ a feena màɛ.
Lua mɛ́ a zɛ́ dɔ̃, aàpi mɛ́ a kúkĩi dɔ̃.
Asa ì gugwa e dṹnia lɛ́waɛ, ì pɔ́ pɔ́ kú zĩ́lɛ e píi.
Kɛ́ Lua gbãa dìlɛ ĩ́anaɛ, mɛ́ à ísia í lɛ́ dàɛ̀,
kɛ́ à lou ikoyã dìlɛ, mɛ́ à zɛbɔ̀ loupilɛaɛ,
zĩbeezĩ à ɔ̃nɔ laai gwà à a maabò, a dìlɛ, ɔ̃ à a sáaukpà.
Ɔ̃ a ò gbɛ̃nazĩnaɔnɛ: Vĩakɛa Diiɛ mɛ́ ì mɔ́ ń ɔ̃nɔo, mikɛ̃a yãvãiwa mɛ́ ì ń wɛ́ kɛ̃́.
Yobu ɛ̀a pɛ̀ a yã́lɛ à mɛ̀:
Tó má e màɔ ku ma kua yãa gɔɔ pɔ́ Lua lɛ́ ma dɔ̃́awa lé!
Gɔɔ bee aà filia ìɔ dia ma mi'aɛwaɛ, ɔ̃ miɔ bɛ aa gupuau gwã́.
Gɔɔ bee má kú ma gɔɔ soplawa, Lua gbɛ̃naɔn wá ũ ma ua.
Gɔɔ bee Gbãapiide kumanɔɛ, ma nɛ́ɔ liaamazi.
Gɔɔ bee vĩ dimaziɛ, mɛ́ ma gu gbɛde ku bɔ̀, nísi dìɛ.
Tó ma gɛ wɛ̃́lɛ bĩ́ibɔlɛu, ge ma zɔ̃lɛkĩi kũ̀ gãaɛ,
tó málɛ mɔ́, ɛ̀waasoɔ ì gubɔmɛɛɛ, maezɔ̃ɔɔ ì fɛlɛ aaɔ zɛaɛ.
Gbɛ̃zɔ̃ɔɔ ì kɛ kyɔ̃́, aaì ɔku ń lɛ́wa.
Dɔaanaɔ yã'o ì busa, an lɛ́ ì gɔ̃ kpaaũa.
Gbɛ̃́ pɔ́ swãsɛ̀ ma yã́i ì ma tɔnasi, gbɛ̃́ pɔ́ wɛsìmalɛ ì ma sáaukpa.
Asa ma taaside pɔ́ wiilɛ̀ mìsi ń tonɛo ń gbɛ̃́ pɔ́ ɔdamade vĩoo.
Gbɛ̃́ pɔ́ kú ga lɛ́zĩ samaa'òmɛɛ, má tò gyaa gbɛ̃ando guladɔ̀a.
Ma yãkɛa a zɛ́wa dà pɔkasa ũ, maakɛa dɛmɛɛ ulada ũ fùa ũ.
Vĩ̀aɔ wɛ́n ma ũ, ɛɛɔ gbán ma ũ,
taaside maen ma ũ. Kɛ́ wàlɛ yã́gɔ̃gɔ̃ ń nibɔo, ma lɛdau.
Ma faasaideɔ kãnkãnaɔ ɛ̀'ɛ, ma gbɛ̃́ pɔ́ kpá aà lɛ́zĩ gà má bɔ̀.
Ɔ̃ ma mɛ̀ ma gɔɔ aɔ dasi lán ũfãawaɛ, mí ga niɛ guu ma bɛ.
Ma zĩ́na a í le, fíi iɔ kpa ma gɔ̃naɔwa gwã́.
Ma gawi aɔ diadiɛ, ma sá iɔ naa ma ɔzĩ dafudafu.
Wì zɛ wà swãdɔ ma yã́i, wì kɛ kílikili wà ma lɛdama ma.
Ma yã'oa gbɛa gbɛ̃e lí yã'o lɔo, ma yã́ mɛ́ ì tɔ̃́má.
An wɛ́ ìɔ dɔmazi lá an wɛ́ ìɔ dɔ louziwa, aaìɔ lua ma yã́i lá wìɔ lua káabuan louziwa.
Tó ma yamɔsɛkpàmá, ì bɔ ń saɛ, ma oa weeama ì kɛnɛ́ na, gbɛ̃e lí fɔ̃ tò ma oosìsio.
Ma zɛmikũ̀nɛ́, má kú ń guu dɔaana ũ. Má dɛ pɔsiadeɔ nɔ̀sɛninina ũ lá kía ìɔ kú ń a ìwaɔwa.
Tiasa ma gɔ̃ pɔ́ yáalɔa ũ gbɛ̃́ pɔ́ aai kamawaoɔnɛ, gbɛ̃́ pɔ́ an maeɔ bɛɛɛ i ka aa yãalɛ ń ma gbɛ̃ɔo.
Bɔ́ gbɛ̃́piɔ wòmɛɛi? Aa yɛ̃̀ɛɛ vĩ lɔo.
Aa gɔ̃̀ kóũkoũnnɔ nɔana ń pɔ́kɛ̃sãmao yã́i, aaì blɛ wɛɛlɛwɛɛlɛ gugiiu, aaì i gugbaigbaiu.
Aaì libɛɔ wɛɛlɛ sɛ̃u, lízĩna mɛ́ ń pɔblea ũ.
Wà ń yá ń gbɛ̃́ɔ guuɛ, wà wiidɔ̀má lá wì kɛ kpã́iɛwa.
Aaìɔ ku swa gbã́oɔ guu ń tɔɔlɛ ɛɔ ń gbɛ̀'ɛɔ.
An wii ìɔ dɔ lákpɛu, aaì fĩfĩkɔ̃wa sɛ̃ zíɛ.
Gbɛ̃pãɔnɛ, tɔsaideɔnɛ, wà ń yá ń bùsuuɛ.
Tiasa ma yã́ mɛ́ gɔ̃̀nɛ́ lɛ ũ, ma gɔ̃nɛ́ láanipɔ ũ.
Aa ye ma gĩyãio, aaì bɔmɛɛ zã̀, an lɛ́'ikaaa líɔ kpaagui vĩo.
Za gɔɔ pɔ́ Lua ma sá ìlo à ma busa, aaìɔ ma yã'o ma wáaɛ.
Gbɛ̃vãipiɔ fɛ̀lɛmanɔ ma ɔplaai, aaìɔ gbá zɔ̃zɔ̃mɛɛ, ma kaaũa zɛ́ ɔ̃ aaìɔ wɛɛlɛ.
Aaì zɛzɔ̃mɛɛ, aaì dɛ̃ɛka wà e ma bɔlia, an gbɛ̃e bàa kú ń dɔamalɛoo.
Aa gufɔ̃̀ wàu, aalɛ mɔ́, aa dɔ̀dɔkɔ̃wa gu pɔ́ aa yàapiu.
Sɔ̃ kɛ̃̀magu, ma bɛɛɛ gɛ̃̀zɛa ń ĩ́anao, ma kuana sã̀alɛ lán luabɛpuanawa.
Tiasa ma wɛ̃ni lɛ́ gɛ̃zɛa, ma si wɛ́tɛ̃au sa.
Wãwã ìɔ ma wá wí gwãasĩna, wãwãpi ìɔ swaa kĩkĩa kã́mabosai.
Lua ma pɔkasa kã̀aa a kũ̀ gbã́ugbãu, ɔ̃ ma ulatao lɛ́ ma kòlo wí.
À ma zu bɛ̀lɛau, ma gɔ̃ lán bùsuti ge túfuwa.
Lua, mi wiilɛnzi, nili weao, mi fɛlɛ zɛ, wɛ́ ni ma gwaò.
Ni liaamanɔ pãsĩpãsĩ, ni fɛlɛmanɔ ń n gã̀sa gbãao.
Ni ma sɛ ǹ ma gbaɛ ĩ́anau, ni to ma sãalɛ zàa'ĩanau.
Má dɔ̃ kɛ́ ńyɔ̃ ma kpa gaiɛ. Gbɛ̃́pii bɛɛ!
Gbɛ̃́ pɔ́ wìwi lí ɔdɔnzio lé? Gbɛ̃́ pɔ́ sì wɛ́tɛ̃au ì wiilɛnziɛ.
Mi ɔ́ɔlɔ gbɛ̃́ pɔ́ yã́ ń léɔnɛo lé? Mi pɔsia kɛ wɛ̃nadeɔnɛo lé?
Kɛ́ ma wɛ́ dɔ maai, ɔ̃ ma vãi è. Málɛ gupua dã́, ɔ̃ gusia mɔ̀a.
Ma nɔ̀sɛ líɔ daa doũo, wɛ́tɛ̃a miɔ e'e lá gu lɛ́ dɔ.
Miɔ bɛ sínkpaũkpaũ, i kɛ ĩatɛ̃ yã́i no. Mi fɛlɛ zɛ bíla guu mà wiilɛ.
Ma gɔ̃ kɔ̃gbɛ̃ ũ ń gbɛ̃gbonaɔ, taataaɔ gbɛ̃nan ma ũ.
Ma mɛbaa siakũ̀, àlɛ bɔ sɔu, ma mɛ lɛ́ pí, àlɛ pusu bɔ.
Ma mɔɔna gɔ̃̀ pɔsiakɛbɔ ũ, ma kulɛ'ɔ dàkɔ̃i ń ɔɔlɔnaɔ.
Má dìlɛ ma wɛ́ɛ asu àɔ biibiia wɛ̃́ndiaɔwao.
Lua kua za musu, ài kpele wì ewài? Asea kpele Gbãapiide ì kɛnɛ́i?
Faasaide lí wɛ́tɛ̃a eo lé? Kìsia lí vãikɛna leo lé?
Lua lɛ́ ma yãkɛaɔ eo lé? A ma gbásɛa lɛ́ dɔ̃o lé?
Miɔ bɛ ń mɔafilio yã̀? Ma kɛ̀sɛ lɛɛũ ń gbɛ̃sãsãao yã̀?
Lua, ma yɔ̃ a zɛ́wa ǹ ma gwa, tó má kú tàaesai.
Tó ma pãzɛa, mɛ́ pɔ́ pɔ́ ma wɛ́ lɛ́ eɔ lɛ́ ma sɔ̃ ble, ge tó ma ɔ ku yãvãie guu,
to gbɛ̃pãleɔ pɔ́ pɔ́ má tɔ̃̀ɔ ble, aai pɔ́ pɔ́ má bàɔ bilɛbilɛ.
Tó ma nɔɛ bĩikɛ̀ ma sɔ̃u, tó ma a gbɛ̃́dee kpɛɛlɛ baa vĩ̀vĩ aà nɔ yã́i,
to gbɛ̃pãleɔ gbada ma nawa, to aàɔ kĩna kɛ gbɛ̃pãleɛ.
Asa tó ma yã́pi kɛ̀, dɔ́ɛ'ĩiɛ, duuna pɔ́ kà wà a yã́gɔ̃gɔ̃ɛ.
Yã́piá tɛ́ pɔkaalɛnaɛ, dɔ̃ à kũ̀ ma buapɔ́ɔwa, i ma pɔ́ɔ bilɛbilɛ.
Tó ma gɔ̃ɛ ge nɔɛ zĩkɛna yãvĩmanɔ, tó mi gɔ̃́gɔ̃ a zɛ́wao,
kpelewa má kɛ, tó Lua fɛ̀lɛmanɔ yã́pi yã́ii? Tó à mɔ̀a, kpelewa má oɛ̀i?
Lua pɔ́ ma ikàsa nɛasakpɛu mɛ́ ade ikàsa sɔ̃o lé? Lua doũpi mɛ́ wá baade kɛ̀ a da nɔ̀sɛuo lò?
Tó ma gi pɔ́ pɔ́ taaside lɛ́ a nidɛ kpáiwà, tó ma gi gyaa gbɛ̃ando wɛgwai,
tó ma blɛblè ma a ta sã̀sã, mɛ́ mi kpa tonɛ pɔ́ gwana vĩowao, tɔ̀ɔ!
Aawo! Za ma ɛ̀waasogɔɔ tonɛɔ maen ma ũ. Za gɔɔ pɔ́ ma bɔ ma da nɛasakpɛu gyaa gbɛ̃andoɔ dɔnlɛden ma ũ.
Tó ma gbɛ̃e è, ĩ́ana lɛ́ aà dɛ, ge ma wɛ̃nade è, a zwãa vĩ à kualao,
mɛ́ mi a sãɔ kã́ pɔkasa kuaàla aà mɛ kɛ̀ lɔ́ɔlɔɔũ à gbàsa samaa'òmɛɛo,
tó ma gbãamɔ̀ nɛtonɛɛ, kɛ́ má dɔ̃ wa zɛmanɔ yã́i,
Lua to ma gãu golɛ à lɛ́lɛ, ma gã̀sĩ i wo a pɛ́kĩi.
Má Lua ĩadama vĩa vĩ, aà zɔ̃ɔkɛ yã́i má fɔ̃ yã́ bee taa kɛo.
Tó vua ma gbãa'èwà, tó ma mɛ̀ vua tɛ̃ɛtɛ̃ɛ má a náai vĩ,
tó ma àizɛɛ zɔ̃ɔ ma pɔ dɔwà, ɔda pɔ́ gɛ̃̀ ma ɔzĩpi,
tó ĩatɛ̃ tɛkɛa ma wɛpɛ̀wà, ge mɔvua táa'oa ń a kɛfɛnkɛo,
ɔ̃ an yã́ lɛ́ ma sɔ̃ ble tɛɛtɛɛ, tó ma lɛpɛ̀ ma ɔwa ma fɔkpàomá,
beeá duuna pɔ́ kà wà a yã́gɔ̃gɔ̃ɛ, mɔafilikɛa Lua Musudeɛn we.
Mi pɔnakɛ ma zangude músi'ea yã́ musuo, mi aà yáalɔ kɛ́ yã́ aà lè yã́io.
Mi we ma duunakɛ̀ ma aà kào.
Démɛ pìlaa, i nɔ̀ɔ so à kã̀o ni? Ma bɛdeɔ mɛ́ ma seeladeɔ ũ.
Ma bɛ zɛ́ ìɔ wɛ̃a nibɔɔnɛ, mili we gɛ̃zɛa ì gãaɛo.
Ma lakà ma tàaeɔla lán Adamuwae? Ma a duuna ùlɛ yã̀?
Bíla zɔ̃̀lɛa, ɔ̃ vĩa ma kũ ma fua yã'oe? Mi gí bɔi kpɛ́u sakaamagu yã́io.
Ée! Démɛ a ma yã́ɛ maai? Ma zɛò. Gbãapiide yã́pi zã́sia sa. Lua pɔ́ yãvĩmanɔpi aà kɛ̃ láu.
Má lápi da ma gã̀uɛ, mí kpá fùa ũ,
mí gɛowà mà yã́ pɔ́ má kɛ̀ɔ dau mà siuɛ̀ píi, mí sɔ̃aàzi lán kíawa.
Tó ma bú lɛ́ wiilɛa, mɛ́ a gbaanaɔ lɛ́ ɔ́ɔlɔmɛɛ,
tó mi tɔɔlɛpi fĩaboo mɛ́ ma a blɛ blè, ge tó ma gbɛ̃́ pɔ́ aa vĩ yãaɔ dɛ̀dɛɛ,
Lua to lɛaa bɔlɛ mase gɛ̃ɛ ũ, papaa sɔ̃ ése gbɛu. Yobu yã́ lɛ́n we.
Ɔ̃ gbɛ̃ɔn àaɔ̃piɔ kã́mabò, aai yã́zãsi Yobuwa lɔo, asa à azĩa dìlɛ gbɛ̃maa ũɛ.
Ɔ̃ Buzu gbɛ̃́ Balakɛli nɛ́ Ɛlihu, Laũ bui pɔ pà. Aà pɔ pà Yobuzi, asa à yãnakpà azĩawaɛ, i kɛ Lua no.
Aà pɔ pà Yobu gbɛ̃na gbɛ̃ɔn àaɔ̃ɔzi lɔ, asa aa aà tàae èɛ, ãma aai fɔ̃ yã́zãsìwào.
Ɛlihu lɛ́ ń dã́ e aa yã'ò wa làa, kɛ́ an zi dɛaàla yã́i.
Kɛ́ a è gbɛ̃ɔn àaɔ̃piɔ i fɔ̃ yãe wè Yobuwa lɔo, ɔ̃ aà pɔ pà
à mɛ̀: Ɛ̀waason ma ũ, gbɛ̃zɔ̃ɔɔn á ũ, bee yã́i ma azĩa bùsaiɛ́, vĩa ma kũ, mi e ma a dɔ̃a òɛ́o.
Ma mɛ̀ a maa gbɛ̃zɔ̃ɔɔ yã'oɛ, à kũ̀ gbɛ̃ ziɔ ɔ̃nɔ danɛ́ɛ.
Ãma Lua Nisĩna mɛ́ ì gbɛ̃́ wɛ́ kɛ̃ɛ̀, Gbãapiide lɛ́'ĩanapi ì aà gba ɔ̃nɔ.
I kɛ gbɛ̃zɔ̃ɔɔ mɛ́ ɔ̃nɔ ńtɛ̃ɛo, i kɛ gbɛ̃ ziɔ mɛ́ líɔ yã́zɛde dɔ̃o.
Bee yã́i ma mɛ̀ à ma yãma sa, mapi, má a dɔ̃a o sɔ̃.
Ma sɔ̃aázi gɔɔ pɔ́ álɛ yã'o, ma swãkpà á ɔ̃nɔyãi gɔɔ pɔ́ álɛ yã́zãsikɔ̃wa.
Ma laaidɔ̀ á yã́wa maamaa, ãma á gbɛ̃e i Yobu ɛɛboo, i e yã́zãsìwào.
Ásu àɔ mɛ á ɔ̃nɔ kào, sema Lua aà fu, i kɛ gbɛ̃nazĩna no.
Lá Yobu i a yã́ dɔdɔmɛɛo, má wewà lá á òɛ̀wao.
Aa bílikɛ̀, aalɛ wewà lɔo, aa yãe vĩ wà oɛ̀ lɔo.
Aalɛ yãe oo, máɔ sɔ̃́ańzi lɔo, aa zɛa we, aa kùa yã'okĩiwa.
Mapi, má a pɔ́ o sɔ̃, mámɛ má a dɔ̃a o sɔ̃.
Asa má yãvĩ dasi mà o, yã́piɔ lɛ́ ma nɔ̀sɛ pũna.
Aa ku ma guu lán vɛ̃ɛ pɔ́ kú tùu bũu guuwa, má ye pũna lán vɛ̃ɛ tùu dafuwa.
Sema mapi mà yã'o, ma mɛ i su, sema mà fɛlɛ mà wewà.
Má gbɛ̃́ bɔbɔ'ɔsio, má gbɛ̃́ kɛkɛ ń lɛ́oo.
Tó má gbɛ̃kɛkɛa ń lɛ́o dɔ̃, ma Kɛna a ma sɛ tamanɔ gɔ̃̀ɔɛ.
Ma yãma sa Yobu, swã́kpa ma yã'oai.
Gwa, ma bɔ ń yã́o sa, a dɔ ma lɛ́u.
Ma yã́ɔ lɛ́ bɔ ma nɔ̀sɛmaa guuɛ, málɛ yã́ pɔ́ má dɔ̃ o ń nɔ̀sɛmɛndoo.
Lua Nisĩna ma kɛ, Gbãapiide lɛ́'ĩanapi ma gba wɛ̃ni.
Tó ńyɔ̃ fɔ̃́, yãwea, sɔukɛ, ní yã́zãsia.
Má kɛ́, má doũnnɔ Luaɛɛ, à gĩtɔ̀ à ma kɛò sɔ̃ɛ.
Ńsu vĩakɛmɛɛo, má ɔtɔ̃ma gbãao.
Ń ò ma swã́ mà, má mà n yã'ò n mɛ̀,
ń tàae vĩo, ń zɛ̃a, ń kú gbãsĩsai, ń yãvãi vĩo.
Ɔ̃ Lua íbɛlɛsɛ̀nnɔ, à n dilɛ a wɛ̀lɛ ũ.
Ì galakpanɛ, ìɔ n tàasika n yãkɛa píi guu.
Málɛ onɛ, n yã́ bee nao, asa Lua zɔ̃ɔ dɛ gbɛ̃nazĩnaa.
Bɔ́yãi ńlɛ zɔadɔ Luawa kɛ́ ìli yã́zãsi gbɛ̃nazĩnawao ni?
Lua ì yã'o gɛ̃n doɛ, ìli a gbɛsisio.
Ì yã'onɛ́ wɛ́pungu'ea ge nana guu gwã́, gɔɔ pɔ́ i niazĩde kpà gbɛ̃́ɔla, aalɛ ipi o ń wúlɛkĩi.
Ɔ̃ ì yã'o ń swã́u, ì to vĩa ń kṹ ń ĩadama yã́o,
kɛ́ gbɛ̃́ɔ e mikɛ̃ yãvãiwa, mɛ́ aasu ĩ́anadão.
Ì gínɛ́ màa aa ta miau, ì kpánɛ́ wà ń dɛdɛ ń fɛ̃ndao.
Ì gbɛ̃́ toto ń wawãwão aà wúlɛkĩi, ì ĩakpaaàzi kã́mabosai,
ɔ̃ pɔblea ì kɛɛ̀ bɔlɔ ũ, ìliɔ ye a pɔeã blɛi seo.
Aà mɛ ì ibaba, aà wá pɔ́ ulɛa yãa ì bɔ gupuau sa,
e aà wɛ̃ni kãikũ ń miao, àlɛ sɔ̃ malaika gbɛ̃dɛnaɔzi.
Ń beeo tó a malaika vĩ kɔ́ɔ ũ, gbɛ̃́ pɔ́ dɛ gbɛ̃ɔn ɔ̀aa sɔoɔla, a yã́ pɔ́ zɛvĩ ɔlɔɛ̀,
i sùuukɛaànɔ à onɛ́: Ásu to aà ta miauo, ma aà misia zɛ́ è.
Aà mɛ i dafukũ lán nɛ́tɛ̃nawa, iɔ tɛkɛ lán ɛ̀waasowa,
i wabikɛ Luawa, i kɛaànɔ na. Tó a è Lua a wɛgwà, a kúkuakɛ, Lua i ɛa to aàɔ naanɔ.
A gɛ́ gbɛ̃́ɔ kĩ́i, i mɛ: Ma duunakɛ̀ ma yã́zɛde fuangbà, ɔ̃ Lua i a fĩabomɛɛo.
À ma mìsi, mi ta miauo, málɛ pɔnakɛ aà gupuau sa.
Ń èa? Lua ì yã́ beeɔ kɛ píi, ì kɛ gbɛ̃́ɛ gɛ̃n pla, baa gɛ̃n àaɔ̃.
Ì aà si gawa, kɛ́ gupua wɛ̃nide e biiwà.
Swã́kpa ǹ ma yãma, Yobu, ǹyɔ̃ n lɛ́ kpaaũ, mapi má yã'o.
Tó ń yã'oa vĩ sɔ̃, o, asa má ye mà yãnakpama.
Tó ń vĩ sɔ̃o, ma yãma. Nílɛ mà ɔ̃nɔ danɛ.
Ɛlihu pɛ̀ a yã́lɛ à mɛ̀:
Á ɔ̃nɔnaɔ, à ma yãma! Á yãdɔ̃naɔ, à swã́kpa à ma!
Asa swã́ ì yã́ dɔ̃kɔ̃ɛ, lá lɛ́ ì blɛ dɔ̃kɔ̃ɛwaɛ.
Wà zɛ ń yã́zɛdeo, wíɔ yãmaa dɔ̃ wá zãnguo.
Yobu lɛ́ mɛ á tàae vĩo, ɔ̃ Lua lɛ́ gí a yãnakpáiwà.
À mɛ̀ ń a yã́ nao, Lua lɛ́ a dilɛ ɛɛde ũɛ, ń a tàaesaidekɛo a bɔá fɔ̃naɛ.
Démɛ kú lán Yobuwa dɔ́ɛa ń Luao ìɔ dɛ aà imia ũi?
À gbɛ̃kpà ń duunkɛnaɔ, à bɛ̀bɛ ń vãikɛnaɔ.
Asa ì mɛ̀ gbɛ̃́ wɛɛlɛa a yã́ ká Luagu ài vĩo.
Á nɔ̀sɛdeɔ, à ma yãma! Yãdɔɔsai i kɔ̃'e ń Luaoo, Gbãapiide lí yãvãikɛo.
Ì fĩabo baadeɛ a yãkɛawaɛ, gbɛ̃́pii zĩa yã́ ɔ̃ ì wiɛ̀ a musu.
Lua lí yãdɔɔsai kɛo fá! Gbãapiide lí yã́zɛde fuangbao.
Démɛ aà dìlɛ dṹnia kía ũi? Démɛ dṹnia bṹu nàɛ̀ aà ɔzĩi?
Tó à zɛ̀ò à nisĩna ń ĩ́an wɛ̃nideo si baadewa,
gbɛ̃́pii a gaga gɔ̃̀ɔɛ, gbɛ̃nazĩna i ɛa gɛ̃ tíu.
Yobu, tó n ɔ̃nɔ kà, yã́ɛ bee ma, swã́sɛ ma yã́i.
Gbɛ̃́ pɔ́ ye yã́zɛdeio a kɛ dɔaana ũe? Lua zɔ̃ɔ mɛ́ a maa, ɔ̃ ńyɔ̃ yãdaaàlaa?
Luapi ì o kíaɔnɛ, pɔ́ giaɔ, ì o kíabuiɔnɛ, gbɛ̃vãiɔ.
Ìli kíaɔ dilɛ ńdoao, ìli zɛ ń ɔdeɔ à bɔ̀ taasideɔ kpɛo, asa ampiiá aà pɔkɛaɔnɛ.
Aaì gaga kã́ndo wɛɛdo, aaì gbãsĩlɛ aa gɛ̃zɛa, zɛdeɔ ì ã́nuato gbɛ̃nazĩna ɔ sai.
Lua ì wɛ́tɛ gbɛ̃nazĩnaɔ yãkɛai, lá aalɛ gbásɛ, ìɔ e píiɛ.
Gusia ge gusisie ku kɛ́ vãikɛna ulɛuɛ̀o.
Lua lí gbɛ̃́ lala yã́i à gbasa yãdaaàlao.
Ì zɛdeɔ wíwi yã́gɔ̃gɔ̃ańnɔ sai, ɔ̃ ì gbɛ̃pãleɔ dilɛ ń gbɛu.
Kɛ́ ìɔ ń yãkɛaɔ e yã́i, ì ń fuangba gwãasĩna à ń wíwi.
Ì ń wɛtã ń vãi yã́i gupuau,
kɛ́ aa bɔ̀ aà yã́ kpɛ, aai laaidɔ aà yã́wao yã́i.
Aa tò pɔesaideɔ wii Lua lè, ɔ̃ à wɛ̃nadepiɔ wii mà.
Lua nílɛa kpɛ̃́, démɛ a fɔ̃ aà tàae ei? À azĩa kpàgui, démɛ a bɔwài? A iko vĩ bui píiwa ń baadeo,
kɛ́ luayãdansai su kpalable, i kɔ̃nikɛ gbɛ̃́ɔnɛo yã́i.
Tó gbɛ̃́ ò Luaɛ tàaeden a ũ, á yãdɔɔsai kɛ lɔo,
yã́ pɔ́ á dɔ̃o Lua dadaɛ, tó a duunakɛ̀ yãaɛ, á kɛ lɔo.
Lua a ĩadawà yã̀? N Lua tàae è, ń è kpelewa ni? Lá ńlɛ e, o, n yã́ɛ, i kɛ mámɛo.
Nɔ̀sɛdeɔ òmɛɛ, ɔ̃nɔna pɔ́ aa ma yãmàɔ mɛ̀,
Yobu lɛ́ yã́ pɔ́ á dɔ̃o o, aà yã'oa dɔ̀ɔ vĩo.
Yobu ĩadama aɔ gɛɛ, asa àlɛ yã́zãsi lán gbɛ̃vãiwaɛ.
Àlɛ tàae kã́fĩ duunaa, àlɛ ɔtaalɛ wá guu, àlɛ lɛnakasa Luaɛ.
Ɛlihu ɛ̀a pɛ̀ a yã́lɛ à mɛ̀:
Kɛ́ n mɛ̀ Lua a yãnakpama, ɔ̃ n ɛa n mɛ̀ bɔ́ ài kua duunasai vĩi, ge bɔ́ má sɛ́lɛ a guui, ńlɛ e yã́ pɔ́ ń bɛopi maa yã̀?
<range>
Mpi ń n gbɛ̃́ɔ, má yã́zãsiwá.
Wɛ́sɛ ǹ luabɛ gwa, gwa lá luabɛpuana zã̀nnɔ mɛ̀!
Tó n duunakɛ̀, bɔ́ a wo Luawai? Tó n tàae lɛ́ diadi, bɔ́ a biwài?
Tó ń kú n dɔ̀ɔwa, bɔ́ ńlɛ aà gbai? Bɔ́ àlɛ emai?
N gbɛ̃́deeɔ ɔ̃ n vãikɛa ì pɔ́ womá, n gbɛ̃nazĩn deeɔ ɔ̃ n maakɛa ì àikɛnɛ́.
Gbãamɔanɛ́ pãsĩ ì to wà wiilɛ wà mɛ wá sí gbɛ̃́ taiinkɛnaɔwa.
Ãma an gbɛ̃e lí mɛ Lua a Kɛna ku máɛo. Ɔ̃mɛ ì to wàɔ lɛtɛ̃ dɔ gwã́,
ì yãdawɛ̃ɛ dɛ nɔ̀bɔɔla, ì wá gba ɔ̃nɔ dɛ bãɔla.
Tó wà wiilɛ̀wà, ìli yãmamáo, kɛ́ gbɛ̃vãipiɔ ìɔ dɔ́ɛwà yã́i.
Wii pãɛ! Lua lí swã́sɛio, Gbãapiide lí ń yãdao.
Baa kɛ́ n mɛ̀ ni wɛsiaàlɛo, n yã́ aà kĩ́i lè, sɔ̃́aaàzi.
Kɛ́ àlɛ pɔkũmabɔbɔmá tia kɛ́wao ɔ̃ ńlɛ e àlɛ tàae pɔ́ wa kɛ̀ɔ yãdaoɛa?
Beewa Yobu yãpã ò, à yã́ pɔ́ á a gbadɔ̃o bɔ̀lɛ.
Ɛlihu ɛ̀a pɛ̀ a yã́lɛ à mɛ̀:
Mɛnakɛ yɔɔ, mí ɛa onɛ yã́ pɔ́ tò Lua yã́ mɛ́ kú.
Mí bɔnɛ ń ma dɔ̃a pɔ́ i bɔ kãioo, mí yãnakpa ma Kɛnawa.
Ǹyɔ̃ dɔ̃ sã́asã kɛ́ ma yã́ ɛɛ vĩo, ma ɔ̃nɔpaɛmade má kunnɔ.
Lua zɔ̃ɔ, kási ìli saka gbɛ̃eguo, a zɔ̃ɔ, yã́ pɔ́ à zɛ̀ò lilɛa vĩo.
Ìli gbɛ̃vãi to aàɔ kuo, ì yã́gɔ̃gɔ̃ wɛ̃nadeɔnɛ a zɛ́waɛ.
Aà wɛ́ lí go gbɛ̃maaɔwao, ì ń kpá kpalau ń kíaɔ sãnu, ì to aaɔ kible gɔɔpii, aai tɔbɔ.
Tó wà gbɛ̃́ɔ yèye ń mɔdaonaɔ, tó wà wɛ́tɛ̃a ba kã̀nɛ́,
Lua ì yã́ pɔ́ aa kɛ̀ɔ onɛ́, ɔ̃ aai dɔ̃ kɛ́ wà dɔ̀ɛwà, wà tàaekɛ̀ɛ̀.
Ì ń swã́ busanɛ́, kɛ́ aa e yãma yã́i, ì dilɛnɛ́ aa mikɛ̃ yãvãiwa.
Tó aa aà yãmà mɛ́ aa zɔblèɛ̀, aa láa maa, aai ká ń gɔɔwa ń namao.
Tó aa gì mai, wa ń dɛdɛ ń fɛ̃ndaoɛ, aa kpagua dɔ̃a kɛ̃́sãma yã́i.
Luayãdansaiɔ ìɔ ĩ́ikũa ń sɔ̃u, baa tó Lua ń yé ń mɔdaonaɔ, aali awakpaɛ̀o.
Aaì ɛɛ wà gaga ń ɛ̀waasogɔɔ lán gɔ̃ɛ káaluaɔ gaawa.
Lua ì to wɛ̃na gbɛ̃́ le kɛ́ à aà bɔ yã́iɛ, ì to wà gbãamɔ gbɛ̃́ɛ, kɛ́ aà swã́ e busa.
Màa àlɛ n sisi à n bɔ n yooyeau, i gɛnnɔ dɛ̀ɛpookĩi, ní gɔ̃ nzĩaɛ dɔdɔa, n táabũnu aɔ fòona vĩo ń blɛ maaɔ.
Lua tàae'ea lán gbɛ̃vãiwa lɛ́ í sima, n aà tàae è, ɔ̃ àlɛ n swãgaga.
Laaika kɛ́ àizɛɛ su n wɛ́ bleo, ńsu to gbagusaɛ zɔ̃ɔ n làasoo liaao.
N wiilɛa a fɔ̃ n bɔ taasiue? Baa ń dɛ̃ɛ sa pɔ́ ńlɛ kao píi.
Ńsu gwãasĩna nidɛo, gbɛ̃nazĩna ã́nuatoa gɔɔpi.
Laaika zɛa ń vãioi, asa wãwãpi n le kɛ́ ǹ kɛ̃ vãiwa yã́iɛ.
Lua dɛ pɔ́piia a gbãa yã́i. Démɛ yãdanɛde ũ laaàwai?
Démɛ aà yãkɛaɔ zɛ́ kàlɛɛ̀i? Démɛ a fɔ̃ oɛ̀ à vãikɛ̀i?
To aà zĩ maaboa àɔ dɔngu, aà yã́ pɔ́ wà lɛdàò wì sipiɔ.
Gbɛ̃́pii wɛsì aà pɔkɛapiɔlɛ, baade lɛ́ gwa kãaa.
Lua dɛ pɔ́piia, aà zɔ̃ɔkɛ dɛ wá dɔ̃ala, wa fɔ̃ wà aà wɛ̃ dɔdɔ wà a lɛ́ dɔ̃o.
Ì í pusu gálɛ suowa, ɔ̃ ì to à ma lou ũ à ɛa ta swai.
Ì to lou sisi à kwɛ à í zɔ̃ɔ bɔ gbɛ̃nazĩnaɔnɛ.
Démɛ lousisia daa gua yáasi dɔ̃i? Démɛ aà kɔ̃fĩ gbãa bɔkĩi gbadɔ̃i?
Gwa! Ì to loupilɛa dagua, a gupua ì kúlɛ ísiaa e títiu.
Ì kibleò bui píiwa, ì blɛ kpaomá àɔ dińzi.
A loupilɛa naa a ɔzĩ, ɔ̃ ì pɔ́ pɔ́ a yei aà suwà oɛ̀.
Aà kɔ̃fĩ ìɔ aà baokpa, baa pɔtuoɔ ì dɔ̃ kɛ́ à kà kãi.
Zàa'ĩana ì to sɔ̃ kɛ̃magu, ìɔ vĩ kpòkpokpo.
À swã́kpa à aà lɔɔ ma, àlɛ pũna, louvĩa lɛ́ bɔ aà lɛ́u.
Ì loupilɛa gbaɛ musu gupiiu, ì pílɛpilɛ e dṹnia lɛ́wa.
A gbɛa ì pala gbã́ugbãu, ì pũna ń a zɔ̃ɔkɛ lɔɔo. Tó aà lɔɔ dɔ, ìli a pílɛa zùukɛo.
Lua pũnaaá yãbɔnsaɛɛ, ì yãzɔ̃ɔkɛ, wá fɔ̃ a gbadɔ̃o.
Ì o lougbɛɛ aà kwɛ dṹniau, ì o louɛ aà ma ń gbãao.
Ì tó gbɛ̃́pii go azĩa gĩa, kɛ́ baade e dɔ̃ ámɛ álɛ zĩkɛ we.
Sɛ̃̀a nɔ̀bɔɔ ì tá ń tòou, aaɔ ye ń ulɛkĩi.
Zàa'ĩana ì bɔ a kpɛ́u, ì to ĩ́an niɛ bɔlɛ.
Lua lɛ́'ĩanapi ì to í i, í pɔ́ kálɛ nài i gɔ̃ lán lougbɛwa.
Ɔ̃mɛ ì í aso di luabɛpuanaɛ, ɔ̃ ì to lou àɔ pílɛpilɛ a guu.
Lousisia ìɔ bilɛbilɛkɔ̃u lá a dìlɛɛ̀wa, ɔ̃ ì da dṹniaa píi lá a òwa.
Ì mɔ́ ń a píio gotɔ̃ama ũ ge tɔɔlɛ nínia gbɛ̃kɛkɛaɛ ũ.
Yã́ɛ bee ma Yobu, zɛ ǹ Lua dabudabuɔ gwa.
Ń dɔ̃ lá Lua ì yãdilɛ pɔ́piɔnɛa? Ń dɔ̃ lá ì to lou pílɛa?
Ń dɔ̃ lá lousisia ìɔ looa musua? Lua dɔ̃apaɛmade mɛ́ dabudabupi kɛ̀.
N gbɛ̃́ pɔ́ niɔ yɔ n pɔkasaɔ guu, tó guantɛ̃na lɛ́ mɛ'ɔ̃ tɔɔlɛwa,
ńyɔ̃ fɔ̃ ɔli musuu laaàwaa? Luabɛpi gbãaɛ lán mɔ̀ díiwa.
Yã́ pɔ́ wá o Luaɛ dawɛ̃ɛ. Wá yã́zɛkalɛa dɔ̃o wá wɛ́sia yã́i.
Wa oɛ̀ má ye mà yã'oɛ̀ yã̀? Gbɛ̃e a we o wà a dɛ tiaa?
Ĩana fɛ̀lɛ luabɛpuana yà, ĩatɛ̃ bɔ̀ musu sa, wɛ́ lɛ́ dɔwào, a gbãa kɛ̀ zài.
Luabɛtɛ̃ana bɔ̀ gugbãntoo oi, à gawi zɔ̃ɔ dà Luaɛ.
Wá fɔ̃ Gbãapiide leo, aà iko zɔ̃ɔ, ìɔ yãkɛ a zɛ́wa, ìli yã́zɛde fuangbao.
Ayãmɛto gbɛ̃nazĩna ì vĩakɛɛ̀, asa ìli ɔ̃nɔnaɔ yãdao.
Ɔ̃ Dii yã́zãsì Yobuwa zàa'ĩana guu à mɛ̀:
Démɛ lɛ́ ɔ̃nɔ ɔ̃̀ɔkpa ń yãfaasai oaoi?
Sɔukɛ lán gɔ̃sawa, má n la yã́i, ní wea.
Kɛ́ ma dṹnia kàlɛ, ń kú má ni? Tó ń a dɔ̃a vĩ, omɛɛ.
Démɛ a kɔɔlɛ̀i? Démɛ ba yɔ̃̀wài? Ń dɔ̃ nolo?
Wà a gbá pɛ̀lɛ bɔ́wa ni? Démɛ a ɛ̃ dàalɛ,
gɔɔ pɔ́ gudɔlɛia saanaɔ lɛ́ gulakɛ, mɛ́ luabɛ gbãadeɔ kúkua dɔ píii?
Kɛ́ ísia bɔ̀ a da gbɛɛu, démɛ kaa lìai à a zùukɛ̀i?
Ma luabɛpuana dàɛ̀ pɔkasa ũ, ma sua fĩ̀wà ulada ũ.
Ma a zɛkĩi lɛ́ dàɛ̀, ma zɛtàɛ̀ ma gbã́a dàu.
Má òɛ̀: Nìli mɔ́ la, ńsu vĩao, n ikooa zɔ̃ɔɔ zɛ la.
N yãdìlɛ kɔɔɛ yãae? N bɔkĩi ɔ̀lɔ gudɔaɛa?
Gudɔa ì dṹnia kṹ a gola síiɔ̃wa, ì vãikɛnaɔ kpoɛ.
Ì dṹnia lilɛ lán oo pɔ́ wà seelakɛ̀wàwa, sĩ̀sĩɔ ì bɔ gupuau lán ula kpóũkpoũna kɛawa.
Ì gi vãikɛnaɔnɛ aa ń gusiayã kɛ, ì ń ɔ pɔ́ aa sɛ̀ musu ɛ́'ɛ.
N gɛ e za ísia nibɔnaɔ kĩ́ia? N bɛbɛ ísipi nɔnau yãae?
Wà ga gãmɔ ɔ̀lɔnɛa? N bɛda bĩ́ibɔlɛɔ èa?
N dṹnia yàasa lɛ́ tàasikàa? Tó ń yã́ beeɔ dɔ̃ píi, omɛɛ.
Gupua bɛn mái? Ń gusiakukĩi dɔ̃e?
Ńyɔ̃ fɔ̃ gɛ́ńnɔ ń bùsuua? Ń ń bɛ zɛ́ dɔ̃o lé?
Ń dɔ̃, asa wà n i gɔɔ bee nolo? N wɛ̃ lɛ́ vĩo nolo?
N gɛ̃ làasi pɔ́ ma guniɛ kàlɛua? N ma lougbɛ dɔ̃ èa?
Miɔ kũa taasikɛgɔɔ pɔ́ ũɛ, mi gbaɛ zĩkagɔɔ.
Gupua ì ligua kpelewa ni? Ĩana ì bɔ à li tɔɔlɛa kpelewa ni?
Démɛ ì loukwɛa dazɛwai? Démɛ ì zɛbɔ loupilɛaɛi?
Ì to lou ma tɔɔlɛ pɔ́ gbɛ̃e kuou, baa sɛ̃gbãu gu pɔ́ gbɛ̃nazĩna vĩo.
Ì bɛzia ń tàaao níni, ì to sɛ̃ bɔlɛ we.
Lou de'ia vĩe? Démɛ dɛ sua pɔ́ ì kpa mae ũi?
Dé nɛasakpɛ lougbɛ ì bɔui? Démɛ ì fíi i, ɔ̃ i gbasa kpai?
Démɛ ì to í fee lán gbɛwa à to ísia musu gbãakũi?
Ńyɔ̃ fɔ̃ saana pɔ́ kãaaoɔ kãaaa? Ńyɔ̃ fɔ̃ Saan kífɛ̃nɛnaɔ kɛ̃kɔ̃waa?
Ńyɔ̃ fɔ̃ Saan nɔ̀ɔ'imina bilɛ a gɔɔwaa? Ńyɔ̃ fɔ̃ bɔ ń Saan ko nɛadeo ń a nɛ́ɔa?
Ń musupɔɔ ikoyã dɔ̃a? Ńyɔ̃ fɔ̃ ǹ ń kpá kpalau tɔɔlɛa?
Ńyɔ̃ fɔ̃ lɛzu louzi à sisi à ibɔ à n gbɛ̃a?
Ni loupilɛaɔ gbaɛ aa dazɛu nɛe? Aaì mɔ onɛ wa làa yã̀?
Démɛ ɔ̃nɔ dà kpɔbɔ'ilɛnaɛi? Démɛ dɔ̃a kpà kosawai?
Dé ɔ̃nɔ mɛ́ kà à lounaaɔ naoi? Démɛ a fɔ̃ musu olaɔ yɛɛlɛi?
Tó a ibɔ̀lɛ, bùsu giina ì gɔ̃ bɛ̀lɛ ũ, bùsukɔ̃ɔtɛ̃ɔ ì nanakɔ̃wa.
Gɔɔ pɔ́ nɔ̀ɔmusuɔ naalɛa ń tòou, ge aalɛ nɔ̀ɔ kpakpa dào guu, ḿmɛ ni toekanɛ́a? Ḿmɛ ni to an nɛ́ɔ kãaa?
<range>
Tó gbagbaa nɛ́ɔ lɛ́ liaaliaa, aalɛ lɛzumazi blɛkɛ̃sãama yã́i, démɛ ì pɔblea kpámái?
Ń tue nɛ'igɔɔ dɔ̃e? N bana è gɔɔ pɔ́ àlɛ nɛ'ia?
Ni ń nɔ mɔ dɔdɔe? Ni ń nɛ'igɔɔ dɔ̃e?
Aaì kúlɛ aa nɛ'iɛ, ɔ̃ an nɛ'iwãwã ì kpálɛ.
An nɛ́ɔ ì gbãakũ sɛ̃u, aaì pɛ́lɛ, aaì gɛ̃zɛa, aali su ń daɔwa lɔo.
Démɛ tò sɛ̃̀a zàa'ĩna gɔ̃̀ azĩaɛi? Démɛ aà pòlo gbàɛi?
Ma sɛ̃sao dìlɛɛ̀ aà bɛ ũɛ, ma tɔɔlɛ wiside kɛ̀ɛ̀ aà kúkĩi ũ.
Ì wɛ̃́lɛ súu kɛ pɔ́ɔpɔɔɛ, ìli gbãamɔnɛdeɔ zɔa mao.
Ìɔ sĩ̀sĩɔ kɛɛlɛ àɔ sɛ̃ wɛɛlɛ, ìɔ kpálɛkɛ pɔ́ ísinaɔi píi.
Zùsɛ̃lɛ a we zĩkɛnɛe? A we i n tàaakalɛkĩie?
Ńyɔ̃ ba dɔwà aà sa panɛe? Ńyɔ̃ zuudaɛ̀ aà kpase kɛ̃nɛe?
Ńyɔ̃ aà náaikɛ aà gbãa zɔ̃ɔ yã́ie? Ńyɔ̃ wei ǹ n zĩ toɛ̀e?
Ńyɔ̃ aà náaikɛ, aà n pɔ́wɛna sɛ́sɛ suonɛ zɛue?
Taataa ì a gã̀sĩa poo ń pɔnao, a muaa ń wàaliana gã̀sĩa kã́oo.
Ì gbeda zĩ́lɛ, ì to ũfãa gbepiɔ wã à pipi.
Kɛ́ wa su kɛ̀sɛpɛlɛwà à wíwi, ge sɛ̃̀anɔbɔɔ ɔ̃zɔ̃wà líɔ dɔaàguo.
Ìɔ pãsĩ ń a nɛ́ɔ, ńyɔ̃ɔ dɔ̃ se aàzĩa nɛ́ɔ no, zĩ pã kɛa lí kɛɛ̀ yãe ũo.
Asa mi aà gba ɔ̃nɔo, mi aà baa da faadeɔ guuo.
Ãma tó à pòo à bɔ̀ ń bao, ì sɔ̃́ kɛ̃ɛ, ɔ̃ ì sɔ̃́pi dikpɛna yáalɔ.
Ḿmɛ ni to sɔ̃́ àɔ gbãaa? Ḿmɛ n bã́ngasa pɛ̀pɛɛ̀ aà waawaa?
Ḿmɛ ni to aàɔ vĩvĩ lán kwawaa? Aà pɔbɔa a níu kɔ̃fĩ ì to vĩa ń kṹ.
Ì a gbá pã́lɛpãlɛ guzulɛu, ì pɔnakɛ a gbãa yã́ musu, ɔ̃ ì gɛ́ dai zĩgɔ̃ɔlɛ.
Ì pɔ́ pɔ́ wì vĩakɛɛ̀ yáalɔɛ, sɔ̃ lí kɛ̃aàguo, ìli pɔ̀ɔbɔzãkɛ fɛ̃ndaɛo.
Ka ìɔ kɔ̃fĩkɛ gbàlau aà musu, sɔ̃mpɛpɛɛ ń sɔ̃n gésedeo ì tɛkɛ.
Tó wà zĩ̀mɔ pɛ̀, ìliɔ azĩa dakĩi dɔ̃o, ìɔ tɔɔlɛ gbɛ̃ ìɔ vĩvĩ, ìɔ kɛ sɛ̀ɛsɛɛsɛɛ.
Tó wà kuupɛ̀, ì pɔbɔ a níu à mɛ̀ ɛ̃hɛ̃ɛ! Ìɔ zĩ ĩ́anasɛsɛ za zã̀zã ń dɔaanaɔ kɔ̃fĩ gbãao ń kúkuakɛao.
N ɔ̃nɔ mɛ́ tò bleaa ì vua à a gã̀sĩa poo à gɛ́ gɛɔmidɔkĩi oia?
Ḿmɛ ń dìlɛ yãamusuɛ aàli yàakpa, i a sakpɛ da musua?
Ìɔ ku gbɛ musu, we ì iu, ì pɛ gbɛ̀ misonawa a aafia'ekĩi ũ.
Za we ìɔ pɔblea gwagwau, ì pɔ́ɔ wɛ́pa kãaa.
Au mɛ́ aà nɛ́ɔ pɔblea ũ, gu pɔ́ pɔgɛ kuu, ìɔ ku weɛ.
Ɔ̃ Dii ɛ̀a ò Yobuɛ:
Ma Gbãapiide, ńyɔ̃ ma tàae e ǹ ma gba laaia? Luabɛ̃ɛbona, yã́zãsia sa.
Ɔ̃ Yobu wèwà à mɛ̀:
Má pɔe ũo, kpelewa má wemai? Sema mà ɔku ma lɛ́wa bàasio.
Ma yã'ò gɛ̃n doɛ, má ɛa o lɔo, má ò gɛ̃n pla se, má a zã́si lɔo.
Ɔ̃ Dii ɛ̀a yã'ò Yobuɛ zàa'ĩana guu à mɛ̀:
Sɔukɛ lán gɔ̃sawa, má yãlalama, ní wea.
Ńyɔ̃ láka ma yãkɛa a zɛ́waa yã̀? Ń ye ǹ yã́'ĩikpaa, n yãna bɔ yã̀?
N gã̀sa gbãa kàmawaa? N lɔɔ a fɔ̃ gu dee lamawaa?
Zɔ̃ɔkɛ ń kíakɛo da nɔamblebɔɔ ũ, gawi ń bɛɛɛo da ulada ũ.
Ǹ n pɔfɛ̃bɔbɔmá, waladeɔ gwa ń wɛpãsĩo, widamá.
Waladeɔ gwa ń wɛpãsĩo, ní ń lao, ɔ̃zɔ̃má gu pɔ́ aa kuu,
ní ń vĩlɛ tɛ̃́ɛnau píi, ní pɔ́ fĩ ń oawa miau,
mí gbasa mà n sáaukpa, kɛ́ n fɔ̃ n zĩblè ń n ɔplaao yã́i.
Dalagɔ̃ɔ gwa, mámɛ ma aà kɛ̀ lá ma n kɛwa. Ì sɛ̃ ble lán zuwaɛ.
Aà yɛ̃̀ɛɛ ku aà wokpɛɛ, aà gbãa ku aà kutɛlɛnawaɛ.
Ì a vlã́ poo lán sɛdɛ líwa, aà gbala kĩ dɛ lán bataɛawaɛ.
Aà wáɔ dɛ lán mɔgotɛ̃wa, aà mɛguɔ dɛ lán mɔ̀ gowa.
Aà zɔ̃ɔ mɛ́ dɛ pɔ́ bɛ̃́ɛ pɔ́ má kɛ̀ɔla, mapi aà Kɛna ma fɛ̃nda kɛ̀ɛ̀.
Gbɛ̀sĩsĩɔ mɛ́ aà blɛ'ekĩi ũ, we sɛ̃̀anɔbɔɔ ì kɔ̃̀ɔ'ou píi.
Ì wúlɛ íu kɔ̀lɔwɛɛ zíɛ, ìɔ ye feeu dã̀na guu.
Kɔ̀lɔwɛɛ ue ì daaàla, swagbalalaɔ ì kákaaàla.
Baa tó swa gbakàka, ìli leelekɛo, tó Yuudɛ̃ isukaa lɛ́ aà lɛ́ lé, ìli deeo.
Ńlɛ e wa fɔ̃ wà aà wɛ́ wíwi, wi aà kũ nɛe? Ńlɛ e wa e kɔ̃nikɛɛ̀, wi aà ní fɔ̃́ yã̀?
Ńyɔ̃ fɔ̃ kwãsa kṹ ń kokoao ǹ gálɛ ǹ bɔòe? Ńyɔ̃ fɔ̃ ba dɔ aà lɛ́nawae?
Ńyɔ̃ fɔ̃ bà lɛɛna ká aà níue? Ńyɔ̃ fɔ̃ ǹ aà lɛtã zíɛ fɔ̃́ ń kúlaoe?
A awakpakpanɛe? A yã́ nana onɛe?
A lɛdoũkɛnnɔ ǹ a sɛ n zɔ ũ e a wɛ̃ni lɛ́u nɛe?
Ńyɔ̃ kɔ̃̀ɔ'oò lá wì o ń bãowae? Ńyɔ̃ ba dɔwà ǹ kpa n nɛnɔɛnaɔwae?
Laatanaɔ kwãsapi tɔɛmáe? Laayianaɔ aa aà tɔ̃nɔnakɛkɔ̃ɛe?
Ńyɔ̃ fɔ̃ ǹ aà pápa ń saao ǹ aà báa fɔ̃́e? Ńyɔ̃ fɔ̃ ǹ aà mi kɛ yáiyai ń sɔ̃naoe?
Wɛɛlɛ ɔkãwà ǹ gwa! Dɛ̃ɛpi a sãnguo, ńyɔ̃ si a sìawa lɔo.
Tó ńlɛ e ńyɔ̃ aà kũɛ, ńlɛ nzĩa sãsãɛ, tó n wɛsìaàlɛ, ńyɔ̃ gɔ̃ zɛ sã̀iiɛ.
Lá gbɛ̃e wɔ́ɔ i ka à to aà go a tíao, démɛ a fɔ̃ zɛ ma aɛ sɔ̃i?
Démɛ a fɔ̃ ma le à o ma fĩaboɛi? Pɔ́ pɔ́ kú dṹniau píiá ma pɔ́ɛ.
Má gí kwãsapi gbáɔ yã'oio ge aà gɔ̃sakɛ ge aà kɛfɛnkɛ.
Démɛ a fɔ̃ à aà tɛɛ woloi? Démɛ a we ã̀asĩna kaɛ̀i?
Démɛ a we à aà lɛ́ wɛ̃aai? Aà swaa aà lɛ́ pà mɛ́ a kai vĩ.
Aà tɛɛ dɛ lán sɛ̀ngbaoɔwa aà kpɛsɛa, a daaĩa sàlala fòonasai dɔ̀ɔdɔɔ.
Aà tɛɛpiɔ nanaakɔ̃waɛ, baa ĩ́ana lí gɛ̃kĩi euo.
Aa pɛ́pɛakɔ̃wa gíũgiũɛ, aa kɛ̃aaakɔ̃wa vĩo.
Tó à nisã̀, gu ì puɛ, aà wɛ́ dɛ lán ĩatɛ̃ bilɛa kɔɔkɔɔwa.
Tɛ́vua ì pípi aà lɛ́u, tɛkɔna ìɔ bɔlɛu.
Súɛlɛ ìɔ bɔlɛ aà níu lán lá ísi tɛ́ pɔ́ wà oo dìwà súɛlɛwa.
Aà lɛ́'ĩana ì to sĩsĩɔna tɛ́sɛ, tɛ́lɛpiɔ ì bɔ aà lɛ́u.
Aà gbãa ku aà waauɛ, gbɛ̃́ pɔ́ kpàaũaànɔ píi ì tolootolooboɛ.
Aà báasi ì didikɔ̃a, ì nawà gbã́ugbãu, ìli deeo.
Aà kùa gbãa lán gbɛwa, lán wísilɔgbɛdawa.
Tó à fɛ̀lɛ, sɔ̃ ì kɛ̃ nɛgɔ̃naɔguɛ, aaì kpákpakɔ̃a aaìɔ kua gɛ́kĩiwa.
Fɛ̃nda pɔ́ wa lɛ̀ò píi, ìli bɔwào ge sɔ̃na ge ka ge saa.
Ì mɔsi dilɛ lán gàwatonawaɛ, mɔgotɛ̃ ìɔ dɛɛ̀ lán lí mùaawa.
Ìli bàalɛ kaɛo, gbɛma gbɛ ìɔ dɛɛ̀ lán ésemisinawaɛ.
Ìɔ go gwa lán sɛ̃̀ giiwaɛ, sɔ̃na kɔ̃fĩ ìɔ dɛɛ̀ yaalɔyã ũɛ.
Aà gbɛɛ tɛɛ dɛ lán zàkologbawaɛ, a ia ìɔ tɛ bɛ̀lɛau lán zusoon guwibɔwa.
Ì í bilɛ títiu lán í piaoouwa, ì ísipi ya lán nísi ikpaawa.
Í seena ìɔ tɛ aà kpɛɛ, ísipi ì ya aà kpɛ púuu.
Aà sáa kú dṹnia guuo, ma pɔkɛaɔ guu ɔ̃mɛ vĩa vĩo.
Ì pɔ́ pɔ́ aalɛ e wa kaɔ dilɛ pãɛ, ɔ̃mɛ nɔ̀ɔ tɔdeɔ kía ũ.
Ɔ̃ Yobu ò Diiɛ à mɛ̀:
Má dɔ̃ kɛ́ ńyɔ̃ fɔ̃ yã́pii kɛ, nili fu yã́ pɔ́ ńlɛ yáwao.
N mɛ̀ démɛ lɛ́ zɛzɔ̃ ɔ̃nɔɛ dɔ̃saii? Sĩanaɛ, ma yã́ pɔ́ má a gbadɔ̃o ò, yãbɔnsaɛ pɔ́ dɛ ma dɔ̃ala.
N mɛ̀ mà swã́kpa, ńyɔ̃ yã'o, ńyɔ̃ yãlalaa, mí wema.
Ma n yã́ mà ń swã́o yãaɛ, tiasa ɔ̃ ma wɛsìnlɛ.
Ayãmɛto ma sakà mazĩagu, ma nɔ̀sɛlìlɛ zɔ̃lɛa bùsuu tufua.
Dii yã́ beeɔ oa gbɛa à yã'ò Temani gbɛ̃́ Ɛlifazaɛ à mɛ̀: Ma pɔ pànzi ń n gbɛ̃́ gbɛ̃ɔn plaɔ, asa i ma yã'o a zɛ́wa lán ma zɔ̀blena Yobuwao.
À zuswana sɛ mɛ̀n sopla ń sãsakaoo mɛ̀n sopla, à gɛò ma zɔ̀blena Yobu kĩ́i, í sa pɔ́ wì a pɔ́ kátɛu à tɛ́kũ oò, ma zɔ̀blena Yobu i wabikɛɛ́. Má aà wabikɛa sí, má kɛɛ́ á sɔũkɛwao. I ma yã'o a zɛ́wa lán ma zɔ̀blena Yobuwao.
Ɔ̃ Temani gbɛ̃́ Ɛlifaza ń Sua gbɛ̃́ Bilidadao ń Naama gbɛ̃́ Zofaao gɛ kɛ̀ lá Dii ònɛ́wa, ɔ̃ Dii Yobu wabikɛanɛ́ sì.
Yobu wabikɛa a gbɛ̃naɔnɛ gbɛa Dii tò à sù a pá ziu. À ɛ̀a à pɔ́ pɔ́ a vĩ yãa kã̀fĩɛ̀ lɛɛ pla.
Aà vĩ̀i ń aà dãunaɔ mɔ̀ aà kĩ́i píi ń aà gbɛ̃́ dɔ̃aɔ píi. Aa pɔblèaànɔ a bɛ, aa sósobi kɛ̀aànɔ, aa aà nɔ̀sɛ nìniɛ̀ yã́ pɔ́ Dii yìawà píi musu. Ɔ̃ an baade aà gbà ã́nusu ń vua tãanao mɛ̀ndodo.
Dii ɛ̀fãaikɛ̀ Yobuɛ gbɛzã dɛ a káaua. A sãɔ vĩ mɛ̀n ɔ̀aasɔsɔo lɛɛ gɛ̃o mɛ̀ndosai (14.000), yiongoɔ ɔ̀aasɔsɔo lɛɛ soolo (6.000), zuɔ ɔ̀aa kwi (2.000) ń zàa'ĩnaɔ ɔ̀aa sɔo (1.000).
À nɛgɔ̃ɛ ì gbɛ̃ɔn sopla ń nɛnɔɛɔ gbɛ̃ɔn àaɔ̃ lɔ.
Aà nɛnɔɛ sɛ̃́ia tɔ́n Yemima, a plaade tɔ́n Kasia, a àaɔ̃de tɔ́n Kɛlɛnafu.
Bùsupi guu píi nɔɛe ku a maa kà Yobu nɛnɔɛpiɔwao. An mae ń túbi dìlɛnɛ́ ń ń dãɔɔɛ.
Yobu taasikɛa gbɛa à kɛ̀ wɛ̃̀ basoplaɛ, à wɛsì a tɔũnaɔ ń a sĩ́wɛnaɔ ń a sɔ̃kpaɛɔlɛ.
À zikũ̀ táotaoɛ, ɔ̃ à gà.
Báaaden gbɛ̃́ pɔ́ lí gbɛ̃vãiɔ lɛdama mao ũ. Ìli duunkɛnaɔ zɛ́ sɛo, ìli zɔ̃lɛ ń gbɛ̃́ àlafiikɛnaɔo.
Dii ikoyã mɛ́ ì kaaàgu, ìɔ làasookɛwà fãanɛ ń gwãasĩnao.
A dɛ lán lí pɔ́ wa bà swa saɛwa, a lá lí giigagao, ìɔ nɛ'i a gɔɔwa, yã́ pɔ́ ì kɛ píi kã́fĩa vĩ.
A dɛ màa ń gbɛ̃vãiɔo. Aa dɛ lán ése ṹa pɔ́ ĩ́ana ì sɛ́lɛwaɛ.
Beewa gbɛ̃vãiɔ bɔ maa yã́kpalɛkɛgɔɔzĩo, duunkɛnaɔ zɛ gbɛ̃maaɔ saɛo.
Dii ì zɛmikũ gbɛ̃maaɔnɛ, gbɛ̃vãiɔ sɔ̃, an zɛ́ mipɛ̀ kaalɛwa.
Bɔ́yãi bui ń buio lɛ́ zɔakai? Àkɛa wàlɛ lɛ́ pã kpaaĩi?
Dṹnia kíaɔ lɛ́ zĩ̀ sɔukɛ, kpalablenaɔ lɛ́ kãaa Dii ń Kía pɔ́ a kpàozi.
Aalɛ mɛ: Wà ń mɔdaonaɔ kɛ̃́kɛ̃, wà ń ba polowá.
Dii lɛ́ ń àlafiikɛ, zɔ̃lɛa musu àlɛ ń yáalɔ.
A palamá ń pɔfɛ̃o, aà kpɛ̃nɛ ì to vĩa ń kṹ.
À mɛ̀ a a Kía kpà a gbɛ̀sĩsĩ Siɔna musu.
Má yã́ pɔ́ Dii dìlɛmɛɛ o à mɛ̀: Ma nɛ́n n ũ, n Maen ma ũ gbã.
Wabikɛa, mí n gba bui píi, mí dṹnia gola síiɔ̃ kpama n pɔ́ ũ.
Ńyɔ̃ kiblemá ń mɔ̀ gopanao, ńyɔ̃ ń wíwi lá wì gĩ̀ oo wiwa.
Kíaɔ, à lɛdamaɛ bee ma, dṹnia kpalablenaɔ, à ɔ̃nɔkũ sa.
À zɔble Diiɛ ń vĩakɛaɛ̀o, à kúlɛ bùsu sɛɛ̀ ń lualuao,
kɛ́ aà pɔ su fɛ̃́ázi à gaga zɛ́uo, asa aà pɔ ì pa kã́ndoɛ. Báaaden gbɛ̃́ pɔ́ nàaàzi ũ.
Lɛ pɔ́ Davidi dà gɔɔ pɔ́ à bàalɛ̀ a nɛ́ Abisaloũɛ.
Dii, ma wɛ̀lɛɔ diɛ fá, gbɛ̃́ pɔ́ íbɛlɛsɛ̀manɔɔ dasi.
Wàlɛ ma yã'o dasi, wàlɛ mɛ Lua a ma suabao.
Mpi sɔ̃ Dii, ńlɛ ɔliamazi sɛ̀ngbao ũ, ma gawin n ũ, ni to ma mi àɔ daa ía.
Mi lɛzu Diizi, ì wea za a kpɛ́u gbɛ̀sĩsĩ musu.
Mi wúlɛ i'o ń a nao, mi vu aafia, asa Dii mɛ́ ma ũ.
Gbɛ̃ɔn ɔ̀aasɔsɔo lɛɛ kwi lɛ́ ma wɛ, kási mili vĩakɛnɛ́o.
Fɛlɛ Dii, ní ma ibɛɛɔ lɛgbeomble, ma suaba ma Lua, ní gbɛ̃vãipiɔ swaa ɛ́'ɛ.
Dii mɛ́ ì gbɛ̃́ suaba. Báaada n gbɛ̃́ɔgu.
Davidi lɛ. Wì sí ń mɔɔnlɛaoɛ.
Tó ma n sisi, wea Lua ma Zɛnnɔde. Tó má yeelɛa, ni ma gba dɛ̀ɛpookĩi. Wɛ̃nadɔ̃mɛɛ, ní ma wabikɛa ma.
Gbɛ̃́ɔ, á zɛ widaa ma Lua gawidewaɛ bɔɛ ni? Iɔ ye pɔpãɔzi, iɔ tɛ tã́aɔzi.
Àɔ dɔ̃ kɛ́ Dii a gbɛ̃́ɔ dìlɛ adoa, tó ma aà sìsi, a ma yãma.
À kpakpanaga, ásu duunakɛo, à làasookɛ á wúlɛkĩi, í nílɛ.
À sa pɔ́ dɛ à o o, í Dii náaikɛ.
Dasi ì mɛ: Démɛ a ɛ̀fãaikɛwɛ̃ɛi? Wá wɛgwa Dii, báaadawágu.
Baa tó pɔ́wɛna ń vɛ̃ɛo dińzi, pɔna pɔ́ ń dàmɛɛ ma sɔ̃u dɛ ń pɔ́a.
Mi wúlɛ i'o ń a nao kau, asa Dii, ḿmɛ ni to màɔ ku dɔdɔa.
Davidi lɛ. Wì sí ń kulɛpɛaoɛ.
Swã́kpa ma yã́i Dii, laaidɔ ma yãwaaipaawa.
Ma Kía, málɛ wiilɛma, ma Lua, málɛ wabikɛma.
Dii, ni ma yãma gufɛ̃nɛ, mi a yã́ɔ dɔdɔnɛ kɔɔ, ma wɛ́ iɔ dɔnzi.
Luan n ũ, ń ye vãizio, nili gbɛ̃vãi dilɛo.
Zĩakãfĩna lí e zɛ̀ n aɛo, ń za vãikɛnaɔgu píiɛ.
Dii, ni ɛɛdeɔ midɛ, ń ye gbɛ̃dɛnaɔ ń gbɛ̃blenaɔ gĩyãio.
Mapi má gɛ̃ n ua n gbɛ̃kɛ zɔ̃ɔ yã́i, má kúlɛ n kpɛɛlɛ mà misiilɛnɛ.
Dii, dɔaamɛɛ n náai yã́i, zɛpoomɛɛ ma dã̀dãnaɔ yã́i.
Asa an yãe náai vĩo, aaì lɛnakasa gbɛ̃́ɔnɛ. An nɔ̀sɛ dɛ lán kaadɔɛmbɛwaɛ, gbɛ̃́ ɔ̃̀ɔkpaa yã́ kɔ̃̀ ń sɔ̃u.
To yã́ zɔ̃lɛmá Lua, to aa ɔzu ńzĩa wɛ́u. Ǹ ń yá n aɛ an tàae dasiɔ yã́i, asa aa gì n yãmaiɛ.
To gbɛ̃́ pɔ́ nà n kpɛɔ yáalɔ, aaiɔ wiilɛ ń pɔnao gɔɔpii. Ɔku gbɛ̃́ pɔ́ yenziɔla, aai vĩ aaɔ kɛ̃aa n yã́ musu.
Dii, ni báaada gbɛ̃maaɔgu, n yeańzi ì kàedańzi.
Davidi lɛ. Wì sí ń kúulɛaoɛ.
Dii, ńsu ma lele ń kpɛ̃nɛoo, ńsu ma toto ń pɔkũmaoo.
Wɛ̃nadɔ̃mɛɛ Dii, ma gɔ̃ déedeennɔɛ, ma gbã́gbã Dii, asa ma wá lɛ́ wíɛ.
Ma pɔ yà dúuduuɛ, Dii, ńyɔ̃ dɔmalɛ bɔɛ ni?
Ɛa ǹ ma misi, Dii, ma suaba n gbɛ̃kɛ yã́i.
Asa gɛ lí e lɛmàma lɔo, wìli n táasilɛ miauo.
Ma wɛ̃nakɛ̀ ma kpasa, ma mìbɔɔ ì gá ń wɛ́'io, ma wúlɛkĩi ìɔ niɛɛ e gu gɛ dɔò.
Ma wɛ́ ìɔ bɔbɔ ń pɔsiao, ìɔ wo, kɛ́ ma ibɛɛɔ dasi yã́i.
À go ma kĩ́i vãikɛnaɔ, asa Dii ma ɔɔlɔ mà.
Dii ma wiilɛa mà, Dii ma wabikɛa sì.
Wí a ma ibɛɛɔ kũ píi, aa gɔ̃ bíli guu, aa fua kã́ndo, aai kpɛkpa.
Lɛ pɔ́ Davidi sì Diiɛ Bɛ̃yãmɛɛ bui Kusi yã́ musu.
Dii ma Lua, ma nanziɛ, ma suaba ǹ ma bɔ gbɛ̃́ pɔ́ pɛ̀lɛmaziɔ ɔzĩ.
Tó màa no, aa ma taitai lán nɔ̀ɔmusuwaɛ, aa ma kɛ̃́kɛ̃kɔ̃ɛɛ, gbɛ̃e a ma misio.
Dii ma Lua, tó ma tàaekɛ̀ɛ sɔ̃, tó ma ɔ ku yãvãiu,
tó ma vãikɛ̀ ma gbɛ̃́deeɛ, ge tó ma gbãamɔ̀ ma wɛ̀lɛɛ pã,
ma ibɛɛpi pɛ́lɛmazi aà ma kṹ, i ɔ̃zɔ̃a tɔɔlɛ, i ma tɔ́ vĩlɛ bùsu'ũfãau.
Fɛlɛ zɛ ń pɔfɛ̃o Dii, fɛlɛ kpɛ̃nɛbɔbɔ ma ibɛɛɔwa. Ǹ n mɛ sɛ́, ma Lua, ní yã́gɔ̃gɔ̃ a zɛ́wa.
To gbɛ̃́ɔ kãaanzi, ní kiblemá kua za musu.
Dii, ni yã́kpalɛkɛ ń gbɛ̃́ɔ. Dii, to yã́ bɔmanɔ na ma yã́zɛde lɛ́u, Musude, kɛmɛɛ ma nɔ̀sɛpua lɛ́u.
Lua, ḿmɛ ń maa, ni nɔ̀sɛ ń làasooo yɔɛ. Gbɛ̃vãiɔ pãsĩkɛa midɛ, ní gbɛ̃maaɔ gba zɛkĩi.
Lua Musude mɛ́ ma sɛ̀ngbao ũ, ì nɔ̀sɛmaadeɔ suaba.
Lua ì yã́kpalɛkɛ a zɛ́wa, ì to yã́ àɔ zɔ̃lɛmá gɔɔpii.
Tó gbɛ̃́ i nɔ̀sɛlilɛo, Lua ì a fɛ̃nda lɛkɛ, ì a sá kã́.
Ì a ka gbaɛ̀, ì a gɔ̃kɛbɔ pɔ́ ì ga inɛ́ɔ kɛkɛ.
Gwa, vãi ì nɔdɔ gbɛ̃́piu, ì yãdɔnwɛia nɔsi à nɛ'iɛ̀ ɛgɛ ũ.
Ì ɛyɔ̃ gbɛ̃́ɔnɛ zã̀zã bai ũ, ɔ̃ ì zu ɛ pɔ́ a yɔ̃̀pi guu.
Aà yãdɔnwɛia a wi aà musu, aà gbɛ̃́ɔ wɛtãa a sɔaa aà miwa.
Má Dii sáaukpa aà maakɛ yã́i, má Dii Musude tɔbɔ ń lɛsiao.
Davidi lɛ.
Dii wá Dii, n tɔbɔ̀ dṹnia guu, n gawi bɔ̀ gupuau musu.
Ń dà nɛ́fɛ̃nɛnaɔnɛ ń nɛ́ yɔ̃minaɔ aa n táasilɛ, kɛ́ n ibɛɛɔ ń n wɛ̀lɛɔ nílɛ yã́i, n mɔakanaɔ lɛ́ i gɔ̃ kpaaũa.
Kɛ́ ma n zĩ gwà musu, mɔvua ń saana pɔ́ ń pɛ̀pɛ weɔ,
ma mɛ̀ bɔ́n gbɛ̃nazĩna ũ an yã́ ìɔ dɔngui? Bɔ́n ń ũ ni laaidɔmái?
N aà kɛ̀ kɛ̃́sãa malaikaɔzi gɔɔpla, n aà kpà kpalau ń gawio ń bɛɛɛo.
Ń tò à iko vĩ pɔ́ pɔ́ ń kɛ̀ɔwa, ń tò pɔ́pii misìilɛɛ̀,
sãɔ ń zuɔ ń sɛ̃̀anɔbɔɔ píi,
bãɔ ń kpɔɔ ń pɔ́ pɔ́ kú ísia guuɔ.
Dii wá Dii, n tɔbɔ̀ dṹnia guu.
Davidi lɛ.
Dii, má n táasilɛ ń nɔ̀sɛmɛndoo, má n yãbɔnsaɛkɛaɔ kpàwakɛnɛ́.
Má pɔnakɛ, má yáalɔ n yã́ musu, Musude, má n tɔbɔ ń lɛsiao.
Ma ibɛɛɔ ì kpɛkpa, aaì gɛ̃mbɔlɛ aa gaga n aɛ.
Asa n zɛmanɔ, n yãnakpàa, zɔ̃lɛa n gĩ́naa n yãgɔ̃̀gɔ̃ a zɛ́wa.
N buipãleɔ lèle, n gbɛ̃vãipiɔ míɔnzɔ̃, n ń tɔ́ dɛ̀ míɔmiɔ.
N músi láasai kpà ma wɛ̀lɛɔzi, n ń wɛ̃́lɛɔ kwɛ̀, an yã́ dɔ gbɛ̃egu lɔo.
Dii ì kible gɔɔpii, à a kpala dìlɛ yã́kpalɛkɛa yã́i.
A yã́kpalɛkɛ ń dṹnia gbɛ̃́ɔ súsu, a kible buiɔwa a zɛ́wa.
Dii mɛ́ ulɛkĩi ũ gbɛ̃́ pɔ́ wàlɛ gbãamɔnɛ́ɔnɛ, a dɛnɛ́ aafia'ekĩi ũ taasikɛgɔɔ.
Dii, gbɛ̃́ pɔ́ n tɔ́ dɔ̃ɔ n náai vĩ, nili n aɛyanaɔ vũaao.
À lɛsi Diiɛ, àlɛ kible Siɔna, à aà yãkɛaɔ kpàwakɛ bui píiɛ.
Asa yã́ lí sãaaguo, ì tɔsi gbɛ̃dɛnawa, ì taasideɔ wiilɛa yãda.
Gwa lá ma ibɛɛɔ lɛ́ ĩadaa, Dii, wɛ̃nadɔ̃mɛɛ, ní ma bɔ ga lɛ́zĩ,
mí lɛ́mama Siɔna bĩ́ibɔlɛu, mí pɔnakɛ kɛ́ n ma suabà yã́i.
Buiɔ sì ɛ pɔ́ aa yɔ̃̀u, an gbá zù ba pɔ́ aa kpàu.
Wa Dii dɔ̃ ń yã́kpalɛkɛa a zɛ́waoɛ, ì to gbɛ̃vãi yãkɛa labadaaàla.
Gbɛ̃vãiɔ ì ta bɛdau, bui pɔ́ aali Lua yãdaopiɔ.
Wɛ̃nadeɔ yã́ a sãaàgu bauo, taaside wɛdɔaaàzi láaa vĩo.
Fɛlɛ Dii, ńsu to gbɛ̃nazĩna n gã fĩo, bui píi kãaa, ní yã́kpalɛkɛńnɔ.
Dii, to vĩa buiɔ kṹ, kɛ́ aa e dɔ̃ wa dɛ gbɛ̃nazĩnaɔ ũ.
Dii, bɔ́yãi ń zɛa zã̀zãi? Àkɛa ni ulɛnɛ́ taasikɛgɔɔzĩi?
Gbɛ̃vãi ì gbãasaide wɛ wala guu, ì kɔ̃nikɛɛ̀, ì aà kṹ.
Gbɛ̃vãi ì a pɔnidɛaɔ ĩ́anadã, ì bĩide sáaukpa, ì Dii tɔbɛ̃ɛsi.
Gbɛ̃vãi wala mɛ́ tò ìli Dii aɛyao, a Lua làasoo vĩo.
Yã́ pɔ́ ì kɛ píi ì bɔɛ̀ maaɛ, ì azĩa kã́fĩ, ìli n ikoyã dao, ì lɛsuikɛ a ibɛɛɔwa.
Ì mɛ á kpaguao, áɔ ku pɔnau taasikɛsai gɔɔpiiɛ.
Ɛɛ ìɔ dɔ aà lɛ́u ń gbɛ̃́kaao ń yãpãsĩo, yãdɔnwɛia ń yãvãio mɛ́ aà lɛ́ pà.
Ì naalɛ yãesaideɛ wɛ̃́nkpɛ, kɛ́ à e aà dɛ asii guu, ì mi'ĩide kpákpa gusaɛna.
Ì naalɛ gbɛ̃́ɔnɛ asii guu lán nɔ̀ɔmusuwa, ì naalɛ lákpɛu à e yɛ̃̀ɛɛsaide kṹ. Tó à aà kũ̀, ì aà gálɛ ń a bao.
Gbɛ̃́ pɔ́ a le a kũ̀ gɔ̃̀ wúlɛa yɛ̃̀mɛɛ, gbãa mɛ́ aà nɛ̀.
Gbɛ̃vãipi ì mɛ Lua a yã́ fãn vĩo, ì ɔku a wɛ́waɛ, ìli gu'eo.
Dii, fɛlɛ mɔ́ ń n gbãao, Lua, ǹyɔ̃ yɛ̃̀ɛɛsaideɔ fãnkɛ.
Lua, bɔ́yãi gbɛ̃vãi ì dɔ́ɛnnɔi? Ì o a sɔ̃ guu ńyɔ̃ ĩadawao.
Ń beeo ni e sã́asã, ni gbɛ̃́ɔ yã'ɔ̃ma ń ń pɔsiao yãda, kɛ́ ǹ e ɔdaumá. Yɛ̃̀ɛɛsaide ì azĩa kpama, tonɛ pɔ́ gwana vĩo dɔnlɛden n ũ.
Gbɛ̃vãi ń gbɛ̃́ pãsĩo gã̀sĩ ɛ́nɛ́, an vãi pɔ́ aalɛ e wa dɔ̃o wí ń musu.
Dii ìɔ kible gɔɔpii, aà yãdansaiɔ midɛ aà bùsuu.
Dii ì yɛ̃̀ɛɛsaideɔ wabikɛa ma, ì ń gba sɔ̃, ì swãdɔ ń yã́i.
Ì zɛ ń tonɛ pɔ́ gwana vĩoɔ ń gbɛ̃́ pɔ́ wàlɛ ĩadamáɔ, kɛ́ gbɛ̃nazĩna pɔ́ dɛ bùsuti ũ su to sɔ̃ kɛ̃́ńgu lɔo yã́i.
Ma na Diizi. Bɔ́yãi álɛ omɛɛ mà vua mà ta gbɛ musu lán bãwai?
À vãikɛnaɔ gwa, aa kakpà sáa, aa gusaɛ yèmá aa sá gà, aa kakpàlɛ nɔ̀sɛmaadeɔwa.
Tó fɛlɛkaa yãmikpalɛ gbòo, gbɛ̃maaɔ kɛa ni?
Dii ku a kpɛ́u, a zɔ̃lɛa báawa musu we. Ì wɛpã gbɛ̃nazĩnaɔla, ì wɛ́kpalɛńzi.
Dii ì gbɛ̃maaɔ tàasika, ãma a za vãikɛnaɔgu ń gbɛ̃́ pɔ́ yãpãsĩ ì kɛnɛ́ naɔ.
A tɛyɔ̃ ń ĩatɛ̃gbɔ̃o kwɛ vãikɛnaɔwa, ĩ́an wãa mɛ́ aɔ dɛ ń baa ũ.
Asa Dii ì yãkɛ a zɛ́wa, yãkɛa a zɛ́wa ì kɛɛ̀ na, gbɛ̃maaɔ wɛsiaàlɛ.
Davidi lɛ. Wì sí ń kúulɛaoɛ.
Ma suaba Dii! Asa gbɛ̃maa ku lɔo, náaide làa gbɛ̃nazĩnaɔ guu.
Baade ì ɛɛto a gbɛ̃́deeɛɛ, ì lɛna kɛɛ̀ ń nɔ̀sɛmɛmplao.
Dii, lɛnade gyawi ń gbɛ̃́ pɔ́ ì azĩa sɛ lɛsĩo.
Aaì mɛ ń lɛ́ mɛ́ a tidɔ gbɛ̃́a, wa mɛ́ wa ń lɛ́ vĩ, démɛ a kiblemái?
Gbɛ̃́ busɛɔ wɛtãa ń wɛ̃nadeɔ aaukɛao yã́i, Dii mɛ̀ á fɛlɛ sa, á ń gba bɔkĩi pɔ́ aalɛ a nidɛ.
Dii yã́ sãa vĩo, a dɛ lán ã́nusu pɔ́ wa yɔ̀ mua tɛ́u wa bàasa gɛ̃n soplawa.
Mpi Dii, ńyɔ̃ɔ wá dɔ̃́a gɔɔpii, ńyɔ̃ wá sí gbɛ̃́ bee taaɔwa.
Tó gbɛ̃́ɔ yãbɛ̃ɛ kũ̀ ɔplapla, gbɛ̃vãiɔ ìɔ bɛ ń yɔ̃̀ɔo gupiiuɛ.
Davidi lɛ.
E bɔɛ, Dii? Ma yã́ aɔ sãangu gɔɔpii yã̀? N mikpɛ aɔ dɔamɛɛ e bɔɛ ni?
Máɔ dɛ̃ɛka ń ma làasooɔ e bɔɛ ni? Ma pɔ ìɔ sia lá gu lɛ́ dɔ, ma ibɛɛ aɔ gbãablea e bɔɛ ni?
Dii ma Lua, ma gwa ní ma yãma. Ma oa weemɛɛ, kɛ́ másu ga i oo yã́i,
kɛ́ ma ibɛɛ su mɛ a tidɔ̀malao, kɛ́ ma wɛ̀lɛɔ su pɔnakɛ ma fua yã́ musuo.
Málɛ n gbɛ̃kɛ náaikɛ, ma pɔ na kɛ́ ńyɔ̃ ma suaba. Má lɛsi Diiɛ, asa à yãmaakɛ̀mɛɛ.
Mìsaideɔ ì o ń sɔ̃ guu Lua kuo. Aa ɔ̃̀ɔkpà, an yãkɛa vãi, yãmaakɛna kú ń guuo.
Za musu Dii ì wɛ́tɛ gbɛ̃nazĩnaɔzi, ì gwa tó gbɛ̃e ɔ̃nɔ kà a kĩ́i wɛɛlɛa.
Aa sã̀sã píi, aa gɔ̃̀ dɔ̀ɔsai míɔmiɔ, yãmaakɛna kuo, baa do.
Vãikɛna wɛ́ lí gu'eo lé? Aaì ma gbɛ̃́ɔ mɔ́mɔ lán úwa, aali lɛzu Diizio.
Gwa, vĩa a ń kṹ we maamaa, asa Lua a zɛ ń gbɛ̃maaɔ.
Vãikɛna ì kpa taasideɛ a pɔeãu, kási sɔ̃ Dii mɛ́ taaside ulɛkĩi ũ.
Lua, bɔ Siɔna mɔ ǹ Isailiɔ bɔ! Tó Dii sù ń a gbɛ̃́ɔ ń pá ziu, Yakɔbu buiɔ pɔnakɛ, Isailiɔ yáalɔ.
Dii, démɛ zɛvĩ à gɛ̃ n uai? Démɛ a fɔ̃ àɔ ku n gbɛ̀sĩsĩ musui?
Gbɛ̃́ pɔ́ ìɔ ku tàaesai, mɛ́ ì yãkɛ a zɛ́wa, mɛ́ ì sĩana'o ń nɔ̀sɛmɛndoo.
Ìli yãdɔ gbɛ̃ewao, ìli tàaekɛ a gbɛ̃́deeɛo, ìli a gbɛ̃do sɔ̃́sɔ̃o.
Ì saka luayãdansaiɔgu, ì luayãmanaɔ kpɛla. Ìli a lɛgbɛ̃a lilɛo, baa tó à kɛ̀ɛ̀ zĩ'ũ.
Ìli ɔ̃a sɛ̃anɛ́ à a igbào, ìli bɔ gbɛ̃́ pɔ́ a yã́ kú kpɛ ɔsãsãa yã́io. Gbɛ̃́ pɔ́ ì kɛ màa a kpagua bauo.
Ma dɔ̃́a Lua, ḿmɛ ma nanzi.
Má ò Diiɛ ma diin n ũ, ḿmɛ ń ma aafia ũ.
N gbɛ̃́ pɔ́ kú ma bùsuuɔ mɛ́ dɛ gawide pɔ́ ì kamaguɔ ũ.
Gbɛ̃́ pɔ́ aaì wã gɛ́ tã́a kĩ́iɔ aaì yã'ɔ̃ma kpá ńzĩaziɛ. Má sa'o'i tɔ̃́lɛńnɔo, wa ń tã́aɔ tɔ́ ma ma lɛ́uo.
Dii, n ma ka ma baawa, ma wɛ̃ni ku n ɔzĩɛ.
N kɔɔ dàmɛɛ gumaau, gba pɔ́ ń dàmɛɛ kàmagu.
Má Dii táasilɛ kɛ́ ì lɛdaa, baa gwã́ ì to ma sɔ̃ ma gba laai.
Miɔ Dii e ma wɛ́u gɔɔpii, lá a kumanɔ, má kpaguao.
Bee yã́i ma pɔ ìɔ na, ma nɔ̀sɛ ìɔ yáalɔ, ma wɛ́ dɔi lɔ ma mɛ aɔ ku aafia.
Asa ńyɔ̃ ma to miauo, ńyɔ̃ we n yãmana yaikɛo.
N ma ka wɛ̃ni zɛ́wa, n kĩ́i pɔna ìɔ pɛɛau, pɔmaaɔ ku n ɔzĩ gɔɔpii.
Dii, ma yãma, asa ma yã́ naɛ, swãdɔ ma wiilɛai, ma wabikɛa ma, asa málɛ kɛ ń mɔafilioo.
N kĩ́i má yãna eu, n wɛ́ lɛ́ yã́ pɔ́ zɛvĩ e sã́asã.
N ma sɔ̃ gwà, n wɛ́tɛmazi gwã́, n ma tàasikà, ni yãe eao, asa ma zɛò ma lɛ́ a ma kalikɛ̃o.
Mili tɛ́ gbɛ̃nazĩna yãkɛaɔzio, mili gbɛ̃́ pãsĩɔ ɔlɛsɛo.
Ma bɛ n zɛ́u súsu, mi pãalɛ n yã́ɛo.
Málɛ lɛzunzi, asa ńyɔ̃ wea. Lua, swã́sɛ ma wabikɛai.
Ǹ n gbɛ̃kɛ bɔnsaɛ kɛmɛɛ, gbɛ̃́ pɔ́ nànziɔ bɔ ń ibɛɛɔ ɔzĩ.
Laaidɔa lá ń wɛ́bɛsianawa, ní ma sɔlɔ n kúlukulunau.
Ma si gbɛ̃vãi pɔ́ aaì ĩadaaɔwa, ma ibɛɛ pɔ́ liaamazipiɔ.
Aali gbɛ̃e wɛgwao, an lɛ́ ì yɔ̃̀ɔ yã'o.
Aa pɛ̀lɛmazi aa lìamazi, aa wɛbìia kɛ́ aa e ma pã́lɛ zĩ́lɛ.
Aa ye ma taitai lán nɔ̀ɔmusu nɔandɛnawa, lán nɔ̀ɔkusi pɔ́ naalɛa gusaɛnawa.
Dii, fɛlɛ dańlɛ, ní ń kwɛ́, ma si gbɛ̃vãipiɔwa ń n fɛ̃ndao,
ma bɔ gbɛ̃́piɔ ɔzĩ ń n gbãao. An baa ku dṹniaɛ bee guu, an àizɛɛ ìɔ dińzi, an nɛ́ɔ ì kã́, aaì pɔ́ pɔ́ fɛ̃̀ɔ kálɛ ń nɛ́piɔnɛ.
Má wɛsinlɛ ma nɔ̀sɛmaa yã́i, tó ma n e ma vugɔɔ, bee a mɔa.
Lɛ pɔ́ Dii zɔ̀blena Davidi sìɛ̀ gɔɔ pɔ́ à aà bɔ̀ Saulu ń aà ibɛɛ kĩniɔ ɔzĩ.
Má yenzi Dii, ḿmɛ ń ma gbãa ũ.
Lua mɛ́ ma gbɛsi ũ, mi naaàzi, ma Lua mɛ́ ma zɛgikĩi ũ, ì ma misi. A dɛ ma sɛ̀ngbao ũ, má aà náai vĩ, a dɛ ma suaban gbãa ũ, ì ma dɔ̃́a.
Dii kà wà aà sáaukpa. Mi lɛzuaàzi, ì ma bɔ ma ibɛɛɔ ɔzĩ.
Gó kpàlɛmanɔ, kaalɛ swa lɛ́ ma ble.
Mia baɔ galakpàmɛɛ, ga baikpàmɛɛ ma aɛ.
Ma yeelɛa guu màa ma Dii sìsi, ma lɛzù ma Luazi, ɔ̃ à ma lɔɔ mà za a bɛ, ma wii kàwà, à gɛ̃̀ aà swã́u.
Tɔɔlɛ lùalua à zĩ̀azĩa, gbɛ̀sĩsĩɔ dèedee ń zĩ́nau, aa lùalua kɛ́ aà pɔ pà yã́i.
Súɛlɛ bɔ̀ aà níu, tɛ́ pɔ́ ì kṹmá bɔ̀ aà lɛ́u, a yɔ̃ɔ lɛ́ pipi aà aɛ.
À gu kɛ̃̀aa musu à pìla, lou sìsi aà gbá zíɛ.
Àlɛ vua dia malaika gã̀sĩade kpɛ, àlɛ yàakpa ń ĩ́anao.
À gusia kù azĩala, à luabɛsiana kɛ̀ a kúkĩi ũ.
Lousisia dɔ̀aa aà gawi pílɛaɛ, lougbɛ kwɛ̀, lou pìlɛpilɛ pãsĩpãsĩ.
Dii Musude pàla za musu, aà lɔɔ dɔ louvĩa ũ.
À ka fã̀ ma ibɛɛɔgu à ń fãaa, Lua sùmá à ń yá.
Kɛ́ n palamá Dii, ísia tɔɔlɛ bɔ̀ gupuau, kɛ́ n pɔbɔ̀ n níu, dṹnia zĩ́na bɔ̀ puizi.
À ɔbɔ̀ za musu à ma kũ, à ma bɔ ísiu.
À ma si ma ibɛɛ gbãawa ń ma wɛ̀lɛ pɔ́ an gbãa dɛmalaɔ.
Aa ã̀naa ma wɛ̃nakɛgɔɔ, ɔ̃ Dii zɛ̀manɔ.
À ma bɔ à ma gba dɛ̀ɛpookĩi, à ma mìsi kɛ́ a yemazi yã́i.
Dii yãkɛ̀mɛɛ ma nɔ̀sɛmaa lɛ́u, à fĩabòmɛɛ ma gbãsĩsai lɛ́u.
Asa má Dii yãdilɛaɔ kũa, mi vãikɛ ma a Lua tò weo.
Aà ikoyãɔ ìɔ dɔaaamɛɛ, mi bɔ yã́ pɔ́ a dìlɛɔ kpɛo.
Ma kua tàae vĩ Diiɛo, má azĩa kũa duunasai.
Dii fĩabòmɛɛ ma nɔ̀sɛmaa lɛ́u, asa a è má kú gbãsĩsaiɛ.
Ń náai vĩ náaideɔnɛ, tàaesaiden n ũ tàaesaideɔnɛ.
Ń wásawasa gbɛ̃́ wásawasaɔnɛ, ãma ni kɔ̃nikɛ gbɛ̃́ dɔ̀ɔsaiɔnɛ.
Ni zĩabusanaɔ suaba, ni gbɛ̃́ pɔ́ aaì ńzĩa sɛ lɛsĩɔ busa.
Dii, ni ma filia tɛfɛlɛ, ma Lua, ni ma gusia lilɛ gupua ũ.
Ń n gbãao má fɔ̃ kuadi kaawa, ń ma Lua dɔnlɛo má fɔ̃ vĩ gĩa.
Luapi sɔ̃, aà yãkɛa bɔ̀lɛi. Dii yã́ sãa vĩo. A dɛ sɛ̀ngbao ũ gbɛ̃́ pɔ́ nàaziɔnɛ.
Dii bàasio, démɛ Lua ũi? Wá Lua bàasio, démɛ gbɛsi ũi?
Lua mɛ́ ì ma gba gbãa, ɔ̃mɛ ì zɛpoomɛɛ súsu.
Ì to ma wá nakũ lán tuewa, ì to màɔ bɛ bùsu gulɛsĩɔ musu.
Ì zĩkaa dadamɛɛ e ma gã̀sĩ fɔ̃ mɔgotɛ̃ sá gá.
Ni n zĩblesɛ̀ngbao kpaa, ń ma kũa ń n ɔplaao, ni naalɛ ǹ ma tɔbɔ.
Ni ma zɛ́ yàasa kũmɛɛ, ɔ̃ ma gbá lí gbãlɛo.
Ma pɛlɛ ma wɛ̀lɛɔzi ma ń kũkũ, mi kpɛkpao e ma gɛ ń dɛdɛò.
Ma ń wiwi, aai e fɛ̀lɛo, aa kwɛ̀ gɔ̃̀ kálɛa ma gbá zíɛ.
N ma gba gbãa, ma zĩkàò, ń tò ma ibɛɛɔ mikpàa.
Ń tò ma wɛ̀lɛɔ kpɛkpà, ɔ̃ ma a zangudepiɔ mìdɛ.
Aa wiilɛ̀, gbɛ̃e i ń suabao, aa lɛzù Diizi, i yãmamáo.
Ma ń kɛ́ búɛbuɛ lán luutɛ̃ pɔ́ ĩ́ana sɛ̀wa, ma táa'òmá lán zɛ́ guu pɛ̀lɛawa.
N ma bɔ gbɛ̃́ pɔ́ fɛ̀lɛmanɔɔ ɔzĩ, n ma kɛ buiɔ mide ũ. Gbɛ̃́ pɔ́ má ń dɔ̃oɔ lɛ́ zɔblemɛɛ.
Bui zĩ̀loɔ ì vlãnaumɛɛ, tó aa ma yãmà, aaì misiilɛmɛɛ.
Buipãleɔ kúsu ì kwɛ́, aaì bɔ ń zɛgikĩiɔu ń lualuao.
Dii ku! Báaaden ma gbɛsi ũ! Wà Lua ma Suabana tɔbɔ.
Lua mɛ́ ì tɔsimɛɛ, ì buiɔ totomɛɛ.
Ń tò ma pili ma ibɛɛɔwa, n ma gba gbãa dɛ ma wɛ̀lɛɔla, n ma bɔ gbɛ̃́ pãsĩɔ ɔzĩ.
A yã́i má n sáaukpa buiɔnɛ, má n táasilɛ, Dii.
Dii ì zĩ̀ zɔ̃ɔ ble kía pɔ́ á sɛ̀ɛ, ì gbɛ̃kɛkɛ kía pɔ́ á kpàpiɛ, ma Davidi ń ma buiɔ e gɔɔpii.
Davidi lɛ.
Musu ì Lua gawi bɔ gupuau, bàluma pɔ́ɔ ì aà zĩ ɔlɔnɛ́.
Ìɔ yãdanɛ́ lá gu lɛ́ dɔ, ì dɔ̃a kpámá gwã́ ń gwã́o.
Ìli yã'oo, aà yã'oa bui kuo, wìli a kĩ́a mao.
Aà lɔɔ ì gɛ́ dṹnia guu píi, aà yã'oa ì gɛ́ e tɔɔlɛ lɛ́wa. Lua kpɛdɔ̀ ĩatɛ̃ɛ we,
ì bɔ kpɛ́u à bilɛ lán nɔsɛnawa, ì fɛlɛ ń táo ń pɔnao lán nɛgɔ̃nawa.
Ì fɛlɛ luabɛ lɛ́la, ì pãa gɛ́ e a lɛ́le, pɔe líɔ ulɛa a pusuio.
Dii ikoyã paɛa, ì ń nɔ̀sɛ níninɛ́. Dii yã́ náai vĩ, ì lɛda ɔ̃nɔsaideɔwa.
Dii ì ɔtona dɔnɛ́ súsu, ì ń pɔ kɛ na. Dii yãdilɛaɔ gbãsĩ vĩo, ì ń oa weenɛ́.
Misiilɛa Diiɛ zɛ́pi wɛbɔa, waɔ tɛi gɔɔpii, Dii yã́kpalɛkɛa sĩana vĩ, yã́pi ìɔ maa wásawasa.
Aà yãmaa dɛ vuaa, baa vua maa, a na dɛ zɔ́'ia, baa zɔ́ bùsu.
Ni lɛda mapi n zɔ̀blenawa, gbɛ̃́ pɔ́ n yã́ kũa ài ìɔ zɔ̃ɔ.
Démɛ a fɔ̃ yã́ pɔ́ álɛ zãwàɔ dɔ̃i? Sùuukɛmanɔ ń ma tàae pɔ́ ulɛaɔ.
Ńsu to mapi n zɔ̀blena dɔ́ɛnnɔo, duuna su gbãableao, míɔ kú wásawasa tàae zɔ̃ɔ sai.
To yã́ pɔ́ lɛ́ bɔ ma lɛ́u ń làasoo pɔ́ kú ma sɔ̃uo kangu Dii, ma gbɛsi, ma Suabana.
Davidi lɛ.
Dii sinnɔ n yeelɛa guu, Yakɔbu buiɔ Lua n sɛ lɛsĩ.
Kua za aà kúkĩi a n suaba, kua za Siɔna a dɔnlɛ.
Aà n sa'oa píi sí, n sa'obɔɔ i dɔaàgu.
Aà pɔ́ pɔ́ n pɔ gbà kpama, aà to ǹ yã́ pɔ́ ńlɛ yá le,
wí gulakɛ zĩ pɔ́ ń blè yã́ musu, wí dàlapoo da ń wá Lua tɔ́o. Dii wabi pɔ́ ń kɛ̀ sinnɔ píi.
Má dɔ̃̀ sa Dii ì kía pɔ́ a kpà suaba, ì siaànɔ za a bɛ pɔ́ a kua adoau, i to aà zĩble ń a gã̀sa gbãao.
Gbɛ̃eɔ ì zĩkasɔ̃goɔ náaikɛ, gbɛ̃eɔ ì sɔ̃́ɔ náaikɛ, wápiɔ sɔ̃, Dii wá Lua náai wi kɛ.
Ampiɔ, aa kúlɛ aa lɛ́lɛ, wápiɔ sɔ̃ wáɔ zɛa gíũgiũɛ.
Dii, to kí zĩble, tó wa lɛzùnzi, síwanɔ.
Davidi lɛ.
Dii, kí lɛ́ pɔnakɛ ń n gbãao, aà pɔ na maamaa kɛ́ ń tò à zĩblè.
N pɔ́ pɔ́ aà pɔ gbà kpàwà, ni gí aà wabikɛa síiaànɔo.
N danlɛ kɛ̀ɛ̀ ń ɛ̀fãai zɔ̃ɔo, n vua fùa kpàɛ̀.
À wɛ̃ni gbɛ̀ama, ɔ̃ ń kpàwà, ń tò a ku e gɔɔpii.
Aà gawi zɔ̃ɔ kɛ́ ń tò à zĩblè, n gawi ń zɔ̃ɔkɛo kpàwà.
Niɔ báaadaaàgu gɔɔpii, n kuaaànɔ tò aà pɔ kɛ̀na.
Asa kí Dii náai vĩ, kua Musude gbɛ̃kɛu a kpaguao.
Ńyɔ̃ ɔdiɛ n ibɛɛɔwa, ńyɔ̃ n wɛ̀lɛɔ kṹ ń n ɔplaao.
Ńyɔ̃ ń kɛ mua yàa ũ n mɔgɔɔ, Dii a ń míɔnzɔ̃ a pɔfɛ̃gɔɔ, i to tɛ́kũmá.
Ńyɔ̃ ń nɛ́ɔ midɛ dṹnia guu, ní ń buiɔ kɛ̃ gbɛ̃nazĩnaɔwa.
Baa tó aa lɛkpàaĩnzi, an pɔeã a fɔ̃ zĩkɛo.
Ńyɔ̃ ka dɔdɔ ń wɛ́wa, ńyɔ̃ to aa kpɛkpa.
N gbãa guu, Dii, ǹ nzĩa kã́fĩ, wí lɛsi wà n gɔ̃sakɛ táasilɛ.
Davidi lɛ.
Ma Lua, ma Lua, bɔ́yãi n ma to wei? Ma wiilɛ̀, àkɛa ńlɛ mɔ́ ma suabaio ni?
Ma Lua, ma lɛzùnzi fãanɛ, ni weao, ma wiilɛ̀ma gwãasĩna, ɔ̃ ń nílɛ.
N kua adoa, ń zɔ̃lɛa báawa, ɔ̃ Isailiɔ ì ń táasilɛ.
Ḿmɛ wá deziɔ n náaikɛ̀, aa n náaikɛ̀ ɔ̃ n ń mìsi.
Aa lɛzùnzi ɔ̃ aa bɔkĩi è, aa n náaikɛ̀ ɔ̃ wí i ń kũo.
Kɔ̀ɔtɛ̃n ma ũ, gbɛ̃nazĩnan ma ũo, wàlɛ ma sɔ̃sɔ̃, wàlɛ sakamagu.
Gbɛ̃́ pɔ́ lɛ́ ma gwaɔ lɛ́ ma yáalɔ, aalɛ lɛsuikɛa, aalɛ mikɛ déũdeũ aalɛ mɛ:
Lá àlɛ Dii náaikɛ, aà aà bɔ, tó aà yã́ kàaàguɛ, aà aà misi.
Ḿmɛ n ma bɔ ma da nɔ̀sɛu, n ma dɔ aà yɔ̃́wa.
Má na n ɔzĩ za nɛasakpɛuɛ, ń dɛ ma Lua ũ za ma da nɔ̀sɛu.
Ńsu ǹyɔ̃ kumanɔ zã̀o, asa taasi lɛ́ mɛkpa, mɛ́ gbɛ̃e ku à dɔmalɛo.
Wa liaamazi dasidasi lán zugaaeɔwa, wa pooamazi lán Basana zuswanaɔwa.
Wàlɛ lɛdɔdɔa lán nɔ̀ɔmusu ɔɔlɔna pɔ́ aalɛ pɔ́ taitaiɔwa.
Ma gbãa gɛ̃̀zɛa lán í kɔ́lɛawa, ma guɔ bɔ̀ɔũ píi, ma mɛ yɔ̀ lán zɔsawa.
Ma kòlo giigàga lán pɛ̃nkasowa, ma lɛ́na nàalɛ ma lɛ́ musu. Wà ma wulɛ lán gɛwa bùsutiu.
Gbɛ̃́ɔ liaamazi dasidasi lán gbɛ̃ɔwa, gbɛ̃vãipiɔ nɔ̀nɔaamazi, aa ma ɔɔ ń ma gbáɔ fɔ̃̀fɔ̃.
Má fɔ̃ mà a wáɔ nao píi. Wà wɛbìibii, wàlɛ ma gwa,
wàlɛ ma pɔkasaɔ kpaalɛ, wàlɛ tɛ́lɛpa ma ulatao yã́ musu.
Dii, ńsu ǹyɔ̃ kumanɔ zã̀o, ḿmɛ ń ma gbãa ũ, mɔ dɔmalɛ kpakpa,
ma bɔ an fɛ̃nda lɛ́zĩ, ma wɛ̃ni si gbɛ̃piɔ swaawa,
ma bɔ nɔ̀ɔmusupiɔ lɛ́zĩ, ma si zùsɛ̃lɛpiɔ kɔ́bawa,
mí n tɔbɔ ma gbɛ̃́ɔnɛ, mí n táasilɛ kɔ̃kãaa guu.
Á Dii vĩakɛnaɔ, à aà táasilɛ, á Yakɔbu buiɔ, à aà tɔbɔ, á Isailiɔ, à misiilɛɛ̀.
Asa i saka taasideguo, i aà wɛ̃nadekɛ yaboo, i mikpɛdɔɛ̀o, à swãkpà aà wiilɛai.
Má n táasilɛ balu guu, má lɛ́ pɔ́ má kɛ̀ma fĩabo n vĩakɛnaɔ wáa.
Taasideɔ pɔble aa kã́, Dii kĩ́i wɛ̀ɛlɛnaɔ aa aà táasilɛ, aaiɔ ku gɔɔpii.
Dṹnia bṹu gbɛ̃́ɔ Dii dɔ̃, aai zɛaànɔ, bui pɔ́ kúuɔ kúlɛɛ̀ píi,
asa kpalableaá Dii yã́ɛ, ì kible bui píiwa.
Dṹnia gbãadeɔ kúlɛɛ̀ píi, gbɛ̃́ pɔ́ gɛ̀ gɛ́kĩiɔ misiilɛɛ̀ píi.
An buiɔ zɔbleɛ̀, aa Dii yã́ dau siu ziadeɔnɛ,
aai o gbɛ̃́ pɔ́ wi ń i yãaoɔnɛ lá à yãnakpàmá, asa a kɛ̀.
Dii mɛ́ ma dãna ũ, pɔe a kɛ̃́sãao.
Ì ma wúlɛ sɛ̃̀bɔlɔkĩi, ì gɛmanɔ í kílikili saɛ.
Ì ma nɔ̀sɛ nínimɛɛ, ì dɔaamɛɛ zɛ́ maaɔ guu a tɔ́ yã́i.
Baa tó má bɛ gusisi pãsĩu, má vãi vĩakɛo, asa ń kumanɔ, n sɔ̃na ń n goo ì ma gba sɔ̃.
Ni blɛkalɛ ma aɛ ma ibɛɛɔ wáa, ni nísidɔɔ ma miwa, ni íka ma toona pai yɛlɛlɛ.
Nama ń gbɛ̃kɛo aɔ kumanɔ gɔɔpiiɛ, míɔ ku Dii ua e ma wɛ̃ni lɛ́u.
Tɔɔlɛ ń pɔ́ pɔ́ kuwàɔá Dii pɔ́ɛ, dṹnia ń gbɛ̃́ pɔ́ kú a guuɔ píi.
À tɔɔlɛ zĩ́napɛ̀lɛ ísiau, a kàlɛ ń swaɔ.
Démɛ zɛvĩ à dɛdɛ Dii sĩ̀sĩwai? Démɛ a fɔ̃ gɛ̃ aà uai?
Gbɛ̃́ pɔ́ tàae vĩo mɛ́ aà nɔ̀sɛ pua, mɛ́ ìli zɛ ń tã́aɔo, mɛ́ ìli lɛgbɛ̃ ń mɔafilioo.
Dii a báaada adegu, Lua aà Suabana a to yã́ bɔaànɔ na.
Màa a dɛ ń aà kĩ́i wɛ̀ɛlɛnaɔ, Yakɔbu buiɔ Lua aɛyanapiɔ.
À bĩ́ibɔlɛɔ wɛ̃wɛ̃, à gbà ziɔ wɛ̃wɛ̃, í tó Kía gawide gɛ̃.
Démɛ Kía gawidepi ũi? Dii nɛgɔ̃n gbãaɛ, Dii zĩ̀kan gbãaɛ.
À bĩ́ibɔlɛɔ wɛ̃wɛ̃, à gbà ziɔ wɛ̃wɛ̃, í tó Kía gawide gɛ̃.
Démɛ Kía gawidepi ũi? Dii Zĩgɔ̃de mɛ́ Kía gawidepi ũ.
Dii, ma azĩa kpàmaɛ,
ma Lua, málɛ n náaikɛ. Ńsu to wí ma kũo, ńsu to ma ibɛɛɔ tidɔmalao.
Wí a gbɛ̃́ pɔ́ an wɛ́ dɔnziɔ kũo, sema gbɛ̃́ pɔ́ bɔ̀ n kpɛ pãɔ.
Dii, ǹ n zɛ́ ɔlɔmɛɛ, ní n yã́ dadamɛɛ.
Gɛmanɔ n sĩanau, ní dadamɛɛ, asa Lua ma Suabanan n ũ, ma wɛ́ ìɔ dɔnziɛ gɔɔpii.
N sùuu ń n gbɛ̃kɛo aɔ dɔngu, asa ń vĩ za káauɛ, Dii.
Ńsu tàae pɔ́ má kɛ̀ɔ yãdao ge duuna pɔ́ má kɛ̀ ma ɛ̀waasogɔɔ. Ma yã́ àɔ dɔngu gbɛ̃kɛ guu, kɛ́ ń maa yã́i, Dii.
Dii maa, ì yãkɛ a zɛ́wa, bee yã́i ì a yãdada duunkɛnaɔnɛ.
Ì zĩabusanaɔ da a zɛ́wa, ì yãmaa dadanɛ́.
Dii ìɔ gbɛ̃kɛ ń náaio vĩ ń gbɛ̃́ pɔ́ zɛ̀ ń a bàakuańnɔ yã́o.
Baa kɛ́ ma duuna zɔ̃ɔ Dii, sùuukɛmanɔ n tɔ́ yã́i.
Démɛ Dii vĩa vĩi? Dii ì ade da zɛ́ pɔ́ dɛ aà sɛwa.
Ade aɔ ku nama guu, aà buiɔ mɛ́ aa gɔ̃ ń bùsu vĩ.
Dii gbɛ̃kɛ vĩ ń a vĩakɛnaɔ, ì to aaɔ a bàakuańnɔ yã́ dɔ̃.
Ma wɛ́ ìɔ pɛ Diiwa gɔɔpii, asa ɔ̃mɛ ì ma gbá bɔ bau.
Ma wɛgwa, wɛ̃nadɔ̃mɛɛ, asa má kú mado ń taasio.
Ma yã'ɔ̃maɔ kɔ̃̀ ma nɔ̀sɛ guu, ma bɔ ma wɛ́tɛ̃api guu.
Ma taasi ń ma pɔsiao gwa, ní ma duuna woloa píi.
Gwa lá ma ibɛɛɔ lìgua, aa zamagu pãsĩpãsĩ.
Ma wɛ̃ni dɔ̃́a, ní ma misi, ńsu to wí ma kũo, asa ma nanziɛ.
To sĩana ń kua maao àɔ ma dɔ̃́a, asa ma wɛ́ ìɔ dɔnziɛ.
Lua, Isailiɔ bɔ ń taasikɛaɔu píi.
Yãnakpaa Dii, asa ma yãkɛ̀ a zɛ́wa, ma n náaikɛ̀ seasai.
Ma lɛ ǹ ma gwa Dii, ní ma nɔ̀sɛ ń ma làasooɔ gwa.
N gbɛ̃kɛ ìɔ dɔaamɛɛ, mi zĩkɛ n sĩanawa.
Mili zɔ̃lɛ ń ɛɛdeɔo, mili bɛbɛ ń mɔafilideɔo.
Má za duunkɛnaɔ kãaaau, mili zɔ̃lɛ ń gbɛ̃vãiɔo.
Ma a ɔ pìpi tàaesai seela ũ, málɛ lia n gbagbakĩizi, Dii,
kɛ́ mà e n sáaukpa lɛsia guu, mí n yãbɔnsaɛɔ kpàwakɛ.
Dii, má ye n kpɛ́ pɔ́ niɔ kuuzi, gu pɔ́ n gawi ì pilau.
Ńsu ǹ ma naaa ń duunkɛnaɔo, ńsu ǹ ma baa daaa ń gbɛ̃dɛnaɔo.
Vãi làasoo mɛ́ ìɔ dɔaanɛ́, an ɔ ìɔ pai ń gbagusaɛɔ.
Mapi sɔ̃ mi yãkɛ a zɛ́wa, wɛ̃nadɔ̃mɛɛ ní ma suaba.
Ma zɛkĩi è gumaau, má Dii sáaukpa balu guu.
Dii mɛ́ ma gupua ũ, ma Suabana ũ, dé má vĩakɛɛ̀i? Dii mɛ́ ma ulɛkĩi ũ, dé vĩa mɛ́ a ma kṹi?
Tó gbɛ̃vãiɔ sìmazi ma taitaia yã́i, ge tó ma ibɛɛɔ ń ma wɛ̀lɛɔ ã̀naa, aa gɛ̃mbɔlɛ aa lɛ́lɛ.
Baa tó zĩgɔ̃ɔ koezɔ̃̀mazi, ma sɔ̃ a vĩo. Baa tó gbɛ̃́ɔ fɛ̀lɛa ń zĩo, ma sɔ̃ aɔ dilɛaɛ.
Yã́ mɛ̀ndo málɛ a wabikɛ Diiwa, yã́pi málɛ wɛɛlɛ maamaa. Má ye màɔ ku Dii ua e ma gɔɔ lɛ́waɛ, kɛ́ màɔ aà aɛya aà kpɛ́u we, mí wɛ́pɛ aà kɛfɛnkɛwa.
A ma ulɛ a kpɛ́u taasikɛgɔɔ, a ma gwa a zwã̀akpɛu, i ma zɛ gbɛ musu aafia.
Ma mi a fu ma ibɛɛ pɔ́ liaamaziɔla, mí sa'o Dii ua ń gulakɛao, mí lɛsi mà aà táasilɛ.
Tó ma lɛzùnzi Dii, wea. Ma wɛ̃nagwa ní ma yãma.
Ma nɔ̀sɛ lɛ́ lɛdaa mà n aɛya, Dii, málɛ n aɛya.
Ńsu mikpɛdɔ mapi n zɔ̀blenaɛo, ńsu bɔ ma kpɛ ń pɔfɛ̃oo. Ma Dɔnlɛden n ũ, ńsu ma vũaao, Lua ma Suabana, ńsu ma to weo.
Tó ma de ń ma dao pãkpàmazi, Dii a ɔliamazi.
Dii, ma da n zɛ́wa, dɔaamɛɛ zɛ́ súsu guu ma kpàkpanaɔ yã́i.
Ńsu to ma ibɛɛɔ ń pɔeã kɛao, asa seelade ɛgɛnaɔ lɛ́ yãdɔa, mɛ́ gbɛ̃́ pãsĩɔ lɛ́ pɔbɔ ń níu.
Má yã́ɛ bee náai vĩ kɛ́ má e: Dii a maakɛmɛɛ dṹniaɛ bee guu.
Wɛdɔ Diizi. Zɛ gbãa, ní sɔ̃dilɛ. Wɛdɔ Diizi.
Dii ma gbɛsi, málɛ lɛzunzi, ńsu ǹ n swã́ kákamɛɛo. Tó ń nílɛ, má gɔ̃ lán gbɛ̃́ pɔ́ aa sì bɛdauɔwaɛ.
Málɛ wɛ̃na wii lɛma, swã́sɛmazi, málɛ ma ɔ sɛ n kúkĩi oi.
Ńsu ma gálɛ ń gbɛ̃́ bɛ̃̀ɛɔ ge vãikɛnaɔ sãnuo. Aaì yãna o ń gbɛ̃́deeɛ, ãma an zaa gbɛ̃́ɔu kɛ̀ zài.
Kɛnɛ́ ń yãkɛa ń ń vãikɛaowa, fĩabonɛ́ ń dàawa, a gbɛ i wí ń musu.
Aali Dii yãkɛa ń aà zĩkɛao yãdao, a ń fuangba, a ń zɛdɔo.
Ma Dii sáaukpà, asa à swãsɛ̀ ma wɛ̃na wiilɛai.
Dii mɛ́ ma gbãa ń ma sɛ̀ngbaoo ũ, má aà náai vĩ ma sɔ̃u. Ì dɔmalɛ, ma nɔ̀sɛ ì yáalɔ, mi aà sáaukpa ń lɛsiao.
Dii mɛ́ a gbɛ̃́ɔ gbãa ũ, a dɛ ulɛkĩi ũ kía pɔ́ a kpàɛ, ì aà suaba.
Ǹ n gbɛ̃́ɔ suaba, ní báaadańgu. Ǹ ń dã́dã, níɔ ń kũa gɔɔpii.
Malaikaɔ, à Dii tɔbɔ, à gawi ń gbãao dɔ̃ Diiɛ.
À Dii tɔbɔ, à kúlɛ Diiɛ ń lousisi'ulaɔ daa.
Dii lɔɔ kú lousisia kpɛ, Dii gawide ì to lou pũna, Dii ku lousisia musu.
Dii lɔɔ gbãa dɔ, Dii lɔɔ gawi vĩ.
Dii lɔɔ ì sɛdɛ líɔ paa, Dii ì Libã bùsu sɛdɛ líɔ paa.
Ì to Libã gbɛ̀sĩsĩɔ vĩvĩ lán zunɛwa, ì to Ɛɛmɔ gbɛ vĩvĩ lán gáaenawa.
Dii lɔɔ ì bɔ ń loupilɛaɔ.
Dii lɔɔ ì gbáa dee, Dii ì Kadɛsi guwaiwai dee.
Dii lɔɔ ì líɔ zĩa, ì líkpɛ puakũ, gbɛ̃́ pɔ́ kú aà uaɔ i oɛ̀, Gawideɛ.
Dii ku í pɔ́ daa dṹniaa musu, Dii ìɔ zɔ̃lɛa Kía ũ gɔɔpii.
Dii ì a gbɛ̃́ɔ gba gbãa, Dii ì báaadańgu aaɔ aafia.
Lɛ pɔ́ Davidi dà Lua kpɛ́ sakɛ̃pɔ ũ.
Má n kã́fĩ Dii, asa n ma sɛ lɛsĩ, ni to ma ibɛɛɔ tidɔ̀malao.
Dii ma Lua, ma wiilɛ̀ma, ɔ̃ n ma gbãgbã.
Dii, n ma si miawa, ni to ma si bɛdauo.
Dii náaikɛnaɔ, à aà táasilɛ, à aà tɔbɔ, asa a kua adoaɛ.
Asa aa pɔfɛ̃a lí la ń lao leo, aà ɛ̀fãai mɛ́ ìɔ ku e gbɛ̃́ wɛ̃ni lɛ́u. Ɔ́ɔlɔa ìɔ ku gwã́, ɔ̃ gu ì dɔ ń pɔnao.
Kɛ́ má kú nama guu, ma mɛ̀: Má kpagua bauo.
Dii, kɛ́ n ɛ̀fãaikɛ̀mɛɛ, n ma zɛ gíũgiũ lán gbɛsiwa. Kɛ́ n mikpɛdɔ̀mɛɛ, ma gɔ̃ bíli guu.
Ḿmɛ ma lɛzùnzi Dii, ma kulɛkɛ̀ ma diiɛ ma mɛ̀:
Bɔ́ ài ma gaa ge ma sia bɛdau vĩi? Ma papa a n tɔbɔe? A n náai kpàwakɛe?
Ma yãma Dii, wɛ̃nadɔ̃mɛɛ. Dii, ǹyɔ̃ dɛ ma Dɔnlɛde ũ.
N ma ɔ́ɔlɔa lìlɛ ɔ̃wãa ũ, n ma zwã̀nkasaɔ wòloa, n pɔna dàmɛɛ pɔkasa ũ.
Máɔ nílɛo, máɔ n táasilɛɛ, Dii ma Lua, máɔ n sáaukpa láasaiɛ.
Davidi lɛ.
Dii, ḿmɛ ma nanzi, ńsuli tó wí ma kũo. Lá ni yãkɛ a zɛ́wa, ma misi.
Swãdɔmazi, ní ma bɔ kpakpa. Gɔ̃mɛɛ ma misigbɛ ũ, zɛgikĩi pɔ́ a ma suaba ũ.
Ma gbɛsi ń ma ulɛkĩion n ũ, dɔaamɛɛ, ní gɛmanɔ n tɔ́ yã́i.
Ńsu to mà zu ba pɔ́ wa kpàmɛɛuo, asa ma Mìsinan n ũ.
Ma a wɛ̃ni nànɛ n ɔzĩ, ma bɔ, Dii Lua Sĩande.
Má za tã́a gbàgbanaɔgu, Dii má aà náai vĩ.
Má yáalɔ má pɔnakɛ ń n gbɛ̃kɛo, asa n ma gwa ma taasikɛa guu, ń dɔ̃̀manɔ ma yooyea guu.
Ni ma na ma ibɛɛɔnɛ ń ɔzĩo, n ma gba dɛ̀ɛpookĩi.
Ma wɛ̃nagwa Dii, asa má yooyeaɛ, pɔsia tò ma wɛ́ gɔ̃̀ sùii, ma pɔ yà, ma nɔ̀sɛ ɔ̃̀ɔkpà.
Pɔsia lɛ́ ma wɛ̃ni mɔsɔ, aaukɛa lɛ́ ma wɛ̃ lao, làasoo tò má yɛ̃̀ɛɛ vĩ lɔo, ma wáɔ kɛ̀ múumuunnɔ.
Ma gbɛ̃́deeɔ ì sakamagu ma ibɛɛɔ yã́i, ma yã́ ì ma gbɛ̃́ɔ vĩakũ maamaaɛ, gbɛ̃́ pɔ́ lɛ́ kpaaũmanɔ gãaɛɔ ì pãalɛmɛɛ.
Ma yã́ i dɔ gbɛ̃egu lɔo ma gɔ̃ lán gɛwa, ma gɔ̃nɛ́ lán oogboowa.
Miɔ ma gbɛ̃́ dasiɔ lɛ́ ma pe, vĩa pɔ́ɔ liaamazi. Aaì kãaa aa lɛkpaaĩmazi, aaì lɛdoũkɛ ma wɛ̃nibɔa yã́i.
Mapi sɔ̃, ḿmɛ má n náai vĩ, Dii, mi mɛ ma Luan n ũ.
Ma wɛ̃ni ìɔ ku n ɔzĩ gɔɔpiiɛ, ma si ma ibɛɛ pɔ́ lɛ́ ma wɛɔwa.
Mapi n zɔ̀blenawa wɛgwa, ma suaba n gbɛ̃kɛ yã́i.
Dii, ńsu to wí ma kũo, asa ma lɛzùnzi. To wí vãikɛnaɔ kṹ, to an lɛ́ àɔ kpaaũa tɛ̃́ɛnau,
to an lɛ́na ɛɛtonaɔ naalɛ. Aaì dɔ́ɛ ń gbɛ̃maaɔ, aaì sakańgu ń ĩ́andãao.
Àizɛɛ pɔ́ ń kã̀aa n vĩakɛnaɔnɛ zɔ̃ɔ, ni ɛ̀fãaikɛ gbɛ̃́ pɔ́ nanziɔnɛ gbɛ̃́pii wáa.
Tó gbɛ̃́ɔ lɛkpàaĩńzi, ni ɔkuńla, tó wàlɛ lɛkpaakɛńnɔ, ni ń ulɛ n guu.
Ma Dii sáaukpà, asa a yemazi zɔ̃ɔ wɛ̃́lɛ pɔ́ wà koezɔ̃̀i guu.
Gili gɛ̃̀magu we, ɔ̃ ma mɛ̀: N ma vũaaɛ. Kɛ́ ma suabalɛ zùnzi, n ma wɛ̃na wiilɛa mà.
Dii yãmanaɔ, àɔ yeaàzi. Dii ì a náaikɛnaɔ dɔ̃́a, ì fĩabo zĩakãfĩnaɔnɛ a lɛ́ gbɛu.
Á gbɛ̃́ pɔ́ á wɛ́ dɔ Diiziɔ, àɔ gbãa à á sɔ̃dilɛ.
Báaaden gbɛ̃́ pɔ́ Dii aà tàae wòlowà à aà duuna kɛ̃̀wà ũ.
Báaaden gbɛ̃́ pɔ́ Dii lí aà tàae yãda lɔo mɛ́ mɔafili kú aà nɔ̀sɛ guuo ũ.
Kɛ́ má nílɛ ń ma duunao, ma ibàba, ma wii ìɔ dɔ za kɔɔ e oosi.
N ɔtɔ̃ɔlɛaa fãanɛ ń gwãasĩnao, ma yɛ̃̀ɛɛ làa lá guantɛ̃na ĩatɛ̃ ma gbɛ̃wa.
Ɔ̃ ma wenɛ ma duunai, mi a yãvãi ulɛnɛ lɔo. Ma mɛ̀ má a tàaeɔ onɛ Dii, ɔ̃ n ma duuna kɛ̃̀a.
N náaikɛna wabikɛma a gɔɔwa, tó yã'ĩa lɛ́ mɔ́, a aà le lɔo.
Ma ulɛkĩin n ũ, ni ma bɔ wɛ́tɛ̃a guu, ni liamazi ǹ ma suaba.
Dii òmɛɛ à mɛ̀: Má yãdanɛ, mí n da zɛ́ pɔ́ dɛ ǹ sɛwa, má lɛdama, míɔ wɛ́tɛnzi.
Ńsu ǹyɔ̃ ku làasoosai lán sɔ̃́ ge sɔ̃baonawao. Tó ni ã̀asĩna kánɛ́ ge kpío, aali n dɔ̀ɔ sɛo.
Yã'ɔ̃ma ì li gbɛ̃vãiɔla, Dii gbɛ̃kɛ ì li aà náaikɛnaɔla.
Gbɛ̃maaɔ, à pɔnakɛ ń Diio, nɔ̀sɛpuadeɔ, à gulakɛ, í yáalɔ.
À gulakɛ Diiɛ gbɛ̃maaɔ, à kũ̀ nɔ̀sɛpuadeɔ aà táasilɛɛ.
À Dii tɔbɔ ń domao, à lɛsiɛ̀ ń mɔɔnao.
À lɛ̀ dafu siɛ̀, à pɔ́ lɛ́ ń dɔ̃ao ń pɔna wiio.
Asa yã́ pɔ́ Dii ò sĩana vĩ, a náai vĩ a yãkɛa píi guu.
A ye yãmaai ń yã́zɛdeo, Dii gbɛ̃kɛ dṹnia pà.
Dii yã'oa mɛ́ musu kɛ̀, aà lɛ́'ĩana mɛ́ musupɔɔ pɛ̀pɛ.
À ikàlɛ gudoũ, à gɔ̃̀ ísia ũ, à íɔ kã̀aa, à gɔ̃̀ ísi ũ.
Dṹnia gbɛ̃́pii, à vĩakɛ Diiɛ, gbɛ̃́ bɛ̃́ɛɔ píi, à misiilɛɛ̀.
Asa à yã'ò ɔ̃ dṹnia kɛ̀, à yãdìlɛ ɔ̃ à gɔ̃̀ kálɛa.
Dii ì lɛ́ pɔ́ buiɔ kpàaĩ gboo, ì kpa bùsudeɔnɛ ń yã́ pɔ́ aalɛ yáo.
Yã́ pɔ́ Dii zɛ̀ò ìɔ zɛa gíũgiũ, yã́ pɔ́ aà pɔ gbà ìɔ ku gɔɔpii.
Báaaden bui pɔ́ Dii dɛ ń Lua ũ à ń sɛ́ a pɔ́ ũɔ ũ.
Za musu Dii ì gugwa zĩ́lɛ, ì gbɛ̃nazĩnaɔ e píi.
Za aà kúkĩi ì wɛpã gbɛ̃́ pɔ́ kú dṹnia guuɔla píi.
Aàpi mɛ́ sɔ̃ dɔ̀ baadeɛ, ì wɛsi ń yãkɛaɔlɛ píi.
Kía lí zĩble a zĩgɔ̃ dasikɛ yã́io, zĩ̀kanae lí bɔ a gɔ̃sakɛ yã́io.
Sɔ̃́ náaikɛa à ń bɔ ɛɛ vĩ, baa ń a gbãakɛo a fɔ̃ gbɛ̃́ suabao.
Dii wɛ́ pɛa a vĩakɛnaɔwa, gbɛ̃́ pɔ́ an wɛ́ dɔ aà gbɛ̃kɛziɔ.
A ń bɔ ga lɛ́zĩ, a ń gwa aafia nɔana gɔɔ.
Wá wɛ́ ìɔ dɔ Diizi, ɔ̃mɛ wá Dɔnlɛde ũ, wá sɛ̀ngbao ũ.
Asa Dii ɔ̃ wá pɔ ì kɛwà na, wá aà tɔ́ pɔ́ a kua adoa náai vĩ.
Dii, n gbɛ̃kɛ àɔ kúwanɔ lá wá wɛ́ dɔnziwa.
Lɛ pɔ́ Davidi dà gɔɔ pɔ́ à azĩa dìlɛ ĩ́ande ũ Abimɛlɛki aɛ, ɔ̃ Abimɛlɛki aà yà, à tà.
Máɔ Dii sáaukpa gɔɔpiiɛ, míɔ aà táasilɛ lá gu lɛ́ dɔ.
Máɔ ĩ́anadã Dii yã́ musu, taasideɔ i ma, aai pɔnakɛ.
À zɔ̃ɔkɛ dɔ̃ Diiɛmanɔ, wí aà tɔbɔ sãnu.
Ma Dii kĩ́i wɛ̀ɛlɛ ɔ̃ a wèa, à ma bɔ ma sɔ̃̀deedee guu.
Gbɛ̃́ pɔ́ aà wɛ́ dɔaàzi a yáalɔ, aà gɛɛ a gɔ̃ kpa aà wɛ́i bauo.
Ma taasidekɛ guu ma lɛzù Diizi, ɔ̃ à ma yãmà à ma bɔ ma yooyea píi guu.
Dii Malaika ìɔ ku a vĩakɛnaɔ saɛ, ì ń bɔ.
À iɛ àɔ dɔ̃ lá Dii maa, báaaden gbɛ̃́ pɔ́ nàaàzi ũ.
Dii gbɛ̃́ɔ, à vĩakɛɛ̀, pɔe lí kɛ̃́sã aà vĩakɛnaɔwao.
Nɔana ì nɔ̀ɔmusu dɛ, pɔblea ì kɛ̃́sãwà, ãma pɔmaae lí kɛ̃́sã Dii kĩ́i wɛ̀ɛlɛnaɔwao.
Gbɛ̃́ɔ, à mɔ ma yãma, mí vĩakɛa Diiɛ dadaɛ́.
Gbɛ̃́ pɔ́ ye a wɛ̃ni àɔ maa, mɛ́ a ye a kua àɔ na,
aà a lɛ́ fɔ̃́ ń yãvãi oao, asu to ɛɛ bɔ a lɛ́uo.
Aà mikɛ̃ vãiwa, i maakɛ, aà aafia zɛ́ wɛɛlɛ, iɔ tɛi.
Dii ìɔ wɛ́tɛ gbɛ̃maaɔzi, ì swã́kpa ń wiilɛai.
Dii ì mikpɛdɔ vãikɛnaɔnɛ, kɛ́ an yã́ su dɔ gbɛ̃egu lɔo yã́i.
Tó wà lɛzù Diizi, ì ma, ì ń bɔ ń yooyea píi guu.
Dii kãi ń gbɛ̃́ pɔ́ an pɔ yàɔ, ì dɔ gbɛ̃́ pɔ́ an kã́ gàɔlɛ.
Taasi ìɔ gbɛ̃maa le mɔ̀ɔmɔɔ, ãma Dii ì aà bɔ a guu píi.
Ì aa wáɔ dɔ̃́aɛ̀ píi, ìli ɛ́o, baa mɛ̀ndo.
Kìsia a gbɛ̃vãiɔ dɛdɛ, yã́ a zɔ̃lɛ gbɛ̃maa ibɛɛɔwa.
Dii ì a zɔ̀blenaɔ suaba, yã́ a zɔ̃lɛ gbɛ̃́ pɔ́ nàaàziwao.
Dii, íbɛlɛsɛ ń ma ibɛɛɔ, zĩka ń gbɛ̃́ pɔ́ aalɛ kamanɔɔ.
Ǹ n sɛ̀ngbao ń n gɔ̃kɛbɔɔ sɛ́lɛ, ní fɛlɛ dɔmalɛ.
Ǹ n sɔ̃na ń n fɛ̃ndao sɛ dɔ, gɛ da gbɛ̃́ pɔ́ pɛ̀lɛmaziɔlɛ. Omɛɛ ma Suabanan n ũ.
To gbɛ̃́ pɔ́ lɛ́ ma wɛɔ kpɛkpa, wí i ń kṹ. To gbɛ̃́ pɔ́ lɛ́ vãikpaaĩmanɔɔ fua, mí ń kpɛ e.
Aaɔ dɛ lán ése ṹa pɔ́ ĩ́ana sɛ̀lɛwa, Dii Malaika i pɛ́lɛńzi.
An zɛ́ àɔ gusia vĩ ń zãanao, Dii Malaika i ɔzɔ̃ńzi.
Asa aa ɛyɔ̃̀mɛɛ pãɛ, mi yãe kɛnɛ́o, ɔ̃ aa ba kpàmɛɛ.
To músi ń le, i kɛnɛ́ zãma ũ. To ba pɔ́ aa kpàmɛɛ ń kṹ, aai lɛ́lɛ ɛ pɔ́ aa yɔ̃̀pi guu.
Ma pɔ i gbasa kɛ Diiwa na, mí pɔnakɛ kɛ́ à ma suabà yã́i.
Má o ń nɔ̀sɛmɛndoo, Dii, démɛ kànwai? Ni taasideɔ si gbãamɔnɛdeɔwa, ni wɛ̃nadeɔ bɔ ń wɛtãnaɔ ɔzĩ.
Seelade ɛgɛnaɔ ì fɛlɛmanɔ, aaì yã́ pɔ́ má a yã́ dɔ̃o lalaa.
Aaì maa fĩabomɛɛ ń vãio, ɔ̃ ma gɔ̃ gbɛ̃ando ũ.
Tó aalɛ gyãkɛ yãa sɔ̃, mi zwã̀nkasa daɛ, mi azĩa kɛ̃́sã ń lɛyeao, mi wabikɛnɛ́ láasai,
lá aa dɛ ma gbɛ̃na ge ma gbɛ̃́ ũwa. Miɔ bɛ mipɛlɛa ń oosisio, lá ma da málɛ wɛ̃nakɛɛ̀wa.
Ãma kɛ́ ma gɛ̃mbɔlɛ, aa kã̀aamazi ń pɔnao, aa ma zãmakɛ̀ aa ã̀naa, aa ĩadàa láasai.
Aa ma àlafiikɛ̀ pãsĩpãsĩ, aa lɛ́sakã̀mazi.
Dii, ńyɔ̃ɔ ma gwa màa e bɔɛ ni? Nɔ̀ɔmusupiɔ lɛ́ ma taitai, ma símá màɔ ku.
Má n tɔbɔ balu guu, má n táasilɛ dasi guu.
Ńsu to ma ibɛɛɔ tidɔmalao, ńsu to gbɛ̃́ pɔ́ zamagu pãɔ ma gwa ń wɛdooo.
Yãna lí bɔ ń lɛ́uo, aaì yãdɔ yãkelesaideɔwa.
Aaì lɛ́ ɛlɛa aa mɛ: Ɛ̃hɛ̃, ɛ̃hɛ̃, wá wɛ́ mɛ́ è.
Dii, n wɛsìɛ, ńsu ǹyɔ̃ nílɛao, ma Dii, ńsu ǹyɔ̃ zã̀manɔo.
Ma Lua, fɛlɛ zɛmanɔ, ma Dii, tó yã́ bɔmanɔ na.
Ni yãkɛ a zɛ́wa Dii, yãnakpaa, ma Lua, ńsu to aa tidɔmalao.
Ńsu to aa o ń sɔ̃u wa ma nɛo, ńsu to aa o wa ma mɔ bɛ̃̀ɛo.
Lá aalɛ pɔnakɛ ma yã'ea musu, to wí ń kṹ, mí ń kpɛ e. Lá aalɛ zɔ̃ɔkɛ blea, widamá, ní ń kpɛbɔ.
To gbɛ̃́ pɔ́ ma bɔa maa ì kɛnɛ́ naɔ pɔnakɛ, aai wiidɔi. To gbɛ̃́ pɔ́ ma bɔa aafia ì káńguɔ o gɔɔpii, Dii mɛ́ zɔ̃ɔ.
Mapi sɔ̃ má n náaiyã'ò, míɔ n táasilɛ gɔɔpii.
Dii zɔ̀blena Davidi lɛ.
Gbɛ̃vãi duuna yã́ dɔ ma sɔ̃wa, aà wɛ́ líɔ Lua wí vĩo,
asa ìɔ e gbɛ̃maan a ũ, ìli a duuna dɔ̃ à gbasa zauo.
Ɛɛ ń mɔafilio ku aà lɛ́u, à ɔ̃nɔ ń maakɛao tò.
Ì yãvãi wàaipa a wúlɛkĩi, ìli gí yãpãsĩio, ì azĩa pɛ́lɛ zɛ́ faasai guu.
Dii, n gbɛ̃kɛ zɔ̃ɔ kà saanaɔwa, ń náai vĩ maamaa à zɔ̃̀ Luawa.
N maakɛa zɔ̃ɔ lán gbɛ̀sĩsĩɔwa, n yã́gɔ̃gɔ̃a lɛ́ vĩo lán ísia ɛwa. Dii, ni gbɛ̃nazĩnaɔ ń nɔ̀bɔɔ bɔ píi.
Lua, n gbɛ̃kɛ bɛɛɛ vĩ fá, gbɛ̃nazĩnaɔ ì sɔlɔ ń kúlukulunau.
Aaì n ua blɛ níside ble aa kã́, ni n swa'i pɔnade kpámá aa mi.
Asa ḿmɛ ń wɛ̃ni mi ũ, kua ń gupuau mɛ́ wá wɛ́ kɛ̃̀.
Ǹyɔ̃ gbɛ̃kɛkɛ gbɛ̃́ pɔ́ aa n dɔ̃ɔnɛ ǹyɔ̃ gɛ́, gi ǹyɔ̃ nɔ̀sɛpuadeɔ suaba.
Ńsu to zĩakãfĩnaɔ ɔ̃zɔ̃ao, ńsu to vãikɛnaɔ ɔkɛmɛɛ yàayaao.
Gwa, mɔafilidepiɔ lɛ̀lɛ, aa gɔ̃̀ kálɛa sɔlɔlɔ, aa fɔ̃ fɛlɛo.
Ńsu to gbɛ̃vãiɔ yã́ n kũ gbãao, ńsu vãikɛnaɔ gwea nidɛo,
asa aa giigaga gɔ̃̀ɔ lán sɛ̃waɛ, an maa a láa lán sɛ̃la ísiwa.
Dii náaikɛ, níɔ yãmaakɛ. Zɛ n bùsuu, níɔ inamiu.
To n pɔ kɛ Diiwa na, i n gba pɔ́ pɔ́ n nɔ̀sɛ yei.
Zɛ ń Diio, ǹ aà náaikɛ, i yã́ɛ beeɔ kɛnɛ:
A tó yã́ bɔnnɔ na lán gudɔawa, a to ǹ bɔ maa lán fãanɛwa.
Lɛkpaaũ Dii aɛ, ní sɔ̃́aaàzi, ńsu to saasɛna yã́ n kũ gbãa gɔɔ pɔ́ aà yã́ lɛ́ bɔlɛiɛo.
Pɔkũma tó, mikɛ̃ pɔpaawa. Ńsu to yã́ lí n kũ gbãao, ì mɔ́ ń vãikɛaoɛ.
Asa gbɛ̃vãiɔ midɛ, gbɛ̃́ pɔ́ an wɛ́ dɔ Diiziɔ mɛ́ aa gɔ̃ bùsu vĩ.
À gɔ̃̀ yɔɔ kɛ́ gbɛ̃vãiɔ aaɔ ku lɔo, baa tó n ń wɛɛlɛ, ńyɔ̃ ń eo.
Zĩabusanaɔ mɛ́ aaɔ bùsu vĩ, aaiɔ pɔnakɛò ń aafia zɔ̃ɔo.
Gbɛ̃vãi ì vãikpaaĩ ń gbɛ̃maao, ì lɛ́sakãaàzi.
Ãma Dii ìɔ aà yáalɔ, asa a dɔ̃ aà gɔɔ a pa.
Gbɛ̃vãiɔ ì fɛ̃nda wo, aaì ń kakpa sáa, kɛ́ aa e taasideɔ ń wɛ̃nadeɔ kwɛò, aai gbɛ̃́ pɔ́ an yãkɛa maaɔ dɛdɛ.
An zĩa fɛ̃nda a ń zɔ̃ ń sɔ̃u, wa ń sáɔ ɛ́'ɛnɛ́.
Yɔɔna pɔ́ gbɛ̃maa vĩ dɛ gbɛ̃vãi dasiɔ àizɛɛa.
Asa gbɛ̃vãiɔ gbãa a midɛ, ãma Dii ìɔ gbɛ̃maaɔ kũa.
Dii tàaesaideɔ yã́ dɔ̃, an kpaalɛ ìɔ dɛ ń pɔ́ ũ gɔɔpiiɛ.
Wí a ń kṹ yãpãsĩgɔɔo, baa tó nɔana kà, aaɔ kãaɛ.
Ãma gaga a gɛ̃ gbɛ̃vãiɔgu, Dii ibɛɛɔ láa lá sɛ̃̀bɔlɔ ì láawa, aa gɛ̃lɛ lán súɛlɛwa.
Gbɛ̃vãi ì pɔ́ sɛ̃amá, ìli a fĩaboo, gbɛ̃maa sɔ̃ ì gbada sɔũsɔũ.
Gbɛ̃́ pɔ́ Dii báaadàńguɔ mɛ́ aa gɔ̃ bùsu vĩ, gbɛ̃́ pɔ́ à lɛkɛ̀nɛ́ɔ sɔ̃ aa midɛ.
Dii mɛ́ ì zɛmikũ gbɛ̃́ɛ, aà pɔ ìɔ na aà kuawa.
Baa tó àlɛ lɛlɛ, a lɛ́lɛ sɔlɔlɔo, kɛ́ Dii aà kũa yã́i.
Ɛ̀waason ma ũ yãa, ɔ̃ ma zikũ̀, mi e Lua gbɛ̃maa vũ̀aa bauo, mi e aà nɛ́ɔ lɛ́ baakɛo.
Ìɔ gbada gɔɔpii ìɔ pɔ́ sɛ̃anɛ́, aà nɛ́ɔ aaɔ dɛ báaadeɔ ũɛ.
Mikɛ̃ yãvãiwa, níɔ yãmaakɛ, ní e ǹyɔ̃ ku gɔɔpii.
Asa Dii ye maakɛai, a a náaikɛnaɔ vũaao. Aaɔ ku aafiaɛ gɔɔpii, gbɛ̃vãiɔ sɔ̃ aa midɛ.
Gbɛ̃maaɔ mɛ́ aa gɔ̃ bùsu vĩ, aaiɔ ku we gɔɔpii.
Ɔ̃nɔyã ì bɔ gbɛ̃maa lɛ́u, aà lɛ́ ì yã́zɛde o.
Aà Lua ikoyã dɔ aà sɔ̃wa, aà gbá lí tii pɔewao.
Gbɛ̃vãi ì gbɛ̃maa kpákpa kɛ́ à e aà dɛ.
Dii a gbɛ̃maapi to aà ɔzĩo, a we yã́kpalɛ aà bleo.
Sɔ̃́a Diizi, níɔ aà yã́ kũa, i n kã́fĩ, ní gɔ̃ bùsu vĩ, ní gbɛ̃vãiɔ midɛa e.
Ma gbɛ̃vãi gbãadee è yãa, àlɛ ɔta lán lí pɔ́ gu kɛ̀ɛ̀ nawa.
Kɛ́ tá ma kpa we, a ku we lɔo, ma aà wɛ̀ɛlɛ, mi aà eo.
Tàaesaide yã́ gwa, wɛ́tɛ gbɛ̃maa yã́i, asa nɔ̀sɛniɛde buiɔ gɔ̃ bui ũ.
Ãma duunkɛnaɔ bãdɛ sãnusãnu, gbɛ̃vãiɔ bui a midɛ.
Dii mɛ́ a gbɛ̃maaɔ suaba, aɔ dɛnɛ́ ulɛkĩi ũ taasikɛgɔɔ.
Dii a dɔńlɛ, i ń bɔ, a ń sí gbɛ̃vãiɔwa, i ń suaba kɛ́ aa nàaàzi yã́i.
Davidi lɛ.
Dii, ńsu ma toto ń pɔfɛ̃oo, ńsu ma lele ń pɔkũmaoo.
N ka ma kũ maa, n ɔtɔ̃̀ɔlɛa.
Ma mɛ dáamavĩo n kpɛ̃nɛ yã́i, ma wá aafiao ma duuna yã́i.
Ma tàaeɔ dàmala, aa tɔ̃̀a lán aso gbiawa.
Ma bɔɔ lì fɔ̃na ũ, aa yaikɛ̀ ma sɔũkɛ yã́i.
Má kooa ma gɔ̃ dɔ̀lɔlɔ, miɔ bɛ oosisiaɛ gɔɔpii.
Ma wó lɛ́ wí sĩana, ma mɛ dáamavĩo.
Má yɛ̃̀ɛɛ vĩo, ma mɛ kɛ̀ múɛmuɛ, málɛ wiilɛ ma sɔ̃̀ pusubɔa yã́i.
Dii, ń pɔ́ pɔ́ má yei dɔ̃ píi, ni ma wea fɛ̀ɛɛ ma sã́asã.
Ma sɔ̃ lɛ́ vĩ gbò gbò, ma gbãa yã̀a, ma wɛ́ lɛ́ tɛkɛ lɔo.
Ma gbɛ̃naɔ ń ma gbɛ̃́ɔ ì ɛ̃mɛɛɛ, ma daɛɔ ì zɛmɛɛ zã̀zã ma bɔ yã́i.
Gbɛ̃́ pɔ́ ye ma kaikɛɔ ì ma pá, ma wɛnaɔ ì vãikpaaĩmanɔ, aaìɔ mɔafiliyã gwa ń kɔ̃o gɔɔpii.
Ma gɔ̃ lán swãdowa, mili yãmao, ma gɔ̃ lán lɛ́nanaalɛadewa, mili lɛwɛ̃aao.
Má dɛ lán gbɛ̃́ pɔ́ lí yãmaowa, mili yã́zãsimáo.
Dii, ḿmɛ ma wɛ́ dɔnzi, ńyɔ̃ ma yãma, Dii ma Lua.
Ma mɛ̀ ńsu to aa tidɔmalao, ńsu to aa ĩ́anadã ma tiia guwa yã́io.
Ma ka lɛ́lɛa, miɔ ku yã'ɔ̃mauɛ gɔɔpii.
Má a yãvãiɔ siunɛ sa, asa ma duuna yã́i ma pɔ yaa.
Ma ibɛɛɔ gbãa mɛ́ aa aafia, gbɛ̃́ pɔ́ zamagu pãɔ dasi.
Aaì maa fĩabomɛɛ ń vãio, maa má tɛ́i, ɔ̃ aa íbɛlɛsɛ̀manɔ.
Dii, ńsu ma vũaao, ma Lua, ńsu ǹyɔ̃ kumanɔ zã̀o.
Mɔ dɔmalɛ kpakpa, ma Dii, ma Suabana.
Davidi lɛ.
Ma mɛ̀ máɔ azĩa kũa dɔ̃ɛ, má tó ma lɛ́ ma da duunauo. Tó gbɛ̃vãiɔ kumanɔ, má a lɛ́ fɔ̃́.
Ma lɛ́ kpaaũa, má kú kílikili, mi yãe oo, baa yãmaa, ɔ̃ ma yã'ɔ̃ma ɛ̀a kã̀fĩ.
Ma sɔ̃ pusu bɔ̀ ma guu, kɛ́ ma làasookɛ̀, ma nɔ̀sɛ tɛ́ bɔ̀, ɔ̃ ma yã'ò ma mɛ̀:
Dii, to mà a kua lɛ́ dɔ̃, ń ma gɔɔ dasilɛo. To mà dɔ̃ lá ma wɛ̃ni ì gɛ̃zɛa àa.
N ma wɛ̃ni lɛ́ yɔ̃̀ n ɔtão, ma kua dɛ wɛ́ ń níola n kĩ́io. Gbɛ̃́pii ì gɛ̃zɛa lán ĩ́anawaɛ,
gbɛ̃nazĩna bɛa ìɔ dɛ lán uenawaɛ. Ì kɛ bã̀abãa ì àizɛɛ kãaa, ãma a dɔ̃ dé a gɔ̃ɛ̀o.
Lá màaɛ, bɔ́ má wɛ́ aɔ dɔi lɔi? Ḿmɛ ma wɛ́ dɔnzi, Dii.
Ma tàaeɔ kɛ̃a, ńsu to mìsaideɔ ma àlafiikɛo.
Ma lɛ́ kpaaũa, mi a lɛ́ wɛ̃aao, asa ḿmɛ n yã́pi kɛ̀.
Ńsu ma gbɛ̃ lɔo, n ɔgbala lɛ́ ma kãsãnkɛ.
Ni gbɛ̃́ toto, ni aà wɛtã aà duuna yã́i, ni aà àizɛɛ sóso lán blɛ́wa. Gbɛ̃́pii ì gɛ̃zɛa lán ĩ́anawaɛ.
Ma wabikɛa si Dii, swã́kpa ma wiilɛai. Ńsu swã́kaka ma ɔ́ɔlɔaɛo, asa n nibɔn ma ũ, má dɛ bɔ̀mɔ ũ lán ma deziɔwaɛ.
Wɛwoa kɛ́ mà e màɔ weea, e màɔ kɛsai.
Davidi lɛ.
Ma wɛdɔ̀ Diizi maamaa, ɔ̃ à ma wɛgwà à ma wiilɛa mà.
À ma bɔ gbã́o kɔ̃fĩde guu, à ma si dɛɛwa. À ma gbá pɛ̀lɛ gbɛsi musu, à ma zɛ we gíũgiũ.
À lɛ̀ dafu dà ma lɛ́u, wá Lua táasilɛa pɔ́ ũ. Gbɛ̃́ɔ e dasi, vĩa i ń kṹ, aai Dii náaikɛ.
Báaaden gbɛ̃́ pɔ́ Dii náai vĩ mɛ́ ìli zɛ ń waladeɔ ń tã́agbagbanaɔo ũ.
Dii ma Lua, n yãbɔnsaɛkɛaɔ dasi, wa fɔ̃ yã́ pɔ́ ńlɛ yáwanɔɔ dɔdɔo. Tó má dàu lɛ́ siunɛ́, a lɛ́ vĩo, má fɔ̃ o píio.
Ń ye sa'obɔ ge gbaio, ɔ̃ ń tò ma swã́ mà. Ni sa pɔ́ wì a pɔ́ kátɛu à tɛ́kũ ge duun awakpabɔ gbɛao.
Ɔ̃ ma mɛ̀: Má kɛ́! Lá a ku lá guu ma yã́ musuwa.
Má ye n pɔeã kɛaiɛ, ma Lua, n ikoyã ku ma sɔ̃ guu.
Má yã́zɛde baokpa balu guu, má a lɛ́ kpaaũo lá ń dɔ̃wà Dii.
Lá ni yãnakpámá, má nílɛo, má n náai ń n gbɛ̃suabaao yã'o. Má gí n gbɛ̃kɛ ń n sĩandekɛo oi balu guuo.
Dii, ńsu gí ma wɛ̃nagwaio, to n gbɛ̃kɛ ń n sĩandekɛo ma dɔ̃́a.
Asa vãi pɔ́ liaamazi lɛ́ vĩo, ma tàaeɔ dàmala, má fɔ̃ gu'eo, a dasi dɛ ma mikãa, sɔ̃ kɛ̃̀magu.
Dii, suɛ, ma misi, Dii, kɛ kpakpa, mɔ dɔmalɛ.
To wí ma wɛnaɔ kṹ, aa ń mi pɛlɛ. To gbɛ̃́ pɔ́ ye mà yã'eɔ kpɛkpa, an gɛɛ gɔ̃ kpá ń wɛ́i.
Gbɛ̃́ pɔ́ aaì omɛɛ, tàalɛ, tàalɛɔ, to wí gɔ̃ ń ú ũ.
Gbɛ̃́ pɔ́ aalɛ n kĩ́i wɛɛlɛɔ, to an pɔ kɛma na aa yáalɔ. Gbɛ̃́ pɔ́ an wɛ́ dɔi ǹ ń suabaɔ, aaɔ o láasai Dii zɔ̃ɔ.
Taaside wɛ̃naden ma ũ, làasookɛ ma yã́wa, Dii. Ḿmɛ ń ma Dɔnlɛde ũ, ma Mìsina ũ. Ma Lua, ńsu gɛ̃gɛ̃o.
Davidi lɛ.
Báaaden gbɛ̃́ pɔ́ ì yɛ̃̀ɛɛsaide yãda ũ, Dii ì aà bɔ taasikɛgɔɔ.
Dii a aà dɔ̃́a, a aà gba wɛ̃ni, a báaadaaàgu aà bùsuu, a aà kpa aà ibɛɛɔwa aa ń pɔeã daɛ̀o.
Dii a zɛaànɔ aà gyãkɛa guu, a to aà gyãpi ble.
Ma mɛ̀: Dii, ma duunakɛ̀nɛ, ma wɛ̃nagwa, ní ma gbã́gbã.
Ma ibɛɛɔ lɛ́ ga kpaaĩmanɔ aa mɛ̀: A ga bɔɛ ni? Bɔɛ aà tɔ́ a midɛi?
Tó aa mɔ̀ ma gwai, yãyaaa aaì bɔlɛmɛɛ, aaì bao vãi wɛɛlɛ ma yã́ musu, ɔ̃ aaì fɛlɛ gɛ fãaa bàasi.
Ma zangudeɔ ì vãikpaaĩmanɔ, aaì àsi bɛ̃̀ɛ dɔa aaì mɛ:
Gagyã mɛ́ aà lè, a fɛlɛ a wúlɛkĩi beeu lɔo.
Baa ma kpàasia pɔ́ má aà náai vĩ wi pɔble sãnu bɔ̀ ma kpɛ.
Mpi sɔ̃ Dii, ma wɛ̃nagwa, ma gbã́gbã, mí fĩabonɛ́.
Tó ma ibɛɛɔ i kúkua dɔao, máɔ dɔ̃ sa kɛ́ ma yã́ kàngu.
Ń ma kũa ma nɔ̀sɛmaa yã́i, n aɛ ìɔ dɔa gɔɔpii.
Báaade Dii, Isailiɔ Lua za asĩnizĩ e gɔɔpii! Ãmi! Ãmi!
Kole buiɔ lɛ.
Lá tue ì swa saɛ nidɛ, màa n ni ku ma sɔ̃u, Lua.
Lua ni lɛ́ ma dɛ, Lua bɛ̃́ɛpi. Bɔɛ má e gɛ wɛsiaàlɛi?
Wɛ́'i mɛ́ gɔ̃̀ ma pɔblea ũ fãanɛ ń gwãasĩnao. Wìɔ omɛɛ gɔɔpii: N Lua ku máɛ la?
Yã́ɛ beeɔ dɔ̀magu, ɔ̃ málɛ ma nɔ̀sɛ yã́ɔ bɔlɛ. Miɔ gɛ́ yãa bíla guu e Lua ua, gbɛ̃́ɔ ì dɔdɔkɔ̃wa ma kpɛ ń gulao, dikpɛkɛnaɔ ì nɔnɔaa ń táasilɛao.
Bɔ́yãi ma sɔ̃ ɔ̃̀ɔkpài? Bɔ́yãi ma nɔ̀sɛ yài? Sema màɔ wɛdɔ Luazi, asa má ɛa màɔ aà táasilɛ, ma Suabana, ma Lua.
Ma sɔ̃ ɔ̃̀ɔkpà ɔ̃ n yã́ dɔ̀magu za Mizaa gbɛpɔlɛu Yuudɛ̃ mii, za Ɛɛmɔ gbɛ̀sĩsĩɔ sɔ̀ɔu.
Ni to isukaa kɔ̃fĩ àɔ dɔ, ísiɔ lɛ́ lɛzukɔ̃i, ń tò í lɛ́ damala, a sɔ̃́ lɛ́ tamanɔ.
Dii ì gbɛ̃kɛkɛmɛɛ fãanɛ, aà lɛ ìɔ dɔ ma lɛ́u gwãasĩna wabikɛa Lua pɔ́ ma wɛ̃ni ũwa.
Mi o Lua ma gbɛsiɛ: Bɔ́yãi ma yã́ sã̀ngui? Bɔ́yãi ń tò miɔ bɛ oosisia wɛ́tɛ̃a pɔ́ ma ibɛɛ lɛ́ mɔmɛɛ yã́ii?
Ma ĩadamadeɔ ì ma sɔ̃́sɔ̃, ma wá ìɔ wí, aaìɔ omɛɛ gɔɔpii: N Lua ku máɛ la?
Bɔ́yãi ma sɔ̃ ɔ̃̀ɔkpài? Bɔ́yãi ma nɔ̀sɛ yài? Sema màɔ wɛdɔ Luazi, asa má ɛa màɔ aà táasilɛ, ma Suabana, ma Lua.
Ma yãnakpaa Lua, zɛmanɔ bui gbɛ̃kɛsaide yã́ musu, ma bɔ gbɛ̃vãi koleapiɔ ɔzĩ.
Lua, ḿmɛ ń ma ulɛkĩi ũ, bɔ́yãi n gimazii? Bɔ́yãi ń tò miɔ bɛ oosisia wɛ́tɛ̃a pɔ́ ma ibɛɛ lɛ́ mɔmɛɛ yã́ii?
Ǹ n gupua ń n sĩanao zĩa, i dɔaamɛɛ e n gbɛ̀sĩsĩ musu, i gɛmanɔ e n kúkĩi we.
Mí gɛ́ n gbagbakĩi Lua, ma pɔ i kɛma na, Lua ma pɔna, mí n tɔbɔ ń mɔɔnao, Lua ma Lua.
Bɔ́yãi ma sɔ̃ ɔ̃̀ɔkpài? Bɔ́yãi ma nɔ̀sɛ yài? Máɔ wɛdɔ Luazi, asa má ɛa màɔ aà táasilɛ, ma Suabana, ma Lua.
Kole buiɔ lɛ.
Lua, yã́ pɔ́ ń kɛ̀ wá deziɔ gɔɔ, aa òwɛ̃ɛ wá swã́ mà.
N ɔpɛ̀ buipãleɔwa n ĩadàmá, n wá deziɔ kàlɛ ń gbɛu aa ɔtàu.
An fɛ̃nda mɛ́ ń ká bùsupiwao, an gã̀sa gbãa ɔ̃ aa zĩblèòo. N zĩa gã̀sa gbãa mɛ́ kɛ̀, n kuańnɔ gupùnɛ́, kɛ́ ń yeńzi yã́i.
Ḿmɛ ń ma kía ũ ma Lua, ni to Yakɔbu buiɔ zĩble.
Ń n báaao wi ɔpɛ wá ibɛɛɔwa, ń n tɔ́o wi ɔ̃zɔ̃ wá wɛ̀lɛpiɔwa.
I kɛ ma sá málɛ a náaikɛo, i kɛ ma fɛ̃nda mɛ́ ì ma bɔo.
Asa ḿmɛ ni wá sí wá ibɛɛɔwa, ni wida wá zangudeɔwa.
Lua, wiɔ n táasilɛ gɔɔpii, wiɔ n tɔbɔ láasai.
Ń beeo n ɔpɛ̀wá ń tò wí wá kṹ, nili bɔ ń wá zĩgɔ̃ɔ lɔo.
Ń tò wa pɔ̀ɔbɔzãkɛ̀ wá ibɛɛɔnɛ, ń tò wá zangudepiɔ wá pɔ́ɔ nàaa.
N ń gbá zɛ́ aa wá dɛdɛ lán sãɔwa, n wá fãaa buipãleɔ guu.
N n gbɛ̃́ɔ yìa àa'aa, ni ài'e ń yíaa yã́ musuo.
Ń tò wá saɛdeɔ wá sɔ̃sɔ̃, gbɛ̃́ pɔ́ liaawáziɔ wá láanikɛ̀.
Ń tò wa gɔ̃ yãa ũ buipãleɔnɛ, gbɛ̃́ɔ ìɔ midɛwɛ̃ɛ.
Miɔ kú ń wío gɔɔpiiɛ, ma gɛɛ gɔ̃̀ kpa ma wɛ́i,
ma láanikɛnaɔ ń ma sɔ̃̀sɔ̃naɔ yã́i ń ma ibɛɛ pɔ́ aa ye tɔsiaɔ yã́o.
Bee wá lé píi, baa kɛ́ n yã́ i sã́wáguo, mɛ́ wi ń bàakuawanɔ yã́ gbooo.
Wá nɔ̀sɛ i liaamao, wi kɛ̃ n zɛ́wao.
N wá wiwi n wá ká gu gbɛ̃gbondeu, n gusia zɔ̃ɔ kũ̀aawá.
Tó wá Lua tɔ́ sã̀wágu, ge tó wa wɛdɔ̀ dii zĩ̀lozi yãaɛ,
Lua a gí eie? Asa ɔ̃mɛ wá nɔ̀sɛ yã́ dɔ̃ píi.
N yã́i wá kú ga lɛ́zĩ gɔɔpii, wì wá dilɛ lán sã pɔ́ wa ń kòlokpaɔwa.
Vu, Dii! Àkɛa ńlɛ i'oi? Fɛlɛ! Ńsu wá vũaa gɔɔpiio.
Àkɛa n mikpɛlìwɛ̃ɛi? Wá wɛ̃nakɛa ń wá wɛtãao sã̀ngu yã̀?
Wa gɔ̃ ye bùsutiu, wa gɔ̃ wúlɛa tɔɔlɛ.
Fɛlɛ dɔwálɛ! Mɔ ǹ wá misi n gbɛ̃kɛ yã́i.
Gbɛ̃́ yenzide lɛ pɔ́ Kole buiɔ dà.
Yãna lɛ́ pipi ma sɔ̃ guu, ɔ̃ málɛ lɛɛ bee da ń kío. Ma lɛ́ na lán ladɔ̃n maa lákɛ̃bɔwa.
N kɛfɛnkɛ dɛ gbɛ̃́piia, n lɛgbɛ'i ìɔ na, báaa pɔ́ Lua dàngu láaa vĩo.
Zĩgɔ̃ pãsĩ, ǹ ń fɛ̃nda sɛ ǹ loo n kíakɛgawi seela ũ.
Di sɔ̃́ kpɛ gɛ zĩble n gawi guu sĩana ń yã́zɛdeo yã́i. Yã́ pɔ́ ì dimá kɛ ń n ɔplaa gbãao.
Kí, n kaɔ lɛ́ sɔ̃́nɛ, a gɛ̃ n ibɛɛɔ sɔ̃ kṹ, buiɔ kwɛ n gbázĩ.
Lua, ńyɔ̃ɔ zɔ̃lɛa báawa gɔɔpiiɛ, niɔ n kíakɛ lípana kũa yã́zɛde ũ.
Ń ye yã́zɛdei, ń za vãigu. A yã́i tò Lua, n Lua, n kpa kpalau, à pɔna pìsima dɛ n gbɛ̃́ɔla.
Lí'ɔ gĩnana pìsi ń pɔkasaɔwa, mɔɔna'ɔ a n pɔ kɛ na n kpɛ́ pɔ́ wa kɛ̀kɛ ń wesa swaao guu.
Kí nɛnɔɛɔ ku n nɔ yenzideɔ guu, n nɔ dafu kú n ɔplaai, a Ofii bùsu vua zãblebɔɔ daa.
Nɛnɔɛna, swã́kpa ǹ ma! N mae bɛ ń n gbɛ̃́ɔ yã́ su dɔaanɛo.
N kɛfɛnkɛ lɛ́ kí mɛ lua, misiilɛɛ̀, asa n diin aà ũ.
Tiideɔ mɔ gbadanɛ, ɔdeɔ n aɛ wɛɛlɛ.
Kí nɛnɔɛpi zɔ̃lɛ kpɛa ń gawio, wà vua ba kɛ̃̀ aà pɔkasaɔwa.
Wàlɛ mɔaànɔ kípiɛ ń aà pɔkasa wɛ̃̀sãdeɔ daa. Nɛ́ wɛ̃́ndiapi mɔtɛnziɔ tɛaàzi, aalɛ mɔaànɔ aà kĩ́i.
Wàlɛ gɛ̃ńnɔ kibɛ, wàlɛ pɔnakɛ ń gulakɛao.
N nɛgɔ̃ɛɔ gɔ̃ n maeɔ gɛ̃ɛ ũ, ńyɔ̃ ń dilɛdilɛ kíaɔ ũ dṹnia guu píi.
Má tó n tɔ́ àɔ dɔ gbɛ̃́ɔgu láasai, bui píi iɔ n sáaukpa gɔɔpii.
Kole buiɔ lɛ.
Lua mɛ́ wá ulɛkĩi ń wá gbãao ũ, ìɔ dɔwálɛ gɔɔpii wá yooyeau.
A yã́i tò sɔ̃ lí kɛ̃́wáguo, baa tó dṹnia yà, mɛ́ gbɛ̀sĩsĩɔ kwɛ̀ ísiau,
baa tó ípi sùka a fùlabɔ̀, mɛ́ gbɛ̀sĩsĩɔ dèe ń kɔ̃fĩo.
Swa ku a í ì mɔ́ ń pɔnao Lua wɛ̃́lɛu, Musude kúkĩi pɔ́ a kua adoapi.
Lua ku wɛ̃́lɛpiu, a gɔ̃ bɛzia ũo, Lua a dɔaàlɛ gudɔlɛia.
Bui píi lɛ́ wiilɛ, kpalaɔ lɛ́ bãdɛ. Lua pũ̀na ɔ̃ dṹnia yɔ̀.
Dii Zĩgɔ̃de kúwanɔ, Yakɔbu buiɔ Lua mɛ́ wá ulɛkĩi ũ.
À mɔ Dii yãkɛaɔ gwa, lá à yãyìa dṹniawa.
Ɔ̃mɛ ì zĩ midɛ e dṹnia lɛ́u, ì sáɔ ɛ́'ɛ ì sɔ̃naɔ suumpa, ì tɛsɔ̃ sɛ̀ngbaoɔwa.
À zɛ tɛɛɛ, íɔ dɔ̃ mámɛmaa Lua. Bui píi a ma kã́fĩ, wa ma tɔbɔ dṹnia guu píi.
Dii Zĩgɔ̃de kúwanɔ, Yakɔbu buiɔ Lua mɛ́ wá ulɛkĩi ũ.
Kole buiɔ lɛ.
Bui píi, à ɔtaalɛ, à kúkuakɛ Luaɛ ń gulao.
Asa Dii Musude kà wàɔ aà vĩa vĩ, dṹnia gbɛ̃́pii Kía zɔ̃ɔn aà ũ.
A tò wa zĩblè buiɔwa, a tò wa ɔ̃zɔ̃̀ gbɛ̃́piɔwa.
À kpaalɛsɛ̀wɛ̃ɛ, wápiɔ aà yenzide Yakɔbu buiɔ ĩ́andãbɔ ũ.
Lua fɛ̀lɛ, wàlɛ gulakɛ, Dii zɛa, wàlɛ kã̀aepɛ.
À lɛsi Luaɛ, à lɛsiɛ̀, à lɛsi wá Kíaɛ, à lɛsiɛ̀.
Asa dṹnia píi Kían aà ũ. À lɛsiɛ̀ ń dɔ̃ao.
Lua lɛ́ kible bui píiwa, a zɔ̃lɛa a báa pɔ́ a kua adoawa.
Bui píi kpalablenaɔ lɛ́ kãaa ń gbɛ̃́ pɔ́ dɛ Ablahaũ Lua gbɛ̃́ɔ ũɔ, asa dṹnia kíaɔá Lua pɔ́ɛ. A dɛńla píi.
Kole buiɔ lɛ.
Dii zɔ̃ɔ, à kà wà aà táasilɛ maamaa wá Lua wɛ̃́lɛ guu, aà gbɛ̀sĩsĩ pɔ́ a kua adoa musu.
Siɔna gbɛ kálɛa maa, a dɛ dṹnia gbɛ̃́piiɛ pɔna ũ. Kía zɔ̃ɔ wɛ̃́lɛpi ku Siɔna gugbãntoo oi.
Lua ku a gudɔ̃akĩiɔ guu, a tò wa a dɔ̃ aafia'ekĩi ũ.
Kɛ́ kíaɔ lɛdoũkɛ̀, kɛ́ aa mɔ̀ lɛ́lɛiwà sãnu,
kɛ́ aa è màa, ɔ̃ à dìmá, iwãa kà ń pɔa ɔ̃ aa tilɛ̀.
Aa gɔ̃̀ ń lualuao lán nɔɛ nɔwãwãkɛnawa.
N ń wiwi lá gukpɛ ĩ́ana ì laatanaɔ gó'ilɛnaɔ wíwiwa.
Yã́ pɔ́ wá mà ɔ̃ wa wɛsìɛ Dii Zĩgɔ̃de wá Lua wɛ̃́lɛ guu. Lua wɛ̃́lɛpi kàlɛ àɔ ku gɔɔpiiɛ.
Lua, wá kú n kpɛ́u, wálɛ làasookɛ n gbɛ̃kɛwa.
Lua, lá n tɔ́ fã̀aa e dṹnia lɛ́u, màa n táasilɛa fã̀aa lɔ. Ni yã́gɔ̃gɔ̃ n gbɛ̃́ɔnɛ a zɛ́wa.
Siɔna gbɛ̀sĩsĩdeɔ lɛ́ pɔnakɛ, Yuda bùsu wɛ̃́lɛdeɔ pɔ kɛ̀na yã́kpalɛ pɔ́ ń kɛ̀ɔ yã́i.
À dɔdɔkɔ̃wa à lia Siɔnai, í a bĩ́i musu gudɔ̃akĩi dasiɔ nao.
À a bĩ́iɔ tàasika ń a zɛgikĩiɔ, kɛ́ à e dau à siu ziadeɔnɛ.
Asa Lua dee dɛ wá Lua ũ gɔɔpii, ì dɔaawɛ̃ɛ e wà gɛ gɛò gɛ́kĩiɛ.
Kole buiɔ lɛ.
Bui píi, à yã́ɛ bee ma, dṹnia gbɛ̃́pii, à swã́kpa,
kíaɔ ń táaaɔ, ɔdeɔ ń taasideɔ píi.
Ɔ̃nɔyã kú ma lɛ́u, dɔ̃a ku ma sɔ̃u.
Má swãdɔ yáasi yã́i, mí polo mɔɔnlɛa guu.
Má vĩakɛ yãpãsĩgɔɔo, baa tó ma wɛ̀lɛɔ liaamazi.
Aa ń àizɛɛ náai vĩ, aaì ń ɔda ĩ́anadã.
Gbɛ̃e a fɔ̃ gí ń a dee wɛ̃nioo, a e pɔe kpa Luawa à aà wɛ̃ni boòo.
Asa gbɛ̃́ wɛ̃ni boa zĩ'ũ, àizɛɛ a fɔ̃ bo bauo.
A fɔ̃ to aàɔ ku gɔɔpiio, a fɔ̃ giɛ̀ aà wɛsi bɛdalɛo.
Asa wa dɔ̃ baa ɔ̃nɔnaɔ ì ga, mìsaideɔ ń sɔũɔ ì midɛ màa píi, aaì ń àizɛɛ tó gbɛ̃pãleɔnɛ.
Baa kɛ́ wà ńzĩa tɔ́ kpà bùsuɔnɛ yãa, an mia aɔ dɛ ń bɛ ũɛ gɔɔpii, an kúkĩi ũ e ń buiwa.
Gbɛ̃nazĩna ń a bɛɛɛkɛo ìliɔ ku gɔɔpiio, a ta lán nɔ̀bɔɔwaɛ.
Mìsaideɔ láaan we, màaɛ lɔ ń gbɛ̃́ pɔ́ tɛ́ ń iaiɔ.
Aa si bɛdau lán sãɔwa, ga mɛ́ aɔ dɛ ń dã̀dãna ũ, mɛ́ gbɛ̃maaɔ kiblemá zia. An mɛɔ yaikɛ miau, aaɔ kpɛ́ vĩ lɔo.
Ãma Lua a ma wɛ̃ni si bɛdawa, i gbãakpamazi.
Tó gbɛ̃́ lɛ́ gɔ̃ ɔde ũ, mɛ́ aà bɛ tɔ́ lɛ́ nakṹ, ńsu to à kɛnɛ yãe ũo,
asa a a kee e sɛ taò a gagɔɔo, aà àizɛɛɔ e pɛ́lɛaàzio.
Baa tó à azĩa dɔ̃̀ ɛ̀fãaide ũ a wɛ̃nigɔɔ, mɛ́ wà aà sáaukpà aà namablea yã́i,
a ta a deziɔ kĩ́i, a wɛsi gupualɛ bau lɔo.
Gbɛ̃nazĩna ń a bɛɛɛkɛo, tó aà wɛ́ i kɛ̃o, a ta lán nɔ̀bɔɔwaɛ.
Dii Lua Gbãapiide lɛ́ yã'o, àlɛ lɛzu dṹnia gbɛ̃́ɔzi za ĩatɛ̃bilɛkĩi e a gɛ̃kpɛukĩi.
Lua gawi bìlɛ Siɔna, wɛ̃́lɛ pɔ́ a kɛfɛnkɛ bɔlɛi.
Wá Luapi lɛ́ mɔ́, aɔ ku kílikilio. Tɛ́ pɔ́ ì kṹmá kú aà aɛ, zàa pãsĩ liaaaàzi.
Àlɛ lɛzu musudeɔ ń zĩ́lɛdeɔzi, kɛ́ à e yã́kpalɛkɛ ń a gbɛ̃́ɔ.
À mɛ̀: À ma yãmanaɔ kãaamɛɛ, gbɛ̃́ pɔ́ ma bàa kúńnɔ sa'oaa yã́iɔ.
Lua mɛ́ yã́kpalɛkɛna ũ, musudeɔ ì aà yãkɛa a zɛ́wa kpàwakɛ.
À ma ma gbɛ̃́ɔ, má yãvĩ mà oɛ́, Isailiɔ, má bɔbɔánɔ, mámɛmaa Lua á Lua.
Málɛ zɔadɔwá á sa'oa yã́io, asa i sa pɔ́ wì a pɔ́ kátɛu à tɛ́kũ oa kɔ̃sɔ̃kɔ̃sɔ̃.
Má zuswana pɔ́ kú á kpàsau ni vĩo, ge ble pɔ́ kú á kaau,
asa sɛ̃̀anɔbɔɔá ma pɔ́ɔnɛ ń pɔtuo wai pɔ́ kú sĩ̀sĩ píi musuɔ.
Má gbɛ̀ musu bãɔ dɔ̃ píi, mɛ́ sɛ̃sao pɔkelenaɔ ku ma pɔ́ ũɛ.
Tó nɔa lɛ́ ma dɛ, má oɛ́o, asa mámɛ má dṹnia vĩ ń a pɔ́ɔ píi.
Mi zuswana nɔ̀ɔ so yã̀? Mi blesana au mi yã̀?
À sa'oa ma sáaukpaa ũ, à lɛ́ pɔ́ á kɛ̀ ma Musudewa fĩabo.
À lɛzumazi taasikɛgɔɔ, mí á bɔu, í ma kpɛla.
Ɔ̃ Lua ò vãikɛnaɔnɛ: Àkɛa álɛ ma yãdilɛaɔ dɔdɔi, mɛ́ ma bàakuańnɔ yã́ dɔ á lɛ́ui?
Á ye ma yãdanɛio, a ma yã́ɔ kpà kpɛ.
Tó a kpã́i è, i aà kɛ á gbɛ̃́ ũɛ, mɛ́ á bàa ìɔ kú ń gbãsĩkɛnaɔ.
Á lɛgbɛ'i vãi, mɛ́ i lɛnakasanɛ́.
I zɔ̃lɛ ń á gbɛ̃do tɔ́o, mɛ́ i á da nɛ́ bɛ̃̀ɛbo.
A yã́ beeɔ kɛ̀ ɔ̃ má nílɛ. Álɛ e má dɛáwaɛ, ãma má zɔadɔwá, mí bɔbɔánɔ.
Á gbɛ̃́ pɔ́ ma yã́ sã̀águɔ à yã́pi ma. Tó màan sɔ̃o, má á taitai, gbɛ̃e a e á siao.
Gbɛ̃́ pɔ́ sa'òa ma sáaukpaa ũ ade ma kpɛlàɛ, àlɛ ma gba zɛ́ mà ɔlɔɛ lá mi gbɛ̃́ɔ suabaɛ.
Lɛ pɔ́ Davidi dà gɔɔ pɔ́ ãnabi Natã gɛ̀ aà kĩ́i aà gbãsĩkɛa ń Basɛbao gbɛa.
<range>
Lua, wɛ̃nadɔ̃mɛɛ n gbɛ̃kɛ guu, ma tàaeɔ midɛ n maa zɔ̃ɔ yã́i.
Ma gbãsĩ woloa mà gɔ̃ wásawasa, ma duuna kɛ̃a míɔmiɔ.
Má a tàaeɔ dɔ̃ sa, ma duuna lí sãmaguo.
Ḿmɛ ma duunakɛ̀nɛ, ma yã́ pɔ́ ń yeio kɛ̀. Tó n fɛlɛa ń yã́o, n yã́ aɔ naɛ, tó n yãdàmala, n yã́ aɔ zɛvĩ.
Za ma da nɔ̀sɛu má vãi, má duuna vĩ za ma igɔɔɛ.
Nɔ̀sɛmaa mɛ́ ì kangu, ɔ̃nɔ damɛɛ ma sɔ̃ guu.
Ma zu'o ń saoo mà zɛ̃ wásawasa, ma nɔ̀sɛ pípi mà gɔ̃ púnvlãvlã.
To mà pɔnakɛ ń yaalɔo, to ma wá pɔ́ ń bùsa wee.
Ńsu ma duuna yãdao, ma yãvãiɔ bɔ dilɛ píi.
Lua, nɔ̀sɛpua damɛɛ, ɛa to ma sɔ̃ àɔ dilɛa.
Ńsu ma vũaao, ńsu ǹ n Nisĩna siao.
Ɛa to ma pɔ kɛ na kɛ́ n ma suabà yã́i. To pɔeã maa dɔaamɛɛ,
mí n yã́ dada vãikɛnaɔnɛ, duunkɛnapiɔ i ɛa zɛnnɔ.
Lua, ma bɔ gbɛ̃dɛa yã́u, mí lɛsi n yãkɛa a zɛ́wa musu, Lua ma Suabana.
Dii, ma gba lɛ́, mí n táasilɛ.
Sa'oa lí kɛnɛ nao, tó bee no, dɔ̃ má ò. Sa pɔ́ wì a pɔ́ kátɛu à tɛ́kũ lí kánguo.
Sa pɔ́ málɛ oma mɛ́ nɔ̀sɛniɛ ũ, nili saka nɔ̀sɛniɛ sùuudeguo.
Lua, ɛ̀fãaikɛ Siɔnaɛ n pɔeã maa guu. Yelusalɛũ bĩ́i gba gbãa.
A gbɛa sa'oa a zɛ́wa a kangu ń sa pɔ́ wì a pɔ́ kátɛu à tɛ́kũo, wi sa'o ń swanaɔ n gbagbakĩiwa.
Lɛ pɔ́ Davidi dà gɔɔ pɔ́ à gɛ̀ Aimɛlɛki bɛ, ɔ̃ Ɛdɔũ gbɛ̃́ Doegu gɛ ò Sauluɛ.
<range>
Nɛgɔ̃na, Lua gbɛ̃kɛ ku gɔɔpiiɛ, àkɛa ńlɛ ĩ́anadã ń yãvãioi?
Niɔ lɛkɔɔlɛka gbɛ̃́ɔzi gɔɔpii, n lɛ́ na lán gɛ̃ mibobɔwa, ni gbɛ̃́ɔ gbázĩna zɔ̃ò.
Ń ye vãii dɛ maala, ɛɛtoa ì kɛnɛ na dɛ sĩanaa.
Ń ye gbɛ̃kaalɛa yã́i, mɔafili mɛ́ dɔ n lɛ́u.
Lua a n kɔ'ɛ e gɔɔpiiɛ, a n kũ bɔnnɔ n kpɛ́u, a n wo, i n kɛ̃ gbɛ̃́ bɛ̃́ɛɔwa.
Tó gbɛ̃maaɔ è, vĩa a ń kṹ, aai n láanikɛ aa mɛ:
Gbɛ̃́ pɔ́ i Lua si a mìsina ũo gwa! À a àizɛɛ zɔ̃ɔ náaikɛ̀, à gɔ̃̀ gbãade ũ gbɛ̃kaalɛa yã́ musu.
Mapi sɔ̃ má dɛ lán kù lásiade pɔ́ kú Lua uawa, má zɛ ń Lua gbɛ̃kɛo gɔɔpiiɛ.
Máɔ n sáaukpa gɔɔpii yã́ pɔ́ ń kɛ̀ yã́i, má n tɔbɔ n yãmanaɔ wáa kɛ́ ń maa yã́i.
Davidi lɛ.
Mìsaideɔ ì o ń sɔ̃ guu Lua kuo, aa ɔ̃̀ɔkpà, an yãkɛa vãi, yãmaakɛna kú ń guuo.
Za musu Lua ì wɛ́tɛ gbɛ̃nazĩnaɔzi, ì gwa tó gbɛ̃e ɔ̃nɔ kà a kĩ́i wɛɛlɛa.
Aa sã̀sã píi aa gɔ̃̀ dɔ̀ɔsai míɔmiɔ, yãmaakɛna kú ń guuo, baa do.
Vãikɛnaɔ wɛ́ lí gu'eo lé? Aaì ma gbɛ̃́ɔ mɔ́mɔ lán úwa, aali lɛzu Luazio.
Vĩa ń kṹ maamaa, vĩa pɔ́ɔ ku we sɔ̃o. Lua tò gbɛ̃́ pɔ́ lɛ̀lɛwáɔ gɔ̃̀ kálɛa gɛɔ ũ, a widàmá kɛ́ Lua gìńzi yã́i.
Lua, bɔ Siɔna mɔ ǹ Isailiɔ suaba! Tó Lua sù ń a gbɛ̃́ɔ ń pá ziu, Yakɔbu buiɔ pɔnakɛ, Isailiɔ yáalɔ.
Lɛ pɔ́ Davidi dà gɔɔ pɔ́ Zifideɔ gɛ ò Sauluɛ aa mɛ̀ Davidi ulɛa ń bùsuu.
<range>
Lua, ma suaba n tɔ́ yã́i, yã́simanɔ ń n gbãao.
Lua, ma wabikɛama ma, swã́kpa ma yã'oai.
Asa buipãleɔ fɛ̀lɛmanɔɛ, gbɛ̃́ pãsĩpiɔ lɛ́ ma wɛ, aali Lua yãdao.
Lua mɛ́ ma dɔnlɛde ũ, Dii mɛ́ ma wɛ̃nikũna ũ.
Gbɛ̃́ pɔ́ lɛ́ ma wɛɔ vãi sɔaamá, ǹ ń bãdɛ n náai yã́i.
Má sa'oma ń ma pɔeãoɛ, má n tɔbɔ Dii, asa ń maa.
À ma bɔ ma yooyea píi guu, a tò ma tidɔ̀ ma ibɛɛɔla.
Davidi lɛ. Wì sí ń kúuɔɛ.
Lua, ma wabikɛama ma, ńsu láka ma yã́ao.
Swã́sɛ ma yã́i, ní wea, ma làasoo lìaa ma gɔ̃ bíli guu,
ma ibɛɛɔ yã'oa ń gbɛ̃vãiɔ wɛbiiaao yã́i. Asa aalɛ taasi daaɛ, aa ma kũa ń kpɛ̃nɛo.
Sɔ̃ kɛ̃̀magu, ga tòlobi zùmagu.
Vĩa ma kũ ń lualuaao, iwãa pãsĩ kà ma pɔa.
Tó má gã̀sĩa vĩ lán felenawa, má vua gɛ́ kã́maboiɛ.
Má bàalɛ gɛ́ zã̀zãɛ, mí gɛ zɔ̃lɛ guwaiwaiu.
Má wã gɛ ulɛkĩi wɛɛlɛ, kɛ́ zàa'ĩan gbãa su ma leo yã́i.
Ǹ ń fu Dii, ǹ ń yã́ yãalɛnɛ́, asa má è zɔa ń sòleo kú wá wɛ̃́lɛuɛ.
Aaì kpálɛkɛ bĩ́i musu fãanɛ ń gwãasĩnao, yãvãi ń yã́ gbãao di wɛ̃́lɛpiuɛ.
Gbɛ̃dɛdɛa yã́ mɛ́ wɛ̃́lɛpi pà, gbãamɔanɛ́ ń mɔafilio lí kɛ̃́lɛ a gãaɛo.
Tó ibɛɛ mɛ́ lɛ́ ma wɛ yãa, a sã̀ɔ, tó ma wɛ̀lɛ mɛ́ fɛ̀lɛmanɔ, má ulɛɛ̀ɛ.
É'e mpi! N gbɛ̃́ pɔ́ wá sáa, ma gbɛ̃do pɔ́ dɛ ma gbɛ̃na ũɛa?
Wi faaibo ń kɔ̃o yãa nana, wiɔ tɛkɔ̃i dasi guu Lua uaa?
Ga a zãmakɛ ma ibɛɛɔnɛ, aai si bɛdau ń gbãagɔɔ, asa vãi zɔ̃lɛkĩi è ń guuɛ.
Mapi sɔ̃ mi lɛzu Luazi, ɔ̃ Dii ì ma suaba.
Kɔɔ, fãanɛ ń oosio miɔ a yã'ɔ̃maɔ bɔlɛɛ̀ ń aauo, ɔ̃ ì ma yãma.
Baa kɛ́ ma ibɛɛɔ dasi, aali ma leo, Lua ì ma bɔ sòleu aafia.
Luapi ìɔ zɔ̃lɛa báawa gɔɔpiiɛ, a ma yãma, i widamá. Aali nɔ̀sɛlilɛo, aaliɔ aà vĩa vĩo.
Gbɛ̃́pi ɔ wãa ń a gbɛ̃́ɔ, à bɔ̀ lɛdoũ pɔ́ aa kɛ̀ ń kɔ̃o kpɛ.
Ì na o ń wáa lán zɔ́wa, ãma sòle làasoo mɛ́ kú aà sɔ̃u. Ì lɛnakasanɛ́ páipai, ãma yaalɔma ba da bɔ̀ɔuɛ.
Ɔzɔ̃ Diiɛ n yã'ɔ̃maɔi, iɔ n kũa, ìli tó gbɛ̃maa fù bauo.
Gbɛ̃dɛna náaisaidepiɔ ń gɔɔ guo leo. Lua, ńyɔ̃ to aa si bɛda gbã́ou. Mapi sɔ̃ máɔ n náai vĩ.
Lɛ pɔ́ Davidi dà gɔɔ pɔ́ Filitɛ̃ɔ aà kũ̀ Gata.
Ma wɛ̃nagwa Lua, wàlɛ pɛa, wìɔ zĩkamanɔ wàɔ ĩadaa gɔɔpiiɛ.
Ma kpàkpanapiɔ ìɔ pɛa gɔɔpiiɛ, an wala yã́i aalɛ zĩkaimanɔ.
Tó vĩa lɛ́ ma kṹ, má n náai vĩ.
Má Lua táasilɛ yã́ pɔ́ a ò yã́i, má Lua náai vĩ, má vĩakɛo. Bɔ́ gbɛ̃nazĩna a fɔ̃ kɛmɛɛi?
Aaìɔ ma yã́ kpaanlabo gɔɔpiiɛ, aaì vãi lɛkpaaĩmazi.
Aaì sòle da, aaì ulɛmɛɛ, aaì ma kpákpa, aaìɔ ye ma dɛ.
Lua, ńsu to an gbɛ̃e bɔo, gbɛ̃́piɔ nɛ ń pɔkũmao.
Ma bàalɛ̀ liaaliaaaɔ yãda, ma wɛ́'ika n tùuna guu. A ku n taala guuo lé?
Tó ma lɛzù Luazi, ma ibɛɛɔ kpɛkpa, míɔ dɔ̃ kɛ́ à yãsìmanɔ.
Má Lua táasilɛ yã́ pɔ́ a ò yã́i, ao, má Dii táasilɛ yã́pi oa yã́i.
Má Lua náai vĩ, má vĩakɛo. Bɔ́ gbɛ̃nazĩna a fɔ̃ kɛmɛɛi?
Lua, má lɛ́ pɔ́ má kɛ̀maɔ fĩabo, má sáaukpa sa'oma.
Asa n ma si gawa, n ma gbá vĩ̀ lí miɔn pãsĩa, kɛ́ màɔ bɛnnɔ gupua pɔ́ ì wɛ̃ni kpámáu.
Lɛ pɔ́ Davidi dà gɔɔ pɔ́ à bàalɛ̀ Sauluɛ à ùlɛ gbɛ̀'ɛu.
Wɛ̃nadɔ̃mɛɛ, Lua, wɛ̃nadɔ̃mɛɛ, asa ḿmɛ mi nanzi. Ma sɔlɔ n kúlukulunau mi bɔ ga lɛ́zĩ.
Málɛ wiilɛ Lua Musudewa, Lua ì ma yã́ píi bɔɔlɛkɛmɛɛ.
A to dɔnlɛ bɔ za musu à ma suaba, a zɔadɔ gbɛ̃́ pɔ́ aalɛ pɛaɔwa. A a gbɛ̃kɛ ń a náaiyão kɛmɛɛ.
Má kú nɔ̀ɔmusuɔ sɔ̀ɔu, ma gɔ̃ wúlɛa wàiɔ guu. Gbɛ̃́piɔ lɛ́na na lán fɛ̃ndawa, an swaa dɛ lán sɔ̃naɔ ge kaɔwa.
Lua, ǹ ńzĩa tɔbɔ e a zɔ̃ma, to n gawi li dṹniaa píi.
Aa baikpàmɛɛ ma táa'ozɛu ɔ̃ ma gɔ̃ yeelɛa, aa ɛyɔ̃̀ ma aɛ ɔ̃ aa zù ɛpiu.
Ma sɔ̃ dilɛa Lua, ma sɔ̃ dilɛa, má lɛsi mà n táasilɛ.
Ma nisĩna, su! Ma mɔɔna ń ma domao, vu! Mí gbãakpa gudɔazi.
Dii, má n sáaukpa buiɔ guu, má n táasilɛ gbɛ̃́ɔnɛ.
Asa n gbɛ̃kɛ zɔ̃ɔ zɔ̃̀ma, mɛ́ n náai zɔ̃̀ luabɛpuanawa.
Lua, ǹ nzĩa tɔbɔ e a zɔ̃ma, to n gawi li dṹniaa píi.
Davidi lɛ.
Gbãadeɔ, i yã'o a zɛ́waa? I yã́kpalɛkɛ ń gbɛ̃́ɔ a zɛ́waa?
I yã́ kolea wàaipa á sɔ̃ guu, i gbãamɔ gbɛ̃́ɔnɛ á bùsuu.
Gbɛ̃vãiɔ sã́sãa za ń igɔɔɛ, ɛɛdeɔ ɔ̃̀ɔkpaa za ń da nɔ̀sɛuɛ.
An lɛgbɛ'i dɛ lán mlɛ̃̀ sɛwɛwa, aa dɛ lán kyã́ pɔ́ a swã́ kàkawa,
asa ìli a kɔ̃̀ɔ'ona kulɛ'ɔ mao, ìli a wɛliaanɛde gɔ̃i eo.
Lua, ǹ ń swaa ɛ́'ɛnɛ́ ń lɛ́u, Dii, nɔ̀ɔmusupiɔ kãnkãnaɔ wolo,
aai gɛ̃zɛa lán í bàalɛawa. Tó aa sagòlɛ, ǹ ń kaɔ ɛ́'ɛ.
Aa giigaga zɛ́u lán kòlo lɛ́'iwa, aaɔ dɛ lán nɛ́ pɔ́ wa ì gɛ̀, i ĩatɛ̃ eowa.
E lɛ̀ yàa miɔn tɛ́ àɔ gɛ́ oo wãi, gbɛ̃vãiɔ gɛ̃zɛa ń ĩ́anaoɛ.
Tó gbɛ̃maaɔ è Lua tɔsìnɛ́ gbɛ̃vãipiɔwa, mɛ́ aa ń gbá pìpi ń ń auo, an pɔ a kɛ na.
Gbɛ̃́ɔ i mɛ: Gbɛ̃maaɔ ài vĩ fá! Lua ku, ì yã́kpalɛkɛ dṹniau.
Lɛ pɔ́ Davidi dà gɔɔ pɔ́ Saulu gbɛ̃́ɔ zĩ̀ aa aà dã́dã aà bɛ aa aà dɛ.
Ma Lua, ma si ma ibɛɛɔwa, ma bɔ gbɛ̃́ pɔ́ fɛ̀lɛmanɔɔ guu.
Ma si vãikɛnaɔwa, ma bɔ gbɛ̃dɛnaɔ ɔzĩ.
Gwa, aalɛ ma kpakpaɛ, gbɛ̃́ pãsĩɔ lɛ́ sòlekɛmanɔ. Dii, mi tàae ge duunakɛnɛ́o,
mi zãnɛ́ yãewao, ɔ̃ aa kú ń naaamanɔ sɔuo. Ma wɛgwa! Fɛlɛ mɔ dɔmalɛ!
Mpi Dii Lua Zĩgɔ̃de, Isailiɔ Lua, fɛlɛ ĩada bui píiwa. Ńsu bɔnkpɛde vãipiɔ wɛ̃nagwao.
Aaì ɛa su oosi lɔ, aaì wɛ̃́lɛ kɛɛlɛ, aaì hɛ̃̀ɛkɛa lán gbɛ̃ɔwa.
Gwa, an lɛ́'i lɛ́ tɔ̃́, fɛ̃na kpá ń lɛ́u. Aaì mɛ ńlɛ ń yãmao.
Mpi sɔ̃ Dii, ni ń yáalɔ, ni bui píi láanikɛ.
Lua ma gbãa, ma wɛ́ dɔnzi, ḿmɛ ń ma aafia'ekĩi ũ.
Lua a dɔaamɛɛ a gbɛ̃kɛ guu, a to mà tidɔ ma wɛ̀lɛpiɔla.
Dii wá sɛ̀ngbao, ńsu ǹ ń dɛdɛo, kɛ́ an yã́ su sã ma gbɛ̃́ɔguo yã́i. To aa olo'olobo, ní ń kwɛ́ ń n gbãao.
Yã́ pɔ́ ì bɔ ń lɛ́uá duunaɛ. To an tòe ń pui, asa aaì lɛgbɛ̃ pãɛ aaì gbɛ̃́ ká.
Ǹ ń midɛ ń pɔkũmao, ǹ ń bãdɛ, aasu wàɔ ku lɔo. Gbɛ̃́ pɔ́ kú e tɔɔlɛ lɛ́waɔ i dɔ̃ Lua mɛ́ lɛ́ kible Yakɔbu buiɔwa.
Aaì ɛa su oosi, aaì wɛ̃́lɛ kɛɛlɛ, aaì hɛ̃̀ɛkɛa lán gbɛ̃ɔwa.
Aaì liaaliaa wàɔ pɔblea wɛɛlɛ, tó aai kão, aaì gbokɛɛ.
Mapi sɔ̃ má lɛsi n gbãa yã́ musu, má gulakɛ kɔɔ n gbɛ̃kɛ yã́ musu, asa ḿmɛ ń ma aafia'ekĩi ũ, ḿmɛ ń ma ulɛkĩi ũ taasikɛgɔɔzĩ.
Lua ma gbãa, má n táasilɛ, asa ḿmɛ ń ma aafia'ekĩi ũ, ni gbɛ̃kɛkɛmɛɛ.
Lɛ pɔ́ Davidi dà gɔɔ pɔ́ à zĩkà ń Sili pɔ́ kú Mɛsɔpɔtami bùsuu ń Zoba bùsuuɔ, ɔ̃ Yoabu sù à Ɛdɔũɔ dɛ̀dɛ Guzulɛ Wisideu gbɛ̃ɔn ɔ̀aasɔsɔo lɛɛ kuɛpla (12.000).
<range>
Lua, n pɔ pàwázi, n ɔpɛ̀wá n wá vũaa, ɛa ɔkawázi sa.
Ń tò wá bùsu lùa e à pàa, ɛa ǹ a gbɛ tata, asa à gɔ̃̀ looaɛ.
Ń tò n gbɛ̃́ɔ yã́ zĩ'ũ è, n í gbãa kàkawɛ̃ɛ ɔ̃ wa pãpãzɛa.
N dàlapoo dà n vĩakɛnaɔnɛ kɛ́ aa e bɔ gbɛ̃́ɔ ka lɛ́zĩ.
Wewá, wá suaba ń n gã̀sa gbãao, kɛ́ wápiɔ n gbɛ̃́ yenzideɔ wá e bɔ.
Lua yã'ò za a kúkĩi à mɛ̀: Má Sikɛũ kpaalɛ ń tidɔańlao, mí Suko guzulɛ kpámá.
Galada bùsuá ma pɔ́ɛ, Manase buiɔ bùsuá ma pɔ́ɛ, Ɛflaiũ buiɔ bùsuá ma mɔ̀ fùaɛ, Yuda bùsuá ma lípanaɛ.
Mɔabuɔ bùsuá ma zion zu'obɔɛ, mi a kyale kálɛ Ɛdɔũɔ bùsuwa, mi kúkua dɔ Filitɛ̃ɔ bùsuwa.
Démɛ a gɛ̃manɔ wɛ̃́lɛ bĩ́ideui? Démɛ a dɔaamɛɛ e Ɛdɔũɔ bùsuui?
Lua, mɛ́ i kɛ n gbɛ̃́ pɔ́ n wá vũaa nili bɔ ń wá zĩgɔ̃ɔ lɔo bàasio.
Ɔdawá wá ibɛɛɔ yã́ musu, asa gbɛ̃nazĩna gbɛ̃suabaaá pãɛ.
Wá zĩble ń Lua gbãao, ɔ̃mɛ a ɔ̃zɔ̃ wá ibɛɛɔwa.
Davidi lɛ.
Lua, swã́sɛ ma wiilɛai, laaidɔ ma wabikɛawa.
Kua za tɔɔlɛ lɛ́wa ma lɛzùnzi. Ma sɔ̃ lɛ́ wo ɔ̃ ma n sisi. Gɛmanɔ gbɛsi pɔ́ a lɛsĩ dɛmala kĩ́i.
Asa ḿmɛ ń ma aafia'ekĩi ũ, ma kalanga gbãa ũ ma ibɛɛɔ aɛ.
Má ye màɔ ku n ua gɔɔpiiɛ, míɔ sɔlɔa n kúlukulunau.
Lua, asa n ma lɛgbɛ̃anɛ mà, ɔ̃ n gba pɔ́ ni da n vĩakɛnaɔnɛ dàmɛɛ.
Kía wɛ̃ni dɔɛ̀ ń mɔgalao, to aà ka a gɔɔwa.
Aàɔ kpalable n dɔ̃a guu gɔɔpii, ǹ aà dɔ̃́a n gbɛ̃kɛ ń n náaio yã́i,
míɔ n táasilɛ lá gu lɛ́ dɔ, míɔ lɛ́ pɔ́ má kɛ̀ma fĩabo gɔɔpii.
Davidi lɛ.
Lua ado mɛ́ tò ma sɔ̃ dilɛa, ɔ̃mɛ ì ma suaba.
Ɔ̃mɛ ma gbɛsi ũ, ma Suabana ũ. Mi gbãa'ewà, má fu bauo.
Gɛ̃n ũma áɔ ãna'ãna gbɛ̃́wai? Á aà nɛ lán gĩ̀ yɛɛlɛa ge kaa ziwa yã̀?
Aà goa a tía lɛ́ ɔ̃ álɛ kpaaĩ, ɛɛtoa mɛ́ ì kɛɛ́ na. I samaa'o gbɛ̃́ɛ ń lɛ́oɛ, ɔ̃ i ń ká á sɔ̃ guu.
Lua ado mɛ́ tò ma sɔ̃ dilɛa, asa aàpi ma wɛ́ dɔi.
Ɔ̃mɛ ma gbɛsi ũ, ma Suabana ũ. Mi gbãa'ewà, má fu bauo,
Ma aafia ń ma bɛɛɛo ì bɔ aà kĩ́iɛ, ɔ̃mɛ ma gbɛsi gbãa ũ, ɔ̃mɛ ma ulɛkĩi ũ.
Gbɛ̃́ɔ, àɔ aà náai vĩ gɔɔpii, à á sɔ̃ wɛ̃ɛ̀, ɔ̃mɛ wá ulɛkĩi ũ.
Gbɛ̃nazĩnaɔ dɛ lán lɛ́'ĩanawaɛ, an kee náai vĩo. Tó wà ń yɔ̃́ kiloowa, ampii aaɔ dɛ fauunnɔɛ.
Ásu gbɛ̃ble'ɔ̃a náaikɛo, ásu ĩ́anadã ń kpã́i pɔ́oo. Tó á àizɛɛ lɛ́ kɔ̃́, ásu to à á sɔ̃ bleo.
Yã́ mɛ̀ndo Lua ò, yã́ mɛ̀n plaɛ beeɔ má mà: Lua mɛ́ gbãa vĩ,
mɛ́ mpi Dii, ḿmɛ ń gbɛ̃kɛ vĩ, ɔ̃ ni fĩaboò baadeɛ a yãkɛawa.
Lɛ pɔ́ Davidi dà gɔɔ pɔ́ a ku Yuda gbáau.
Lua, ma Luan n ũ, málɛ n aɛya, ma nisĩna yenzi, málɛ n nidɛ lán guwaiwai pɔ́ lɛ́ í nidɛwa.
Ma n e n kúkĩi, ma n gbãa ń n gawio gwà.
N gbɛ̃kɛ maamɛɛ dɛ wɛ̃nia, a yã́i n táasilɛa aɔ dɔ ma lɛ́u.
Máɔ n sáaukpa e ma wɛ̃ni lɛ́u, má ɔsɛ musu mà n sísi.
Má kã́ lá wì nɔ̀ɔ bɔ́ɔ gbɛ̃ wà kãwa, n táasilɛa aɔ dɔ ma lɛ́u ń gulakɛao.
N yã́ ì dɔmagu ma wúlɛkĩi, mi làasookɛma gwãasĩna.
Málɛ lɛsi sɔlɔa ń kúlukulunau, asa ḿmɛ ń ma dɔnlɛde ũ.
Ma nisĩna yenzi, ń ma kũa n ɔplaau.
Gbɛ̃́ pɔ́ aalɛ ma wɛɔ midɛ, aa si tɔɔlɛ nɔnau.
Lua a to wà ń dɛdɛ ń fɛ̃ndaoɛ, aai gɔ̃ gbɛ̃gbonaɔ blɛ ũ.
Kí sɔ̃ a pɔ a kɛ ń Luawa nao. Gbɛ̃́ pɔ́ mɛ̀ amɔɔma Lua á sìò aɔ vĩvĩ ń pɔnaoɛ, ɛɛdeɔ sɔ̃ an lɛ́ a gɔ̃ kpaaũaɛ.
Davidi lɛ.
Lua, ma aaukɛa wii ma, ma bɔ ma ibɛɛ pɔ́ má ń vĩa vĩɔ ɔzĩ.
Ma si gbɛ̃vãiɔ lɛkpaaĩamaziwa, ma bɔ vãikɛnaɔ zɔau.
Aaì ń lɛ́ kɛkɛ lán fɛ̃ndawa, aaì yãpãsĩɔ o lán kazuawa.
Aaì ye láu aa tàaesaide gbã́, aaì aà pá kã́ndo, vĩa lí ń kũo.
Aaì tɛ́kpakɔ̃u ń vãikɛa guu, aaì bai pɔ́ aalɛ kpánɛ́ɔ yã'o. Aaì mɛ: Gbɛ̃e a wá eo.
An vãi lɛkpaaĩa kɔ̃sɛ̀ aa mɛ̀, lɛ́ pɔ́ wá kpàaĩ bɔ̀lɛi. Gbɛ̃nazĩna nɔ̀sɛ guu yã́ɔ asii zɔ̃ɔ.
Ãma Lua a ń gbã́ ń kao, a ń kɛ'ĩa kã́ndo.
A tó yã́ pɔ́ aa ò wí ń musu, gbɛ̃́ pɔ́ ń é píi iɔ mikɛ déũdeũ.
Vĩa a gbɛ̃́pii kṹ, aai Lua yãkɛaɔ galikɛ, aaiɔ zĩ pɔ́ a kɛ̀ɔ tàasi kũa.
Gbɛ̃maaɔ pɔ a kɛ Diiwa na, aa naaàzi, nɔ̀sɛpuadeɔ aà táasilɛ ḿpii.
Davidi lɛ.
Lua, à kũ̀ wà n táasilɛ Siɔnaɛ, wi lɛ́ pɔ́ wa kɛ̀maɔ fĩabo.
Lá ni gbɛ̃́ wabikɛa ma, bui píi a wi danlaɛ.
Wá yãvãiɔ làasoo wá kṹ gbãa, ɔ̃ n wá tàaeɔ kɛ̃̀wá.
Báaaden gbɛ̃́ pɔ́ ń sɛ̀ n gɛ̃aànɔ n ua ũ. N kpɛ́ pɔmaaɔ wá kã́, n kpɛ́ pɔ́ a kua adoapi.
Ni wewá a zɛ́wa ń yãbɔnsaɛkɛao, Lua wá Suabana. Za dṹnia lɛ́wa ń ísia baaleo gbɛ̃́ɔ wɛ́ dɔnzi.
Ń gbãa daa ula ũ, n gbɛ̀sĩsĩɔ kɛ̀ ń n ikoo.
Ni ísia ń a ísɔ̃ɔ kɔ̃fĩo kpálɛ, ni buipãleɔ zɔa midɛ.
N dabudabukɛa dì gbɛ̃́ pɔ́ kú tɔɔlɛ lɛ́ɔwa, wì guladɔma za ĩatɛ̃bilɛkĩi ń a gɛ̃kpɛukĩio.
Ni laaidɔ dṹniawa, ni táaekɛ tɔɔlɛɛ. Ni aà gba í, n swaɔ pai ń ío, ni to blɛwɛna kɛ, asa màa n zɛò.
Ni idagua e bugbaanaɔ pa, ni guɔ foofɔ̃ ń louo, ni báaada pɔ́ pɔ́ bɔ̀lɛu.
Ni ɛ̀fãaida buazĩu wɛ̃ ń wɛ̃o, blɛ níside ì kwɛ n iau.
Sɛ̃sao dã́dãkɛkĩiɔ sɛ̃̀bɔlɔ kɛ̀, sĩ̀sĩɔ pɔna ula dà.
Pɔtuoɔ lì dã́dãkɛkĩiɔla, blɛwɛna daa gua sĩ̀sĩpɔlɛu. Wàlɛ wiilɛ ń pɔnao, wàlɛ lɛsi.
Dṹnia gbɛ̃́pii, à guladɔ Diiwa,
à lɛsi aà tɔ́ gawi yã́ musu, à aà táasilɛ à aà tɔbɔ.
À o Luaɛ: N yãkɛaɔ ì dimá, n gbãa zɔ̃ɔ ì to n ibɛɛɔ vlãnau.
Dṹnia gbɛ̃́pii ì kúlɛnɛ, aaì n táasilɛ aa n tɔbɔ.
À mɔ Lua yãkɛaɔ gwa, yã́ pɔ́ a kɛ̀ gbɛ̃nazĩnaɔnɛ i diwá.
À ísia lì gugii ũ aa bùa swawa kɛ̀sɛ. Wà pɔnakɛ aà yã́ musu.
Ìɔ kible ń a gbãao gɔɔpii, aà wɛ́ ìɔ ku bui píiwa. Swã́gbãadeɔ su dɔ́ɛaànɔo.
Buipãleɔ, à wá Lua sáaukpa, aà táasilɛa àɔ dɔ á lɛ́u.
Ìɔ wá wɛ̃ni dɔ̃́awɛ̃ɛ, ìli tó wa kpaguao.
Lua, asa n wá yɔ̃́, n wá baasa lán ã́nusuwa.
N gɛwanɔ gukpaoloonau, n wá wó wì ń aso gbiao.
Ń tò wà ɔzɔ̃̀zɔ̃ wá mikpɛi, wà tɛ́ dìwɛ̃ɛ, í wá kṹ wá nɔɛ, ɔ̃ n mɔwanɔ gu namadeɛ beeu.
Má mɔ́ n ua ń sa pɔ́ wì a pɔ́ kátɛu à tɛ́kũ obɔo, má lɛ́ pɔ́ má kɛ̀maɔ fĩabo,
yã́ pɔ́ bɔ̀ ma lɛ́u ma taasikɛgɔɔ.
Má sa'oma ń pɔ́ mɛkpaaɔ, má sãsakaoɔ kpasanɛ, mí n gbagba ń zuswanaɔ ń blesanaɔ.
Á gbɛ̃́ pɔ́ á Lua vĩa vĩɔ, à mɔ ma, mí yã́ pɔ́ a kɛ̀mɛɛ oɛ́.
Ma wiilɛ̀wà, aà táasilɛa dɔ ma lɛ́u.
Tó má yãvãi kũa ma sɔ̃u, dɔ̃ Dii gì ma yãmai.
Ãma à ma yãmà, ɔ̃ à ma wabikɛa sì.
Má Lua sáaukpa, i gí ma wabikɛa maio, i gí gbɛ̃kɛkɛimɛɛo.
Lɛ pɔ́ wì sí ń kúuɔɛ.
Lua, wá wɛ̃nagwa, wá wɛgwa, ní báaadawágu,
kɛ́ dṹnia gbɛ̃́pii n zɛ́ dɔ̃, bui píi i dɔ̃ lá ni gbɛ̃́ suaba.
Wa n táasilɛ Lua, gbɛ̃́pii a n táasilɛ.
Bui píi a pɔnakɛ, i gulakɛ, asa ni yã́kpalɛkɛ ń gbɛ̃́ɔ a zɛ́wa, ni dɔaa buiɔnɛ píi.
Wa n táasilɛ Lua, gbɛ̃́pii a n táasilɛ.
Tɔɔlɛ a blɛkɛ, Lua wá Lua a báaadawágu.
Lua a báaadawágu, gbɛ̃́pii i vĩakɛɛ̀ e dṹnia lɛ́wa.
Davidi lɛ.
Lua lɛ́ fɛlɛ, aà ibɛɛɔ lɛ́ fãaa, aà zangudeɔ lɛ́ bàalɛɛ̀.
Lá súɛlɛ ì gɛ̃ ń ĩ́anao, kɛnɛ́ màa, Lua, lá zɔ́ nísi ì yɔ tɛ́ saɛ, vãikɛnaɔ midɛ n aɛ màa.
Gbɛ̃maaɔ sɔ̃ aa pɔnakɛ, aa yáalɔ Lua aɛ, aa vĩvĩ ń pɔna zɔ̃ɔo.
À lɛsi Luaɛ à lɛ́mawà. A di luabɛpuana kpɛ, à aà tɔbɔ. Aà tɔ́n Dii, à kúkuakɛ aà aɛ.
Kua aà gu pɔ́ a kua adoa guu, Luaá tonɛɔ maeɛ, gyaaɔ zɛnnɔdeɛ.
Lua ì bɛkpa zĩ̀loɔnɛ, ì zĩ̀zɔɔ bɔlɛ à ń da namau. Swã́gbãadeɔ sɔ̃ aaɔ ku gugiiuɛ.
Lua, kɛ́ n dɔaa n gbɛ̃́ɔnɛ, kɛ́ n bɛɛlɛńnɔ guwaiwaiu,
tɔɔlɛ lùalua, lou kwɛ̀ n aɛ, n Lua pɔ́ n yã'ò Sinai gbɛ musu, Lua, Isailiɔ Lua.
Lua, n ɛ̀fãai pìsinɛ́ kɔ̃sɔ̃kɔ̃sɔ̃, ɔ̃ n ń bùsu kpɛɛna gbà gbãa.
N gbɛ̃́ɔ zɔ̃̀lɛ a guu Lua, n wɛ̃nadeɔ gbà pɔ́ n maakɛa yã́i.
Dii yã'ò, ɔ̃ bíla gɔ̃̀ aà baokpanaɔ ũ.
Kíaɔ ń ń zĩgɔ̃ɔ lɛ́ tílɛ kpakpa, gɔ̃ɛ pɔ́ gɔ̃̀ bòouɔ lɛ́ ń pɔ́ɔ kpaalɛ.
Baa kɛ́ a i sã kaaɔ sɔ̀ɔu, ã́nusu kú ma felena gã̀sĩaa, a kã́ɔ lɛ́ tɛkɛ lán vuawa.
Kɛ́ Gbãapiide kíaɔ fã̀aa, aa lì tɔɔlɛa lán Zalamɔ gbɛ̀ nɛɛziwa.
Basana gbɛ̀sĩsĩ dɛ a kĩniɔla, Basana gbɛ̀sĩsĩ misonaɔ dasi.
Á gbɛ̀ misonaɔ, bɔ́yãi álɛ wɛbii gbɛ pɔ́ Lua sɛ̀ a kiblekĩi ũwai? Dii mɛ́ aɔ ku we gɔɔpii.
Dii sɔ̃́goɔ lɛ́ vĩo, à kà miliɔ̃ do. Dii bɔ̀ò za Sinai, à mɔ̀ pìla a gu pɔ́ a kua adoau.
N dɛdɛ musu ń zĩ̀zɔɔ, n gba sì gbɛ̃́ɔwa falu ũ, baa swã́gbãadeɔ, ɔ̃ n zɔ̃lɛ we, Dii Lua.
Wà Dii sáaukpa, Lua wá Suabana, ìɔ wá aso kũawɛ̃ɛ lá gu lɛ́ dɔɛ.
Wá Luaá Lua pɔ́ ì gbɛ̃́ suabaɛ, Dii Lua mɛ́ ì wá bɔ ga lɛ́zĩ.
Lua a a ibɛɛɔ mi wíwinɛ́, gbɛ̃nazĩn mikã dɔ̀ɛ pɔ́ aa tɛ́ ń duunawaɔ.
Dii mɛ̀: Má á bɔlɛ Basana bùsuu, má á bɔlɛ ísia títiu,
kɛ́ à á gbáɔ pípi ń á ibɛɛɔ auo, á gbɛ̃ɔ lɛ́naɔ i ń baa ewà.
Lua, wa n gbɛ̃́ɔ è aa dɔ̀dɔkɔ̃wa, ma Lua ma Kía, aalɛ mɔ́ n kúkĩi.
Lɛ̀sinaɔ dɔaaa, pɔlɛnaɔ tɛ zã́, wɛ̃́ndia sɛ̃́sɛ̃mpanaɔ ku guo.
À Lua tɔbɔ balu guu, à Dii kpɛla Isailiɔ kɔ̃kãaau.
Nɛ́ gɔ̃zãna Bɛ̃yãmɛɛ buiɔ mɛ́ dɔaaa, bee gbɛa Yuda kíaɔ ń ń gbɛ̃́ɔ ń Zabulɔni bui kíaɔ ń Nɛfatali bui kíaɔ.
Á Lua dìlɛɛ́ àɔ gbãa. Lua, bɔ ń n gbãa pɔ́ ń ɔ̀lɔwɛ̃ɛo.
Kíaɔ mɔnɛ ń ń gbaɔ n kpɛ́ pɔ́ kú Yelusalɛũ yã́i.
Zɔa dɔ ílɛnɔbɔ Egipiwa, zɔadɔ buiɔ swanaɔ ń ń gbɛ̃́ɔwa. Ãnusu gopana tɔ̃́má, gbɛ̃́ pɔ́ zĩkaa ì kɛnɛ́ naɔ fãaa.
Egipiɔ gbɛ̃́ɔ zĩma, Etiopiɔ wã aa ɔdɔnzi, Lua.
Dṹnia kpalablenaɔ, à lɛsi Luaɛ, à Dii táasilɛ.
A di lounaa kpɛ musumusu za zizi, à ma, àlɛ pũna gbã́ugbãu.
À Lua gbãa galikɛ, wa aà zɔ̃ɔkɛ dɔ̃ Isailiɔwa, aà gbãa ku luabɛpuanau.
Lua, kua n kúkĩi ń zɔ̃ɔ, Isailiɔ Lua ì gbãa ń ikoo kpa a gbɛ̃́ɔwa. Wà Lua sáaukpa!
Davidi lɛ.
Lua, ma suaba, asa í ma kũ ma nɔɛɛ.
Dɛɛ lɛ́ ma mɔ́, ma ka zã̀, tepɛkĩi kuo. Ma kpalɛ ísiu, ísɔ̃ lɛ́ damala.
Ma wiilɛ̀ ma kpasa, ma kòlo nàaa, ma wɛdɔ̀ ma Luazi e ma wɛ́ gɛ̀ lɛ́ wo.
Gbɛ̃́ pɔ́ aa zamagu pãɔ dasi dɛ ma mikãa, ma ibɛɛ pɔ́ aa ye ma dɛ pɔewiwinɛ́saiɔ lɛ́ vĩo. Pɔ́ pɔ́ mi a kpã́i'oo ɔ̃ aa mɛ̀ mà a nɛ'i mà kpá.
Lua, ń ma mìsaiyãɔ dɔ̃, ma tàaeɔ ulɛanɛo.
Dii Lua Zĩgɔ̃de, gbɛ̃́ pɔ́ an wɛ́ dɔnziɔ ńsu to wí ń kṹ ma yã́io. Isailiɔ Lua, gbɛ̃́ pɔ́ aaì n kĩ́i wɛɛlɛɔ ńsu to an tɔ́ ɔ̃̀ɔkpa ma yã́io.
Asa n yã́i mi sɔ̃́sɔ̃a fɔ̃i, ɔ̃ ma gɛɛ gɔ̃̀ kpa ma wɛ́i.
Ma gɔ̃ zĩ̀lo ũ ma gbɛ̃́ɔ guu, ma gɔ̃ gbɛ̃ando ũ ma da bɛdeɔ guu.
N kpɛ́ yã́ ma kũ gbãa, àlɛ ma ibaba, n sɔ̃̀sɔ̃naɔ n sɔ̃́sɔ̃a gɔ̃̀mɛɛ.
Mi lɛye pɔsia guu, ɔ̃ wìɔ ma sɔ̃sɔ̃.
Mi zwã̀nkasaɔ fĩfĩa, ɔ̃ wìɔ ma kɛ pɔ́ɔpɔɔ.
Gbɛ̃́ pɔ́ zɔ̃lɛ gãaɛɔ ì ma pe, ígbãaminaɔ ì lɛdamanɔ.
Dii, málɛ wabikɛma, ńsu to à bɔ n pɔ kpɛo, wea Lua, n gbɛ̃kɛ zɔ̃ɔ yã́i, ní ma suaba sĩana.
Ma bɔ bɛ̀lɛu, ńsu to mà kpálɛuo. Ma bɔ ísiu, ma si ma zangudeɔwa.
Ńsu to ísɔ̃ damalao, ńsu to mà kpálɛ ísiuo, ńsu to wà tɛ̃́ɛna kamalao.
Wea Dii, asa n gbɛ̃kɛ maa, ma wɛgwa n sùuu zɔ̃ɔ guu.
Ńsu mikpɛli n zɔ̀blenaɛo, wea kpakpa, asa ma gɔ̃ yeelɛaɛ.
Sɔ̃mazi, ma misi, ma suaba ma ibɛɛɔ yã́i.
Ń ma sɔ̃́sɔ̃a ń widaaao ń ma kpɛbɔao dɔ̃, ńlɛ gbɛ̃́ pɔ́ aa yã́kũamanɔɔ e.
Sɔ̃́sɔ̃a ma sɔ̃ zɔ̃̀, ma gɔ̃ yɛ̃̀ɛɛsai, gbɛ̃́ pɔ́ a ma wɛgwa ɔ̃ má wɛ̀ɛlɛ, mi eo, gbɛ̃́ pɔ́ a ma nɔ̀sɛ nínimɛɛ ɔ̃ ma wɛdɔ̀i, a kuo.
Aa ɛsɛ vãi kàmɛɛ blɛu, kɛ́ imi ma kũ gbãa, aa vɛ̃ɛ kũ̀ma kpàa.
To an dikpɛkɛa gɔ̃nɛ́ bai ũ, wà ń kṹ, to an kua aafia yã'inɛ́.
To an wɛ́ siakũ, kɛ́ aasu gu'eo, to an wó gɔ̃ koolonnɔ gɔɔpii.
Ǹ n kpɛ̃nɛmuu bɔbɔmá, ǹ n pɔkũma pãsĩ pisimá.
An bòo gɔ̃ bòo zia ũ, an gbɛ̃e su àɔ ku kɛ́ à zɔ̃lɛ ń kpɛ́u lɔo,
asa aaì ĩada gbɛ̃́ pɔ́ ń gbɛ̃̀waɛ, aaì gbɛ̃́ pɔ́ ń zɔ̃̀ wãwã galikɛ.
Ǹ ń yã́ píi tàaeɔ dańla, an baa su àɔ ku n gbɛ̃suabaa guuo.
Ǹ ń tɔ́ waa wɛ̃ni taala guu, an tɔ́ su àɔ ku lá doũ guu ń gbɛ̃maaɔ tɔ́oo.
Lua, má kú taasi ń yã'ɔ̃mao guu, ma sɛ lɛsĩ mà bɔu aafia.
Má Lua tɔbɔ lɛsia guu, má aà sáaukpa mà aà kã́fĩ.
Bee a ka Diigu dɛ sa'oa ń zuoa, a kɛɛ̀ na dɛ zugaaena kɔ́badea.
Taasideɔ e, aai pɔnakɛ, á luakĩiwɛɛlɛnaɔ á sɔ̃ i níni.
Asa Dii ì wɛ̃nadeɔ yãma, ìli saka a gbɛ̃́ pɔ́ dɛ zĩ̀zɔ ũɔguo.
À aà táasilɛ musu ń tɔɔlɛo, ísia ń pɔ́ pɔ́ kú a guuɔ píi.
Asa Lua a Siɔna suaba, a ɛa Yuda wɛ̃́lɛɔ kálɛ, aà gbɛ̃́ɔ i zɔ̃lɛu ń pɔ́ ũ.
Aà zɔ̀blenaɔ nɛ́ɔ mɛ́ aa gɔ̃ vĩ, gbɛ̃́ pɔ́ ye aà tɔ́ naipiɔ iɔ ku a guu.
Davidi lɛ.
Lua, ma misi, Dii, kɛ kpakpa mɔ dɔmalɛ.
To wí gbɛ̃́ pɔ́ lɛ́ ma wɛɔ kṹ, aa ń mi pɛlɛ. To gbɛ̃́ pɔ́ ye mà taasikɛɔ kpɛkpa, an gɛɛ gɔ̃ kpá ń wɛ́i.
Gbɛ̃́ pɔ́ aaì omɛɛ, tàalɛ tàalɛɔ, to aa ɛa ń wío.
Gbɛ̃́ pɔ́ aalɛ n kĩ́i wɛɛlɛɔ, to an pɔ kɛma na aa yáalɔ. Gbɛ̃́ pɔ́ an wɛ́ dɔi ǹ ń suabaɔ, aa o láasai Lua zɔ̃ɔ.
Taaside wɛ̃naden ma ũ, Lua, kɛ kpakpa. Ḿmɛ ń ma Dɔnlɛde ũ, ḿmɛ ń ma Mìsina ũ, Dii, ńsu gɛ̃gɛ̃o.
Dii, ma nanziɛ, ńsu to wí ma kũ bauo.
Ma misi, ma bɔ n maakɛa yã́i, swã́kpamazi, ma suaba.
Ma gbɛsi pɔ́ máli gɛ́ ulɛi a guun n ũ. Ń dìlɛ ǹ ma suaba, asa ma gbɛsi ń ma zɛgikĩion n ũ.
Ma Lua, ma bɔ vãikɛnaɔ ɔzĩ, ma si gbɛ̃́ bɛ̃̀ɛ pãsĩɔwa.
Ḿmɛ ma wɛ́ dɔnzi, Dii Lua, ḿmɛ má n náai vĩ za ma ɛ̀waasogɔɔ.
Ma sɔ̃ kpálɛanzi za nɛasakpɛuɛ, ḿmɛ n ma bɔ ma da nɔ̀sɛu. N táasi miɔ lɛ gɔɔpii.
Ma kua dɛ yãbɔnsaɛ ũ gbɛ̃́ dasideɛ, asa ḿmɛ ń ma ulɛkĩi gbãa ũ.
N táasilɛa ìɔ dɔ ma lɛ́u, miɔ n maabo kɔɔ ń oosio.
Ńsu pãkpamazi ma zikũa yã́io, ńsu ma vũaa ma gbãa láaa yã́io.
Asa ma ibɛɛɔ lɛ́ ma yã'o, ma wɛ̀lɛɔ lɛ́ lɛkpaaĩ ma wɛ̃nibɔai.
Aa mɛ̀: Lua gìaàziɛ, wà aà ya kṹ, gbɛ̃e ku à aà suabao.
Lua, ńsu ǹyɔ̃ kumanɔ zã̀o, ma Lua, kɛ kpakpa mɔ dɔmalɛ.
To wí gbɛ̃́ pɔ́ lɛ́ yãdɔaɔ kṹ, aa midɛ, to sɔ̃́sɔ̃a da gbɛ̃́ pɔ́ lɛ́ ĩadaaɔla, an tɔ́ ɔ̃̀ɔkpa.
Mapi sɔ̃, ma wɛ́ ìɔ dɔnzi láasaiɛ, miɔ n táasilɛ màɔ gɛ́.
N maakɛa aɔ dɔ ma lɛ́u gɔɔpiiɛ ń n gbɛ̃suabaa pɔ́ má a lɛ́ dɔ̃oo.
Má mɔ mà Dii Lua gɔ̃sakɛyãɔ galikɛ, n mɛ̀ndo maakɛa má dɔ gbɛ̃́ɔgu.
N yãdàdamɛɛ za ma ɛ̀waasogɔɔ, Lua, e tia málɛ n yãbɔnsaɛɔ o'o.
Baa kɛ́ ma zikũ̀, ma mikã pua, ńsu ma to weo, Lua, kɛ́ mà e n gbãa galikɛ tiadeɔnɛ, mí n gɔ̃sakɛyã dau siu gbɛ̃́ pɔ́ aalɛ fɛlɛɔnɛ.
Lua, n maakɛa zɔ̃̀ma, n yãzɔ̃ɔkɛ̀, démɛ muaannɔi?
Ń tò taasi pãsĩ ma le dasidasi, ãma ńyɔ̃ ɛa ǹ ma gba wɛ̃ni, ńyɔ̃ ɛa ǹ ma bɔ tɔɔlɛ nɔnau.
Ńyɔ̃ ma bɛɛɛ kã́fĩmɛɛ, ńyɔ̃ ɛa ma nɔ̀sɛ nínimɛɛ lɔ.
Ma Lua, má n sáaukpa ń mɔɔnao n náai yã́i. Isailiɔ Lua pɔ́ n kua adoa, má n táasilɛ ń kúuo.
Gula aɔ dɔ ma lɛ́u. Ma gbɛ̃́ pɔ́ n ma mìsi, má n táasilɛ.
Máɔ n maakɛa o gɔɔpiiɛ, asa wí gbɛ̃́ pɔ́ lɛ́ ma vãi wɛɛlɛɔ kũ̀, an gɛɛ gɔ̃̀ kpá ń wɛ́i.
Lua, ǹ n iko kpa kíawa, ǹ n maakɛ kpa kíabuipiwa,
kɛ́ aà dɔaa n gbɛ̃́ɔnɛ a zɛ́wa, i yã́gɔ̃gɔ̃ táaaɔnɛ a zɛ́wa,
gbɛ̀sĩsĩɔ i mɔ gbɛ̃́ɔnɛ ń aafiao, sĩ̀sĩɔnaɔ i to aaɔ ku nama guu.
Kía a to yã́ bɔ ń táaaɔ na, a taaside nɛ́ɔ suaba, i gbãamɔnɛdeɔ wíwi.
Aɔ ku lá ĩatɛ̃ ìɔ ku gɔɔpiiwa, lán mɔvua kua wɛ̃ ń wɛ̃owa.
Aɔ dɛ lán zuɔ louwa, lán mɔ̀sɛ pɔ́ ì pisi tɔɔlɛwawa.
Gbɛ̃maaɔ ɔta aà gɔɔ, nama a kɛ zài e mɔ gɛ midɛò.
A kible za ísialɛ la ń a lɛ́leo, za Uflata e dṹnia lɛ́wa.
Bui pɔ́ kú guwaiwaiuɔ mɔ kúlɛɛ̀, aà ibɛɛɔ wúlɛ ń gbɛɛu aà aɛ.
Taasisi ń ísia baa kíaɔ falubɔɛ̀, Seba ń Saba kíaɔ mɔ gbadaɛ̀.
Kíaɔ mɔ kúlɛɛ̀ ḿpii, bui píi a misiilɛɛ̀.
Asa a wɛ̃nade pɔ́ an wii dɔɔ bɔɛ, a taaside pɔ́ dɔnlɛde vĩoɔ misi.
A yɛ̃̀ɛɛsaideɔ wɛ̃nagwa, a taasideɔ bɔ ga lɛ́zĩ.
A ń bɔ gbãamɔnɛdeɔ ń gbɛ̃́ pãsĩɔ ɔzĩ, asa an kua bɛɛɛ vĩɛ̀.
Lua kía dɔ̃ ń aafiao! Wiɔ aà gba Seba bùsu vua, wiɔ wabikɛɛ̀ Luawa gɔɔpii, wiɔ samaa'oɛ̀ láasai.
Bua pɔ́ɔ kɛ aà bùsuu maamaa, a láɔ aɔ da sĩ̀sĩɔ musu síii, aa nɛ'i aa pia lán Libã lákpɛwa, aa gbã lán kàsapuwa sɛ̃saou.
Aà tɔ́ aɔ ku gɔɔpii lán ĩatɛ̃waɛ, bui píi a báaa e aà sabai, aai aà tɔnasi.
Wà Dii Lua, Isailiɔ Lua sáaukpa! Ɔ̃mɛ ì yãbɔnsaɛɔ kɛ ado.
Wàɔ Lua gawidepi tɔbɔ gɔɔpii, aà gawi i li dṹniaa píi. Ãmi! Ãmi!
Yɛse nɛ́ Davidi wabikɛa lɛ́n we.
Lua ì ɛ̀fãaikɛ Isailiɔnɛ sĩanaɛ, ì maakɛ nɔ̀sɛpuadeɔnɛ.
Mapi sɔ̃ ma kãikũ̀ ń lɛ́lɛao, ma gbá ye zãi guwa yãaɛ.
Kɛ́ ma vãikɛnaɔ kua maa è, ma ĩ́andãnapiɔ gwea nidɛ̀.
Yãe lí kpàlikpanɛ́o, aa aafia mɛ́ aa mɛkpaa.
An wá lí wã lán dãɔwao, aali gyãkɛ lán deɔwao.
Aaì ĩ́andãa da ń nɔɛ yàbaa ũ, aaì pãsĩ nańzi pɔkasa ũ.
An oa ìɔ nísi bɔ, an kàamai dɛ ń pia.
Aa gbɛ̃́laani vĩ, aaì boo gbɛ̃̀nɛ onɛ́, aaì naɛnaɛmá ń zɔ̃ɔkɛ yã́i.
Aaì mɛ: Lua pila wà dɛ̃ɛka, mɛ́ an yã́ ì li dṹniaa.
Ayãmɛto wì kɛnɛ́ kɛ̀kɛ, wì yã́ pɔ́ aa ò píi sí sĩana ũ.
Aaì mɛ: Lua a dɔ̃ má ni? Musude dɔ̃a kà màae?
Vãikɛnapiɔ gwa, aa yãe kã̀a vĩo, an gwea ìɔ kã́fĩ gɔɔpiiɛ.
Asi ma nɔ̀sɛ pua pã yã̀? Ma a ɔbɔ̀lɛ tàaeu wásawasa pãɛa?
Niɔ ma gbɛ̃ gɔɔpiiɛ, niɔ ma swã́gaga lá gu lɛ́ dɔ.
Tó ma zɛ ń yã́ bee taa oaoɛ, bee aɔ dɛ bɔa n gbɛ̃́ɔ kpɛ ũɛ.
Kɛ́ ma làasookɛ̀ yã́piwa mà dɔ̃, à kɛ̀mɛɛ zĩ'ũɛ,
e ma gɛ gɛ̃ò Lua kúkĩi, ɔ̃ ma wɛ́ gbàsa kɛ̃̀ an láaa yã́ musu.
Ni ń da gu zãandeu, ni ɔzɔ̃ńzi aa gɔ̃ ń liaao.
Aaì gɔ̃ kaalɛpɔ ũ kã́ndo, vĩa pɔ́ɔ ì ń le, aa midɛ.
Lá nana ì gɛ̃zɛa, tó gbɛ̃́ vù, tó n fɛlɛ Dii, ńyɔ̃ to aa gɛ̃ ń ĩ́anao màaɛ.
Kɛ́ ma nɔ̀sɛ ɔ̃̀ɔkpà, mɛ́ ma pɔ yà,
ma sɔũkũ̀, má yãe dɔ̃o, ma gɔ̃ n kĩ́i lán nɔ̀bɔwa.
N beeo má kunnɔ gɔɔpiiɛ, n ma kũ ma ɔplaawa.
Ni dɔaamɛɛ ń n lɛdaaao, bee gbɛa ńyɔ̃ ma ka àizãnawa.
Ma wɛ́ dɔ gbɛ̃ezi musuo, n bàasio, kuannɔ guu pɔe ni lɛ́ ma dɛ tɔɔlɛo.
Baa tó ma mɛ ń ma sɔ̃o yɛ̃̀ɛɛ lɛ́ láa, Lua mɛ́ ì to ma sɔ̃ gbãakũ, ɔ̃mɛ ma baa ũ gɔɔpii.
Asa gbɛ̃́ pɔ́ kɛ̃̀maɔ midɛɛ, ńyɔ̃ n gbɛ̃́ pɔ́ bɔ̀ n kpɛɔ bãdɛ.
Lua, sɔ̃́aanzi mɛ́ kɛ̀mɛɛ na, Dii Lua, ma n kɛ ma ulɛkĩi ũɛ. Má n yãkɛaɔ dau mà siunɛ́.
Lua, bɔ́yãi n giwázi e gɔɔpiii? Àkɛa ńlɛ pɔbɔ n níu n kpàsa sãɔ yã́ musui?
Gbɛ̃́ pɔ́ n ń sí za ziɔ yã́ dɔngu, bui pɔ́ ń bò aa gɔ̃̀ ń pɔ́ ũɔ ń Siɔna gbɛ̀sĩsĩ pɔ́ ń kɛ̀ n kúkĩi ũo.
N ibɛɛɔ n kúkĩi dàaĩ míɔmiɔ. Dɛdɛ ń laaio, à ɔ̃̀ɔkpà píi.
N wɛ̀lɛɔ kã̀aa gu pɔ́ ni dauwálɛ, aa ńzĩa seelaɔ pɛ̀lɛ we.
Wá è, an mɔona dɔ musu, aalɛ kɛ lá wìɔ dào gbɛ̃wa.
Lí yɔɔa kɛfɛna pɔ́ wa kpà a gĩwa, aa gbɛ̃̀ wa gbòo ń mɔoo ń fɛ̃nkĩnio.
Aa tɛsɔ̃̀ n kúkĩiwa, à kwɛ̀, aa tò kpɛ́ pɔ́ n tɔ́ kuwàpi gbãlɛ̀.
Aa ò ń nɔ̀sɛu: Wà ɔtɔ̃má míɔmiɔ. Aa tɛsɔ̃̀ wá bùsu lousisikpɛɔwa.
N kpɛ́ lousisibɔɔ gɛ̃̀zɛa, ãnabie ku lɔo. Wáɔ ku màa e bɔɛn yã̀? Wá gbɛ̃e dɔ̃o.
Lua, ńyɔ̃ to n ibɛɛɔ aaɔ n yáalɔ e bɔɛ ni? N wɛ̀lɛɔ aaɔ sakangu láasai yã̀?
Bɔ́yãi n ɔ kpaaũai? Ɔgo n kùɛ, ní ń dɛdɛ.
Lua mɛ́ ma kía ũ za asĩnizĩ, ɔ̃mɛ ì gbɛ̃́ suaba dṹniau.
Ḿmɛ n ísia zɔ̃̀ɛ ń n gbãao, n kwãsa mi wì í guu.
N Egipiɔ mìdɛ we, n ń gɛɔ kpà wàiɔwa pɔblea ũ.
N swaɔ bɔ̀, n zɛwɛ̃̀ nibɔnaɔnɛ, n swa pɔ́ a í baa vĩo zɔ̃̀ɛ.
Fãanɛ ń gwãasĩnao dɛ n pɔ́ ũɛ, n mɔvua ń ĩatɛ̃o kúkĩi dìlɛnɛ́.
Ḿmɛ n kɔɔ dàda bùsu píiu, n saɛ ń buziɛo gɔɔ dìlɛ.
Yá pɔ́ n ibɛɛɔ dɔ̀ yã́ dɔngu Dii, mìsaidepiɔ sakà n tɔ́uɛ.
Ńsu ǹ n felena kpá wàiɔwao, n wɛ̃nadeɔ yã́ su sãnguo.
Laaidɔ n bàakuawanɔwa, asa wá bùsu gbɛ̀'ɛɔ pãsĩkũ̀ píiɛ.
Wá gbɛ̃́ pɔ́ wàlɛ gbãamɔwɛ̃ɛɔ, ńsu to wà kpɛkpa ń wíoo. To wɛ̃nadeɔ ń taasideɔ n táasilɛ.
Lua, fɛlɛ gí ń nzĩao. N yá pɔ́ mìsaideɔ lɛ́ dɔ zɛsai màé!
Ńsu zɔa pɔ́ n ibɛɛɔ lɛ́ kánzi kpa swã́ao, n wɛ̀lɛpiɔ kɔ̃fĩ dɔ gɔɔpiiɛ.
Asafa lɛ.
Wa n sáaukɛ̀ Lua, wa n sáaukɛ̀. Tó wà n yãbɔnsaɛɔ galikɛ̀, ń kú kãi.
Lua mɛ̀: Ma gɔɔdìlɛ, má yã́kpalɛkɛ a zɛ́wa.
Tó dṹnia dèe, a gbɛ̃́ɔ lɛ́ kɛ sèee, mámɛ mi a gbapɛlɛ kṹ gíũgiũ.
Mi o yɔ̃̀ɔdeɔnɛ aasu ń gasa fɛlɛo, mi o vãikɛnaɔnɛ aasu káakuo.
Ásu à á gasa fɛlɛao, ásu kàamai kɛmanɔo.
Asa gbãa lí bɔ gukpɛ ge bɛ'aɛo, ìli bɔ guwaiwai guu no,
Lua mɛ́ yã́kpalɛkɛna ũ, ɔ̃mɛ ì gbɛ̃do sɔ̃ɔlɛ, ì gbɛ̃do fɛlɛ.
Imibɔ ku Dii ɔzĩ, í gbãa ka a pai, àlɛ pí aà pɔkũma ũ. Ì kɔ́lɛ dṹnia vãikɛnaɔwa píi, ɔ̃ aaì mi wesai ń a gbɔ̃ɔ.
Mapi sɔ̃ máɔ yã́pi o gɔɔpiiɛ, mí Yakɔbu Lua táasilɛ.
Má vãikɛnaɔ gasa kwɛ́, gbɛ̃maaɔ gasa iɔ ku musu.
Asafa lɛ. Wì sí ń kúuɔɛ.
Wa Lua dɔ̃ Yuda bùsuuɛ, aà tɔ́ gbãa Isailiɔnɛ.
Aà zwã̀akpɛ kú Salɛma, aà kúkĩi kú Siɔna.
Kua we à kà wãaɔ ɛ̀'ɛ ń sɛ̀ngbaoɔ ń fɛ̃ndaɔ ń zĩkabɔɔ.
Ni gupu, niɔ tɛkɛ, n zɔ̃ɔ dɛ gbɛ̀sĩsĩ pɔ́ kú gɔɔpiia.
N gbãa dɛnla kɛ̀ gɔ̃sa gbãaɔnɛ, aa wúlɛa ń ń i gbɛzão, gɔ̃ gɛ̀bɛɛpiɔ gbɛ̃e i fɔ̃ ɔsɛ̀o.
Yakɔbu Lua, n ń lele, ɔ̃ sɔ̃deɔ ń ń sɔ̃́ɔ gɔ̃̀ kálɛa ń izɔ̃ɔo.
Ḿmɛ ń gbɛ̃́ pɔ́ dɛ wà vĩakɛɛ̀ ũ, tó n pɔbɔ̀ n níu, démɛ a fɔ̃ zɛ n aɛi?
Kua musu n yã́kpalɛkɛ̀, ɔ̃ vĩa dṹnia kũ̀, à gɔ̃̀ kílikili.
Lua, n fɛlɛ n yãgɔ̃̀gɔ̃ dṹniaɛ, n yɛ̃̀ɛɛsaideɔ suabà.
Gbɛ̃nazĩna pɔkũma ì n tɔbɔ, n pɔkũma kĩni ìɔ dɔa n piɛ.
À lɛkɛ Dii á Luawa, í a fĩabo. Á gbɛ̃́ pɔ́ á liaawáziɔ, à mɔ Lua pɔ́ dɛ wàɔ aà vĩa vĩ gba pɔ́.
Ì kpalablenaɔ kãdɛ, ì to vĩa dṹnia kíaɔ kṹ.
Asafa lɛ.
Ma lɛzù Luazi, ma wiilɛ̀wà, ma lɛzù Luazi aà ma yãma.
Kua taasi guu ma Dii kĩ́i wɛ̀ɛlɛ, ma ɔ dɔa Luazi gwã́ kpasasai, ma nɔ̀sɛ i nínio.
Kɛ́ ma làasoo tà Lua kĩ́i, ɔ̃ málɛ kãsãnkɛ, kɛ́ ma aà wàaipà, ma nisĩna vùa.
Ń ma wɛ́ kũa, mi e i'òo, ma gɔ̃ bíli guu, mi dɔ̃ lá má oo.
Ma làasookɛ̀ yãawa ń wɛ̃̀ zizi pɔ́ gɛ̃̀ɔ yã́o.
Lɛ pɔ́ má dà yãa dɔ̀magu gwã́, ma làasookɛ̀wà mà wɛɛlɛ dɔ̃.
Ma mɛ̀: Dii wá vũaa gɔɔpii yã̀? Wá yã́ a kaaàgu lɔoa?
Aà gbɛ̃kɛ mìdɛ míɔmiɔ yã̀? Aà yã́ aɔ gbooa gɔɔpii yã̀?
Wá wɛ̃nagwaa yã́ sã̀ Luagu yã̀? Aà pɔ pàwázi, a wá wɛgwa lɔoa?
Ɔ̃ ma mɛ̀: Yã́ pɔ́ má kũan kɛ: Musude ɔzɛɛdɔ̀wɛ̃ɛɛ.
Má làasookɛ Dii yãbɔnsaɛɔwa, mí aà yã́ pɔ́ a kɛ̀ yãaɔ dɔ gbɛ̃́ɔgu.
Má n dabudabukɛaɔ wàaipa píi, mí n yãzɔ̃ɔkɛaɔ onɛ́.
Lua, n zɛ́ gbãsĩ vĩo. Dii kpele mɛ́ zɔ̃ɔ lán Luawai?
Ḿmɛ ń Lua dabudabukɛna ũ, n n gbãa ɔ̀lɔ buiɔnɛ.
N n gbɛ̃́ɔ mìsi ń n gã̀sa gbãao, wá Yakɔbu ń Yosɛfuo buiɔ.
Ísia wɛsìnlɛ Lua, ísia wɛsìnlɛ ɔ̃ à kɔ̃dɛ̀, à lùalua za a ɛu.
Lou kwɛ̀, a pũnaa kɔ̃fĩ dɔ̀ luabɛ, n kà tɛdeɔ kpa loupilɛa ũ.
N pũnaa kɔ̃fĩ dɔ zàa'ĩana guu, loupilɛa dṹnia pù píi. Tɔɔlɛ gbãlɛ à lùalua.
N zɛ́ dà ísiau, n gɛ̃kĩi bɔ̀ í zɔ̃ɔ guu, wi n kɛ̀sɛgbɛ eo.
N dɔaa n gbɛ̃́ɔnɛ lán sã waiwa Mɔizi ń Aalonao sabai.
Ma gbɛ̃́ɔ, à ma lɛdama ma, à swã́kpa ma yã́i.
Má yã'oɛ́ ń yáasio, má yã́ pɔ́ ulɛa za zi bɔɔlɛkɛɛ́,
yã́ pɔ́ wá mà mɛ́ wá dɔ̃, yã́ pɔ́ wá maeɔ a galikɛ̀wɛ̃ɛ.
Wá yã́pi ulɛ wá nɛ́ɔnɛo, wá Dii táasilɛa da wá tɔũnaɔnɛ ń aà gbãao ń yãbɔnsaɛ pɔ́ a kɛ̀ɔ.
À yãdìlɛ Yakɔbu buiɔnɛ, à a ikoyã dà Isailiɔnɛ. A ò wá deziɔnɛ aa tó ń nɛ́ɔ dɔ̃,
i gɔ̃ ń bui pɔ́ kpɛ́ɔnɛ fɛlɛkaa ũ, aai fɛlɛ dada ń nɛ́ɔnɛ sɔ̃,
kɛ́ aa e Lua náaikɛ, kɛ́ Lua yãkɛaɔ su sã́ńguo, aaiɔ aà yãdilɛaɔ kũa,
kɛ́ aasu wàɔ dɛ lán ń deziɔwao, asa aa swã́gbãakɛ̀ aa gì Lua yã́i, an sɔ̃ ku Luawao, aa náai vĩɛ̀o.
Ɛflaiũ buiɔá kàzunaɔnɛ, ɔ̃ aa kpɛkpà zĩ guu.
Aai zɛ ń Luabaakuańnɔoo, aa gì tɛ́i aà ikoyãi.
Aà yãkɛaɔ sã̀ńgu ń aà yãbɔnsaɛ pɔ́ a ɔ̀lɔnɛ́ɔ.
À dabudabuɔ kɛ̀ an deziɔ wáa Zoã wɛ̃́lɛu, Egipi bùsuu.
À ísia zɔ̃̀ɛ à bùańnɔ, à í bĩ́ibò.
À dɔ̀aanɛ́ tɛlu guu fãanɛ, gwãasĩna sɔ̃ ń tɛ́ gupuao.
À gbɛsi pàa guwaiwaiu, à í kpàmá zɔ̃ɔ lán ísia íwa.
A tò í bɔ̀nɛ́ gbɛu, ípi bàalɛ̀ lán swadawa.
Ɔ̃ aa gì tɛ duunawa, aa gì Musude yãmai guwaiwaiu.
Aa gí kɛ̀ aa Lua lɛwɛ, aa ń pɔeã blɛ gbɛ̀awà.
Aa Lua bɛ̃̀ɛbò aa mɛ̀: A fɔ̃ ɔpi'i dilɛwɛ̃ɛ sɛ̃u lae?
Gwa, à gbɛ lɛ̀, í bɔ̀ dàgua mɛ! A fɔ̃ blɛ ge nɔ̀ɔ kpáwá sɔ̃a?
Kɛ́ Dii yã́pi mà, aà pɔ pà, ɔ̃ tɛ́ kũ̀ Yakɔbu buiɔwa, à pɔkũmabɔ̀bɔ Isailiɔwa.
Asa aai Lua yã́ sio, aa aà gbɛ̃́ suabaa gbãa náai vĩo.
À yãdà bàlumaɛ, à zɛwɛ̃̀ musu,
ɔ̃ mana kwɛ̀nɛ́ blɛ ũ, à musu pɔ́wɛna gbɔ̃ yònɛ́.
Aa malaikaɔ blɛ blè, à kũ̀sũakɛ̀nɛ́, à dìńla.
A tò ĩ́an gbãa bɔ̀ gukpɛ, ń aà gbãao à bɔ̀ gɛɔmidɔkĩi oi lɔ,
ɔ̃ à nɔ̀ɔ kwɛ̀nɛ́ lán luutɛ̃wa, bãɔ lìńla lán ísialɛ ũfãawa.
A tò aa kwɛ̀ ń bòou, aa gɔ̃̀ kálɛa liaa ń kpɛ́ɔi.
Lua pɔ́ pɔ́ aa a ni vĩ kpàmá, ɔ̃ aa sò aa kã̀ pã́upãu.
E a ni àɔ gɛ́ bɔińla, gɔɔ pɔ́ blɛpi da ń lɛ́u,
Lua fɛ̀lɛ fɛ̃̀ńnɔ, à Isaili gɔ̃gbãaɔ dɛ̀dɛ, à ń ɛ̀waasoɔ kwɛ̀.
Gia ń beeo aa gì tɛ duunawaɛ, ń aà yãbɔnsaɛkɛaɔ aai aà náaikɛo.
Ɔ̃ à ń wɛ̃ni kɛ̀nɛ́ lán lɛ́'ĩanawa, a tò ɔ̃̀ɔnɛkɛa ń mìdɛ.
Tó à ń pisabò, aaì aà aɛya, aaì ɛa wà aà kĩ́i wɛɛlɛ ń wãao.
Aa dɔ̃̀ sa Lua mɛ́ ń gbɛsi ũ, Lua Musude mɛ́ ń Mìsina ũ.
Ãma aaì lɛ́mawà, aaì ɛɛtoɛ̀,
an sɔ̃ kuwào, aa aà bàakuańnɔ yã́ gbòo.
Aàpi sɔ̃ à ń wɛ̃nagwà, à ń duuna kɛ̃̀má, i ń midɛo. Ìɔ azĩa zùukɛ mɔ̀ɔmɔɔɛ, i a pɔkũmabɔbɔmá píio.
À ń gbɛ̃nazĩnkɛ dɔ̃̀má, asa aaì gɛ̃zɛa susai lán ĩ́anawaɛ.
Aa swã́gbãakɛ̀ guwaiwaiu gɛ̃n ũma'ũma! Aa aà pɔ yàɛ̀ sɛ̃u we à kɛ̀ zài.
Aa Lua lɛwɛ, aa Lua lɛwɛ, aa Isailiɔ Lua pɔ́ a kua adoa fɛ̃̀.
Aà iko gbãa sã̀ńgu, lá à ń sí ń ibɛɛɔwa,
lá à dabudabuɔ kɛ̀ Egipi, mɛ́ à yãbɔnsaɛɔ kɛ̀ Zoã bùsuu.
À ń swa'iɔ lìlɛ au ũ, ɔ̃ aai fɔ̃ aa a imì lɔo.
À ũsĩnaɔ kàńgu, aa ń soso, ń blɔɔɔ lɔ, aa yãyìamá.
A tò kwaɔ ń pɔ́wɛnaɔ blè, à kwasutɛ̃ kà ń buapɔ́ɔu.
A tò lougbɛ ń vɛ̃ɛbuɔ kɛ̀ kɛ́lɛkɛlɛ, a zàa'ĩana ń kaa líɔ ɛ̀'ɛ.
À ń pɔtuoɔ músikɛ̀ ń lougbɛpio, lua sù ń kpàsaɔwa.
À a pɔkũma zɔ̃ɔ bɔ̀bɔmá, à ĩ́isɛ̀ńnɔ ń pɔfɛ̃o ń kpɛ̃nɛo, à músi malaikaɔ gbàɛmá.
À a pɔkũma gbà zɛ́, i zɛzɔ̃ gaɛ lɔo, à gagyãkàńgu.
À Egipi nɛgɔ̃ɛ sɛ̃́iaɔ dɛ̀dɛ píi, Haũ bui gɔ̃sakɛ nɛ́piɔ gàga.
À bɔ̀ ń a gbɛ̃́ɔ lán sãɔwa, à dɔ̀aanɛ́ guwaiwaiu lán sã waiɔwa.
A bɛńnɔ, aa ku dɔdɔa vĩasai, an ibɛɛɔ sɔ̃, ísia kũ̀aamá.
À kàńnɔ a bùsu zɔ̃lɛu, gusĩsĩde pɔ́ a sì ń a gbãaopiu.
À buipãleɔ yànɛ́, ɔ̃ à ń bùsu kpaalɛ̀nɛ́ ń pɔ́ ũ, à uakpàkpa Isaili buipiɔnɛ.
Ɔ̃ aa Lua lɛwɛ aa gì aà yãmai, aa Musude yãdilɛaɔ kũao.
Aa kpɛkpà aa bɔ̀ aà kpɛ lán ń maeɔwa, aa náai vĩo lán sá gia baiwa.
Aa aà pɔ fɛ̀lɛɛ̀ ń ń sa'okĩio, aa aà zafɛ̃̀ɛ̀ ń ń tã́aɔ.
Kɛ́ Lua è màa, ɔ̃ aà pɔ pà, à ɔzɔ̃̀ Isailiɔzi pãsĩpãsĩ.
À a zwã̀akpɛ tò Silo we, aà bɛ pɔ́ a kpà gbɛ̃nazĩnaɔ guupi.
A tò an wɛ̀lɛɔ mɔ̀ a kpagolo sɛ̀, ɔ̃mɛ aà gbãa ń aà gawio kúkĩi ũ.
A tò wà a gbɛ̃́ɔ dɛ̀dɛ ń fɛ̃ndao, aà pɔ pà bui pɔ́ a sɛ̀pizi.
An ɛ̀waasoɔ tɛkũ̀ zĩ guu, an wɛ̃́ndiaɔ i zãkɛlɛ dɔ̃ lɔo.
Wà ń sa'onaɔ dɛ̀dɛ ń fɛ̃ndao, an gyaaɔ i fɔ̃ ɔ́ɔlɔ̀o.
Ɔ̃ Dii vù ń io sa, lán gɔ̃sa pɔ́ vù ń wɛ̃'iowa.
À ń wɛ̀lɛɔ gbɛ̃̀, aa kpɛkpà, a tò aa gɔ̃̀ ń wío gɔɔpii.
Ɔ̃ à gì Ɛflaiũ buiɔzi, i Yosɛfu buipi sɛ lɔo.
Yuda bui ɔ̃ a sɛ̀ sa ń Siɔna gbɛ̀sĩsĩ pɔ́ á yeio.
À a kúkĩi dɔ̀ musumusu we, aɔ ku gɔɔpii lán dṹnia kálɛawa.
Ɔ̃ à a zɔ̀blena Davidi sɛ̀, à aà bɔ̀ sã kaau.
À aà bɔ̀ sãdãu, à dɔ̀aa Isailiɔnɛ, Lua gbɛ̃́ Yakɔbu buipiɔ kíaɛ.
Davidi ń kpá a kpɛ ń nɔ̀sɛmɛndoo, à dɔ̀aanɛ́ ń a ɔ báaadeo.
Lua, buipãleɔ sì ń bùsuu, aa n kpɛ́ pɔ́ a kua adoa ɔ̃̀ɔkpà, aa Yelusalɛũ dɛ̀ɛlɛ.
Aa n zɔ̀blenaɔ dɛ̀dɛ aa ń gɛ kpà bãɔwa, aa n yãmanaɔ gɛ tò wàiɔnɛ blɛ ũ.
An au bàalɛ̀ lán íwa Yelusalɛũ bĩ́i kpɛ, gbɛ̃e ku à ń vĩo.
Wa gɔ̃ pɔ́ yáalɔaɔ ũ wá saɛdeɔnɛ, láanipɔ ũ gbɛ̃́ pɔ́ liaawáziɔnɛ.
Dii, n pɔ aɔ paawázi e bɔɛ ni? N kpɛ̃nɛ tɛ́ aɔ kũ gɔɔpii yã̀?
Pɔkũma bɔbɔ bui pɔ́ aa n dɔ̃oɔwa, gbɛ̃́ pɔ́ aali ń sísioɔ bùsuɔwa.
Asa aa Yakɔbu buiɔ blè, aa ń bùsu ɔ̃̀ɔkpàɛ.
Ńsu wá maeɔ duuna wi wá musuo. Wɛ̃nadɔ̃wɛ̃ɛ kpakpa, asa wa busa dúuduuɛ.
Dɔwálɛ, Lua wá Suabana. Wá misi, kɛ́ ǹ tɔbɔ, wá duuna kɛ̃́wá n tɔ́ yã́i.
Bɔ́yãi ńyɔ̃ to buipãleɔ wá lá: Wá Lua ku máɛ la? To buipãleɔ dɔ̃ wá aɛ, kɛ́ ni n zɔ̀blenaɔ dɛdɛa tɔsimá.
To zĩ̀zɔɔ ɔɔlɔ gɛ̃ n swã́u, gbɛ̃́ pɔ́ kú ga lɛ́zĩpiɔ bɔ ń n gã̀sa gbãao.
Láani pɔ́ wá saɛdeɔ zĩ̀ma, fĩabonɛ́ gɛ̃n sopla, Dii.
Wápiɔ n gbɛ̃́ɔ, n kpàsa sãɔ, wíɔ n sáaukpa gɔɔpii, wíɔ n tɔ́ galikɛ e wá buiwa.
Asafa lɛ.
Swã́kpa Isailiɔ Dɔaana, n gbɛ̃́ pɔ́ ni Yosɛfu buiɔ dã lán sãɔwa. Bɔ gupuau, n gbɛ̃́ pɔ́ ń zɔ̃lɛa malaika gã̀sĩadeɔ zãnguo,
ní dɔaa Ɛflaiũ buiɔnɛ ń Bɛ̃yãmɛɛ buiɔ ń Manase buiɔ. Fɛlɛ ń n gbãao, mɔ ǹ wá suaba!
Lua, to wà ɛa su wá pá ziu. Wá wɛgwa wà aafiaʼe.
Dii Lua Zĩgɔ̃de, ńlɛ pɔbɔ n níu e tia, ńyɔ̃ n gbɛ̃́ɔ wabikɛa mamá bɔɛ ni?
N wɛ́'i kpàmá blɛ ũ, n ń wɛ́'i yɔ̃̀nɛ́ pɔ́ pai aa mì.
Ń tò wa gɔ̃ láanipɔ ũ wá saɛdeɔnɛ, wá ibɛɛpiɔ lɛ́ wá kɛ pɔ́ɔpɔɔ.
Lua Zĩgɔ̃de, to wà su wá pá ziu, wá wɛgwa wà aafiaʼe.
N vɛ̃ɛli wò Egipi, n buipãleɔ yà ɔ̃ ń pɛ̀ ń gbɛu.
N gukɛ̀kɛɛ̀, à zĩ́napɛ̀lɛ, ɔ̃ à ɔtà à a bùsu pà.
A uedà gbɛ̀sĩsĩɔla, a gɔ̃naɔ dɛ sɛdɛ lí zɔ̃ɔɔla.
À ɔtà à gɛ̀ e ísialɛ, a ɔnɛɔ gɛ̀ e Uflatai.
Bɔ́yãi n a kaa gbòo, gbɛ̃́ pɔ́ lɛ́ gɛ̃zɛaɔ ìɔ ɔmalɛii?
Dào sàwa ì lɛ́ kái, sɛ̃̀anɔbɔɔ ì mɔ a lá blei.
N yã́ na! Lua Zĩgɔ̃de, wá wɛgwa! Kua za musu wɛzu ǹ gwa! Laaidɔ vɛ̃ɛlipiwa,
bui pɔ́ ń pɛ̀ nzĩa, nɛ́ pɔ́ ń sì n pɔ́ ũpi.
Wà n vɛ̃ɛlipi zɔ̃̀ wà tɛsɔ̃̀wà. Wɛpãsĩ biimá aa midɛ.
Ɔda gbɛ̃́ pɔ́ kú n ɔplaaiwa, gbɛ̃nazĩn nɛ́ pɔ́ ń sì n pɔ́ ũ.
Wá kɛ̃ma lɔo. Wá lɛ́ ń láo, wí n sísi.
Dii Lua Zĩgɔ̃de, to wà su wá pá ziu, wá wɛgwa wà aafiaʼe.
Asafa lɛ.
À guladɔ Lua wá gbãawa. À kúkuakɛ Yakɔbu buiɔ Luaɛ.
À bɔ ń lɛo, í bala lɛ́ ń mɔɔna'ɔ nao ń domao.
À kuupɛ mɔbɔzĩ, í pɛ́ a vua zã́ wá dikpɛgɔɔ,
asa a dɛ ikoyã ũ Isailiɔnɛɛ. Yã́ pɔ́ Yakɔbu buiɔ Lua dìlɛn we.
À yã́pi dà Yosɛfu buiɔnɛ gɔɔ pɔ́ à ã̀na Egipiɔwa. Aa lɔɔ pɔ́ aai ma yãao mà à mɛ̀:
Ma aso gò á gã̀u, ma á ɔ bɔ̀ ɛ̃u.
A wiilɛ̀a taasikɛgɔɔ, ɔ̃ ma á bɔ́, má wèwá asii guu ń louvĩao. Ma á lɛ́ ma á gwá Mɛliba í kĩ́i.
À swã́kpa ma gbɛ̃́ɔ, mí lɛdawá. Á Isailiɔ, à ma yãma lé!
Ásu àɔ dii pãle vĩo, ásu kúlɛ dii zĩ̀loɛo.
Mámɛ má Dii á Lua ũ, ma á bɔ́lɛ Egipiɛ. À á lɛ́ ɛlɛ, mí tó à kã́.
Ɔ̃ Isailiɔ i ma yãmao, ma gbɛ̃́piɔ i misiilɛmɛɛo.
Ɔ̃ ma ń tó ń ń swã́gbãao, aa tɛ́ ńzĩa pɔeãi.
Tó Isailiɔ sɔ̃́amazi, tó ma gbɛ̃́piɔ tɛ ma yã́i,
dɔ̃ ma ń ibɛɛɔ bùsanɛ́ gɔ̃̀ɔgɔ̃ɔ, ma ɔzɔ̃̀ ń wɛ̀lɛpiɔzi.
Ma zangudeɔ i vlãnau ma aɛ, an ĩadama aɔ láaa vĩo.
Mí á gwa ń pɔ́wɛn gawideo, mí gbɛ̀ zɔ́'i kpáwá à kã́.
Lua zɔ̃lɛa balu guu, àlɛ yã́gɔ̃gɔ̃ gbãadeɔnɛ à mɛ̀:
Bɔɛ á yã́kpalɛkɛ a zɛ́wai? Áɔ kɛ vãikɛnaɔnɛ kɛ̀kɛ gɔɔpii yã̀?
À yãnakpa yɛ̃̀ɛɛsaideɔwa ń tonɛ pɔ́ gwana vĩoɔ. À zɛ ń taasideɔ ń gbɛ̃́ pɔ́ wàlɛ ĩadamáɔ.
À yɛ̃̀ɛɛsaideɔ ń wɛ̃nadeɔ misi à ń bɔ vãikɛnaɔ ɔzĩ.
Gbãadepiɔ yãe dɔ̃o, aa a kee gbáɛo. Aa ku gusiauɛ, ɔ̃ dṹnia zĩ́na lɛ́ fu.
Ma mɛ̀ luaɔn á ũ, Musude nɛ́ɔn á ũ ápii.
Ń beeo á ga gbɛ̃nazĩna ũɛ, á kpagua lán kía pãleɔwaɛ.
Lua, fɛlɛ yã́kpalɛkɛ ń dṹniao, asa bui píiá n pɔ́ɛ.
Asafa lɛ.
Lua, ńsu ǹyɔ̃ nílɛao, ń lɛ́ su àɔ kpaaũao, ńsu ǹyɔ̃ ku kílikilio, Lua.
Ǹ ń ibɛɛɔ gwa, asa aalɛ kãa, n wɛ̀lɛpiɔ lɛ́ ń mi fu.
Aalɛ ɔ̃nɔsɔpɛ́lɛ n gbɛ̃́ɔnɛ, aalɛ lɛkpaaĩ ń yenzideɔzi.
Aalɛ mɛ: À mɔ wà ń buibɔ, an tɔ́ Isaili su àɔ dɔ gbɛ̃egu lɔo.
Aa lɛkpàaĩ, an lɛ́ kɔ̃sɛ̀, aa lɛdoũkɛ̀ ń kɔ̃o aa fɛlɛnnɔ.
Ɛdɔũɔ ń Isimaɛla buiɔ ń Mɔabuɔ ń Hagaa buiɔ
ń Gebalideɔ ń Amɔniɔ ń Amalɛkiɔ ń Filitɛ̃ɔ ń Tiideɔ.
Baa se Asiliɔ nàmá lɔ, aalɛ ɔda Lɔtu buipiɔwa.
Kɛnɛ́ lá ń kɛ̀ Madiãɔnɛwa, lá ń kɛ̀ Sisela ń Yabɛ̃oɛ Kisɔ̃i.
N ń kɛ́ kɛ́lɛkɛlɛ Ɛndoo, aa gɔ̃̀ kálɛa tɔɔlɛ lán pɔgbɔ̃wa.
Kɛ ń gbɛ̃zɔ̃ɔɔnɛ lá wa kɛ̀ Olebu ń Zeebuoɛwa. Kɛ ń kíaɔnɛ lá wa kɛ̀ Zɛba ń Zalemunaoɛwa.
Ampiɔ mɛ́ ò yãa aa mɛ̀, wà Lua dã́dãkɛkĩi sɛ́ ń pɔ́ ũ.
Ma Lua, to aa gɔ̃ lakɛɛ ũ lán ése ṹa pɔ́ ĩ́ana ì sɛ́lɛwa.
Lá dào ì tɛ́kũ, ge lá tɛ́ ì gbɛ̀sĩsĩ sãsã,
pɛ́lɛńzi ń n zàao màa, n ĩ́an pãsĩ i to sɔ̃ kɛ̃́ńgu.
To an gɛɛ gɔ̃ kpá ń wɛ́i, aai n gbãa dɔ̃ Dii.
Wí líɔ ń kṹ gɔɔpii ń bílio, aa kpɛbɔ aa midɛ,
kɛ́ aa e dɔ̃ kɛ́ n tɔ́n Dii, ḿmɛ ń Musude ũ dṹniau píi.
Kole buiɔ lɛ.
N kúkĩi maa fá, Dii Zĩgɔ̃de!
Málɛ Dii ua bɛɛkɛ e gu gɛ̀ lɛ́ lia, ma nisĩna ń ma mɛo lɛ́ lua Lua bɛ̃́ɛi.
Dii Zĩgɔ̃de, ma Kía, ma Lua, gòlegolena kpɛ́ è ń gbagbakĩi saɛ, luakibãna sakpɛdà we à a nɛ́ɔ kàu.
Báaadeɔn gbɛ̃́ pɔ́ kú n ua aaìɔ n táasilɛ gɔɔpiiɔ ũ.
Báaadeɔn gbɛ̃́ pɔ́ an gbãa bɔ̀ n kĩ́i mɛ́ n kpɛ́ gɛa yã́ kú ń sɔ̃ guuɔ ũ.
Tó aalɛ pã Baka guzulɛa, aaì to à gɔ̃ lán gu nibɔnadewa, káabuan lou ì to ɛ̀fãai ligua.
An gɛa guu an gbãa ìɔ kã́fĩɛ e aa gɛ kaò n kĩ́i Siɔna.
Dii Lua Zĩgɔ̃de, ma wabikɛa sí, swã́sɛ ma yã́i, Yakɔbu buiɔ Lua.
Lua, kía wá sɛ̀ngbao gwa, wɛ́tɛ kía pɔ́ ń kpài.
Kua n kpɛ́ kpɛɛlɛ gɔɔ do maa dɛ kua gupãlei gɔɔ ɔ̀aa sɔola. Ma Lua ua bĩ́ibɔlɛdɔ̃anakɛ sì dɛ kua ua doũ ń vãikɛnaɔla.
Dii Lua dɛnɛ́ ĩatɛ̃ ń sɛ̀ngbaoo ũ. Dii ì báaadańgu ń kã́fĩao, ìli gí maakɛi tàaesaideɛo.
Dii Zĩgɔ̃de, báaaden gbɛ̃́ pɔ́ lɛ́ n náaikɛ ũ.
Kole buiɔ lɛ.
N báaadà n bùsuu, Dii, n su ń Yakɔbu buiɔ ń pá ziu.
N n gbɛ̃́ɔ tàaeɔ wòlomá, n ń duuna kɛ̃̀má píi.
N pɔ wèemá, n n pɔkũma pãsĩ kpà kpɛ.
Suwanɔ wá pá ziu, Lua wá Suabana, kpɛ̃nɛ pɔ́ ń kɛ̀wanɔ suumpa.
N pɔ aɔ paawázi gɔɔpii yã̀? Ńyɔ̃ɔ n pɔfɛ̃gɔɔ gága wɛ̃ ń wɛ̃o yã̀?
Ńyɔ̃ ɛa ǹ n gbɛ̃́ɔ lɛ́ ń láo kɛ́ an pɔ e kɛma nao lé?
Dii, ǹ n gbɛ̃kɛ ɔlɔwɛ̃ɛ, wá suaba ń n gbãao.
Ma swã́ dɔ Dii Lua yã'oai, asa ì aafia lɛgbɛ̃ a yãmanaɔnɛɛ, tó aai ɛa sù ń mìsaiyãɔwao.
Aà vĩakɛnaɔ suabaa zã̀o, kɛ́ aà gawi e àɔ kú wá bùsuu yã́i.
Gbɛ̃kɛ ń náaio kpàaũ, yã́zɛde ń aafiao dàkɔ̃lɛ.
Náai ì ɔ poo musu, yã́zɛde ì ɔnɔnɔ zĩ́lɛi.
Dii a maakɛwɛ̃ɛ, wá tɔɔlɛ i blɛkɛ.
Yã́zɛde ìɔ bɛ aà aɛ, ì zɛkɛkɛɛ̀.
Dii, swã́kpa ma yã́i, ní wea, asa taaside wɛ̃naden ma ũ.
Ma wɛ̃ni dɔ̃́a, asa má n yã́ɔ kũaɛ. Ǹ n zɔ̀blena suaba, ḿmɛ ń ma Lua ũ, málɛ n náaikɛ.
Sùuukɛmanɔ, Dii, asa miɔ lɛzunzi kɔɔ ń oosioɛ.
Ǹ n zɔ̀blena pɔ kɛ na, asa ma laai tà n kĩ́i, Dii.
Ń maa mɛ́ ń sùuu vĩ, Dii, n gbɛ̃kɛ zɔ̃ɔ n sìsinaɔnɛ.
Dii, swã́kpa ma wabikɛai, laaidɔ ma wɛ̃na wiiwa.
Má lɛzunzi ma taasikɛgɔɔzĩ, asa ni wea.
Tã́ae muaannɔo, Dii, gbɛ̃e lí fɔ̃ n kɛa kɛ̀o.
Bui pɔ́ ń kɛ̀ɔ mɔ́ kúlɛnɛ, aa n tɔbɔ ḿpii.
Asa ń zɔ̃ɔ mɛ́ ni dabudabuɔ kɛ, ḿmɛ ń Lua ũ ndo.
Ǹ n zɛ́ ɔlɔmɛɛ Dii, míɔ bɛ n sĩana guu. Ma sɔ̃ damɛɛ doũ, míɔ n vĩa vĩ.
Má n sáaukpa ń nɔ̀sɛmɛndoo, Dii ma Lua, máɔ n tɔbɔ gɔɔpiiɛ.
Asa gbɛ̃kɛ pɔ́ ń kɛ̀mɛɛ zɔ̃ɔ, n ma wɛ̃ni sì bɛda ɛ̀ títiwa.
Lua, kàamaideɔ lɛ́ fɛlɛmanɔ, gbɛ̃́ pãsĩɔ lɛ́ ma wɛ, aali n yãdao.
Mpi Dii, Lua sósobiden n ũ, ń sùuu vĩ mɛ́ n pɔ lí pa kpaao, ń gbɛ̃kɛ ń náaio vĩ zɔ̃ɔ.
Ma wɛgwa, wɛ̃nadɔ̃mɛɛ. Ǹ n zɔ̀blena gba gbãa, mapi n nɔɛ zĩkɛna nɛ́ suaba.
Maakɛamɛɛ seela kɛ, ma wɛ̀lɛɔ i e, wí i ń kṹ, asa Dii, n dɔmalɛ, n ma nɔ̀sɛ nìnimɛɛ.
Lua a wɛ̃́lɛ kàlɛ gbɛ̀sĩsĩ pɔ́ a kua adoa musu,
Dii ye Siɔna bĩ́ibɔlɛɔi dɛ Yakɔbu buiɔ wɛ̃́lɛ kĩniɔla píi.
Lua gawi yã'ò wɛ̃́lɛpi musu à mɛ̀:
Má Egipiɔ ń Babɛlideɔ da gbɛ̃́ pɔ́ aa ma dɔ̃ɔ guu. Filitɛ̃ɔ ku a guu lɔ ń Tiideɔ ń Etiopiɔ. Wa mɛ wà gbɛ̃́ beeɔ ì weɛ.
Wa o Siɔna yã́ musu: Wà wã́anɛ ń wã́anɛo ì weɛ, Musude mɛ́ ì a zɛdɔ gíũgiũ.
Tó Dii lɛ́ gbɛ̃́ɔ tɔ́ dalau, a mɛ: Wà gbɛ̃́ beeɔ ì weɛ.
Lɛ̀sinaɔ ń ɔ̃wãnaɔ píi aa mɛ: Wá maa píi ì bɔ Siɔnaɛ.
Ɛzala bui Emani lɛ.
Dii Lua ma Suabana, málɛ wiilɛma fãanɛ ń gwãasĩnao.
To ma wabikɛa kama, swã́kpa ma wiilɛai.
Asa yã'ɔ̃ma kɔ̃̀ ma nɔ̀sɛuɛ, ma wɛ̃ni sɔ̃̀ ɛ̀ lɛ́i.
Wà ma da gbɛ̃́ pɔ́ aalɛ si bɛdauɔu, ma gɔ̃ lán yɛ̃̀ɛɛsaidewa.
Wà ma ya ma kpa gɛɔ guu lán gbɛ̃́ pɔ́ wúlɛa miau sɔlɔlɔɔwa. An yã́ dɔngu lɔo, aa bɔ̀ n ɔu.
N ma zu ɛ̀ zòolo guu e tɔɔlɛ nɔna gbã́o gusiau.
N pɔkũma tɔ̃̀a, a ísɔ̃ lɛ́ ma lɛ́.
Ń tò ma gbɛ̃́ɔ ma vũaa, ń tò aa ye ma gĩyãio. Wà ma kaka, bɔkĩi kuo.
Ĩadama ma wɛ́ siakũ̀, málɛ lɛzunzi za kɔɔ e oosi, ma ɔɔ dɔanzi.
Gɛɔ ni yãbɔnsaɛkɛnɛ́a? Gyaadeɔ mɛ́ aaì fɛlɛ n sáaukpaa?
Wì n gbɛ̃kɛ galikɛ miau yã̀? Wì n náaiyã'ò kaalɛu yã̀?
Wa n dabudabuɔ dɔ̃ a gusiau yã̀? N maakɛaɔ dɔ̃a ku wɛ́sia guu yã̀?
Dii, mi wiilɛma, ma wabikɛa kɔɔ ì ka n kĩ́i.
Bɔ́yãi ńlɛ gímazii, Dii? Àkɛa n mikpɛlìmɛɛi?
Má kú ga lɛ́zĩ wɛ̃nannɔ za ma ɛ̀waasogɔɔ, n wɛ́tɛ̃amɔanɛ́ tɔ̃̀a, ma gɔ̃ sã̀ii.
N pɔpaamazi mà ma mia, n vĩa pɔ́ɔ lɛ́ ma midɛ.
A daamala lán íwa za kɔɔ e oosi, à kũ̀aaa míɔmiɔ.
Ń tò ma gbɛ̃́ yenzideɔ ma vũaa, gusia mɛ́ gɔ̃̀ ma gbɛ̃na ũ.
Ɛzala bui Etani lɛ.
Dii, máɔ lɛsi n gbɛ̃kɛ yã́ musu láasaiɛ, máɔ n náaiyã kpàwakɛ wɛ̃ ń wɛ̃o.
Má o n gbɛ̃kɛ líɔ kpálɛa vĩo, n náaidekɛ zĩ́napɛlɛa musu n bɛ.
N mɛ̀ n bàa kú ń gbɛ̃́ pɔ́ ń sɛ̀o, n lɛgbɛ̃̀ n zɔ̀blena Davidiɛ.
Ńyɔ̃ to aà bui àɔ kible gɔɔpiiɛ, ńyɔ̃ aà kpala gba gbãa e aà buiwa.
Musudeɔ n dabuyãɔ sáaukpa, Dii, malaikaɔ n náaiyã'ò balu guu.
Asa gbɛ̃e ku musu à kà Diiwao, malaikae muaaaànɔo.
Baa malaikaɔ kã̀aa, Lua mɛ́ fuańla, gbɛ̃́ pɔ́ liaaaàziɔ mɛ ì seena ta.
Dii Lua Zĩgɔ̃de, démɛ muaannɔi? Ń gbãa ń náaio vĩ yã́pii guu.
Ni gbãamɔ ísiaɛ, tó à fɛ̀lɛ ń vĩvĩao, ni a zùukɛ.
N Egipiɔ suumpà aa gɔ̃̀ gɛɔ ũ, n n wɛ̀lɛpiɔ fã̀aa ń n gã̀sa gbãao.
Musu ń zĩ́lɛoá n pɔ́ɛ, n dṹnia kàlɛ ń pɔ́ pɔ́ kú a guuɔ.
N gugbãntoo ń gɛɔmidɔkĩio kɛ̀, Taboo ń Ɛɛmɔ gbɛɔ ì guladɔma.
N gã̀saá gɔ̃sa pɔ́ɛ, n ɔ gbãa mɛ́ n ɔplaa dɔ musu.
Yãmaa ń yã́zɛdeo mɛ́ n gĩ́na ɛ̃kpalɛ ũ, gbɛ̃kɛ ń náaio mɛ́ dia n aɛwa.
Báaadeɔn gbɛ̃́ pɔ́ aa guladɔama dɔ̃, aaìɔ bɛ n aɛ gupuauɔ ũ, Dii.
Aaìɔ pɔnakɛ ń n tɔ́o gɔɔpii, aaì ĩ́anadã ń n maakɛao.
Asa an gawi ń ń gbãaon n ũ, n zɛawanɔ yã́i wá mi daa ía.
Wá sɛ̀ngbaoá Dii pɔ́ɛ, wá kíapiá wá Isailiɔ Lua pɔ́ɛ.
N yã'ò n yãmanaɔnɛ yãa wɛ́pungu'ea guu n mɛ̀: Ma dɔnlɛkɛ̀ nɛgɔ̃naɛ, ma ɛ̀waasopi sɛ̀ lɛsĩ a gbɛ̃́ɔ guu.
Ma a zɔ̀blena Davidi è, ma a nísikàwà ma aà dìlɛ.
Máɔ aà kũa ma ɔzĩɛ, ma gã̀sa gbãa aɔ kuaànɔ.
Ibɛɛ a fɔ̃ falusiwào, gbɛ̃vãi a e ɔnaalɛwào.
Má aà wɛ̀lɛɔ wíwi aà aɛ, má aà zangudeɔ kwɛ́.
Máɔ náai vĩɛ̀ ń gbɛ̃kɛo, aà mi iɔ daa ía ń ma tɔ́o.
Má ísia naɛ̀ a ɔzĩɛ, iɔ iko vĩ swaɔwa.
A lɛzumazi à mɛ, má dɛ a Mae ń a Luao ũ, a gbɛsi ń a Suabanao ũ.
Má aà kɛ ma yoa ũ, iɔ dɛ dṹnia kíaɔ mide ũ.
Máɔ gbɛ̃kɛ vĩaànɔ gɔɔpiiɛ, ma bàa pɔ́ kuaànɔ gbooa vĩo.
Má tó aà bui àɔ kible gɔɔpiiɛ, aà kpala iɔ ku e dṹnia gɛ láaò.
Tó aà buiɔ pãkpà ma ikoyãi, mɛ́ aai tɛ ma yãdilɛaɔzio,
tó aa bɔ̀ ma yã́ kpɛ, mɛ́ aa ma yãdanɛɔ kũao,
má gotɔ̃má an tàaeɔ yã́iɛ, mí ń kɛ búubuu an vãi yã́ musu,
ãma gbɛ̃kɛ pɔ́ má vĩaànɔ a midɛo, má fɔ̃ náaisaiyãkɛo.
Má a bàa pɔ́ kuaànɔ yã́ gbooo, má lɛ́ pɔ́ má gbɛ̃̀ɛ̀ lilɛo.
Ma lɛgbɛ̃̀ ń mazĩa kuao gɛ̃n do, má ɛɛto Davidiɛo, ma mɛ̀,
aà bui aɔ ku gɔɔpiiɛ, aà kpala aɔ ku ma aɛ lán ĩatɛ̃wa.
Lá mɔvua dɛ seela náaide ũ musu, màa aà kpala aɔ ku gɔɔpii.
Ń beeo n gi kía pɔ́ ń kpài, n ɔkpàaàzi, n kolokɛ̀aànɔ.
N n bàa kua ń n zɔ̀blenao yã́ gbòo, n sakà aà kíafuau, ń zù zĩ́lɛ.
N aà wɛ̃́lɛ bĩ́iɔ gbòo, n aà zɛgikĩiɔ kwɛ̀ ń dàaĩ.
Gɛ̃zɛadeɔ lɛ́ ń baa sɛu, à gɔ̃̀ láanipɔ ũ a saɛdeɔnɛ.
Ń tò aà wɛ̀lɛɔ gã gbã̀ɛ, ń tò aà ibɛɛɔ pɔnakɛ̀.
N aà fɛ̃nda lɛ́ dɛ̀, ni zɛaànɔ zĩ guuo.
N aà gawi kɔ'ɛ̀, n aà báa bɔ̀aàla.
Ń tò à zikũ̀ a gbãau, n widàwà.
Dii, ńyɔ̃ɔ ulɛawɛ̃ɛ gɔɔpii yã̀? N pɔkũma tɛ́ aɔ kũ e bɔɛ ni?
Làasookɛ ma wɛ̃ni kulunkɛwa, n gbɛ̃nazĩna kɛ̀ pã yã̀?
Gɔ̃sa kpele mɛ́ aɔ ku à gí gaii? Démɛ a fɔ̃ azĩa si mia ikowai?
Dii, gbɛ̃kɛ pɔ́ ń vĩ yãa gɛ̀ má ni? Lɛ́ pɔ́ ń gbɛ̃̀ Davidiɛ ń náaio sɔ̃ bɛ?
To n zɔ̀blena láanikɛa yã́ dɔngu, buiɔ ma kɛa pɔ́ɔpɔɔ ma sɔ̃ zɔ̃̀.
N ibɛɛɔ kía pɔ́ ń kpà láanikɛ̀, e gu pɔ́ aà kɛ̀sɛ zɛ̀u, Dii.
Wà Dii sáaukpa gɔɔpii! Ãmi! Ãmi!
Dii, wá ulɛkĩin n ũ wɛ̃ ń wɛ̃o.
E ǹyɔ̃ gɛ́ gbɛ̀sĩsĩɔ kɛi, e ǹyɔ̃ gɛ́ tɔɔlɛ ń dṹniao kálɛi, Luan n ũ za asĩnizĩ e gɔɔpii.
Ni dilɛ gbɛ̃nazĩnaɛ aà gɛ̃ tɛ̃́ɛnau, ni to aà ɛa gɔ̃ bùsuti ũ.
Wɛ̃̀ ɔ̀aa sɔo dɛnɛ lán gɔɔ dowa, ì gɛ̃nɛ lán gĩa ge gwãasĩnawa.
Ni to i dańla aai gaga, aa dɛ lán sɛ̃ pɔ́ ì bɔlɛ kɔɔwa,
ì bɔlɛ kɔɔ, i gbã́, ì i'o oosi, i giigaga.
N pɔkũma ì wá suumpa, n kòlokɛa ì gili gɛ̃wágu.
Wá yãvãiɔ kálɛa n aɛ, wá asiiyãɔ bɔ̀ gupuau n kuu.
Wá gɔɔ ì gɛ̃kɔ̃u n kpɛ̃nɛ yã́i, wá wɛ̃ni ì midɛ wá wea dóũdoũnau.
Wá wɛ̃ ì ka bàaɔ̃kwi taawa, tó wá gbãa sɔ̃, basiiɔ̃. Wɛ̃piɔ guu baa a pɔ́ pɔ́ na ì mɔ́ ń taasio ń pɔsiaoɛ, ì gɛ̃zɛa kpakpa, ɔ̃ wi kpagui.
Démɛ n pɔkũma gbãa lɛ́ dɔ̃i? Démɛ n kpɛ̃nɛ lɛ́ dɔ̃ à vĩakɛɛ̀i?
Dadawɛ̃ɛ wàɔ wá wɛ̃ni dɔ̃ màa, kɛ́ wà ɔ̃nɔ e wá sɔ̃ guu.
Dii, ńyɔ̃ ɛa wá wɛgwa bɔɛ ni? Wɛ̃nadɔ̃ n zɔ̀blenaɔnɛ.
Tó gu dɔ̀, to n gbɛ̃kɛ mɔ́wá, wíɔ pɔnakɛ ń gulakɛao gɔɔpii.
Wá gba pɔna ɔ pɔ́ ń tɔ̃̀wá gɔɔ lɛ́u, taasi pɔ́ wá kɛ̀ wɛ̃̀ lɛ́u.
Ǹ n yãkɛaɔ ɔlɔ n zɔ̀blenaɔnɛ, ní tó wá nɛ́ɔ n iko gbãa dɔ̃.
Dii wá Lua, báaadawágu nana, ɛ̀fãaida wá zĩu wàɔ kã́fĩakɛ, ao, ɛ̀fãaida wá zĩu wàɔ kã́fĩakɛ.
Gbɛ̃́ pɔ́ ulɛa Musude ɔ guu, mɛ́ a ku Gbãapiide uei,
ì mɛ Dii mɛ́ a zɛgikĩi ũ, a Lua mɛ́ a ulɛkĩi ũ, á aà náai vĩ.
A n si kaiwa, a n suaba ń gagyão.
A n sɔlɔ a pɔlɛu, ńyɔ̃ɔ ulɛa aà kúlukulunau. Aà náai mɛ́ aɔ dɛ n sɛ̀ngbao ũ.
Gwãasĩn pɔ́ɔ ń fãanɛ kà kpán'ãaɔ an kee vĩa a n kũo,
ge gagyã pɔ́ ìɔ bɛ gusiau ge gyãkawɛ̃lɛ pɔ́ ì ń le fãanɛ gbãa.
Baa tó gbɛ̃ɔn ɔ̀aa sɔo lɛ́ kwɛ́ n saɛ, ge gbɛ̃ɔn ɔ̀aasɔsɔo lɛɛ kwi lɛ́ fu n ɔplaai, pɔe a n leo.
Wɛzu ǹ gwa, ńyɔ̃ e lá wì ĩada vãikɛnaɔwa.
Tó n Musude dìlɛ n ulɛkĩi ũ, mɛ́ n Dii dìlɛ n kúkĩi ũ,
vãie a sɔ̃nzio, músi a gɛ̃ n uao.
Asa a n yã'o a malaikaɔnɛ aa n dɔ̃́a gu pɔ́ ńlɛ gɛ́u píiɛ.
Aa ɔdama, kɛ́ ńsu gɛ̃nalɛ gbɛwao yã́i.
Ńyɔ̃ táa'o nɔ̀ɔmusuwa ń kyã́o, ńyɔ̃ ɔ̃zɔ̃ nɔ̀ɔkusiwa ń mlɛ̃̀ pãsĩo.
Dii mɛ̀: Lá à nàmazi, má aà bɔ, lá a ma dɔ̃, má aà sɛ musu.
A lɛzumazi, mí wewà. Tó yã́ nàɛwà, máɔ kuaànɔ, má aà suaba, mí aà kpɛla.
Má báaadaaàgu ń wɛ̃ni gbã̀ao, má aà suaba, i pɔnakɛò.
Kã́mabogɔɔ lɛ.
A maa wà n sáaukpaɛ, Dii, wá lɛsi wà n tɔbɔ, Musude,
wí n gbɛ̃kɛ galikɛ kɔɔ, wí n náaiyã'ò gwã́,
wí n táasilɛ ń mɔɔnao ń domao ń kotilio.
N yãkɛaɔ ì ma pɔ kɛ na, Dii, mi guladɔ n ɔzĩkɛaɔwa.
Dii, n yãkɛaɔ zɔ̃ɔ maamaaɛ, n làasooɔ gbia à kɛ̀ zài.
Sɔũ yã́pi dɔ̃o, mìsaide a fɔ̃ mao.
Baa tó gbɛ̃vãiɔ ɔtà lán kàewa, mɛ́ vãikɛnaɔ kã́fĩa è ḿpii, an zia dɛ kaalɛ láasai ũɛ.
Mpi sɔ̃ Dii, ńyɔ̃ɔ kã́fĩa gɔɔpiiɛ.
Ǹ n ibɛɛɔ gwa, aalɛ midɛ, vãikɛnaɔ lɛ́ fãaa píi.
N ma gba gbãa lán zùsɛ̃lɛwa, n nísi ɔde kà ma miwa.
Ma wɛsì ma wɛ̀lɛɔ fualɛ, ma swã́ ma ibɛɛ vãiɔ wii mà.
Gbɛ̃maaɔ gbã lán daminaliɔwa, aa zɔ̃ɔkũ lán Libã sɛdɛ líɔwa.
Pɛ́lɛa Dii kpɛ́ kpɛɛlɛ aa gbã wá Lua ua.
Ń ń zikũakɛo aaɔ nɛ'iɛ, an lá aɔ nísi bɔɛ si plɛ̀plɛ.
Aa mɛ Dii maa, ɔ̃mɛ wá gbɛsi ũ, vãie ku aà guuo.
Dii mɛ́ lɛ́ kible, a zɔ̃ɔkɛ daa ula ũ. Dii zɔ̃ɔkɛ daa, à gbãa dɔ̀ a pi, à dṹnia kàlɛ gíũgiũ, a deeo.
Ń zɔ̃lɛa báawa za gɔɔpi, ń kú za asĩnizĩ.
Swaɔ pà Dii, swaɔ kɔ̃fĩ dɔ, swaɔ lɛ́ gã̀alɛ.
Dii ku musu, a zɔ̃ɔ, aà zɔ̃ɔ dɛ í zɔ̃ɔ kɔ̃fĩa, aà gbãa dɛ ísia í vĩvĩaa.
Dii, n yãdilɛaɔ gbooa vĩo, à kũ̀ n kpɛ́ àɔ ku adoa e gɔɔpiiɛ.
Dii á Lua pɔ́ ì tɔsimáɛ. Lua pɔ́ ì tɔsimá, bɔ gupuau!
Dṹnia yã́kpalɛkɛna, fɛlɛ! Fĩa bo ĩ́andãnaɔnɛ ń yãkɛawa.
Gbɛ̃vãiɔ aaɔ pɔnakɛ e bɔɛ ni? Aaɔ tidɔwála e bɔɛ ni, Dii?
Vãikɛnapiɔ ì gɔ̃sagɔ̃sa yã'o, aaì yãbɔlɛ, aaì ĩ́anadã ḿpii.
Dii, aaì táa'o n gbɛ̃́ɔwa, aaì gbãamɔ gbɛ̃́ pɔ́ n ń sɛ́piɔnɛ.
Aaì gyaa gbɛ̃andoɔ ń bɔ̀mɔɔ dɛdɛ, aaì tonɛ pɔ́ gwana vĩoɔ suumpa.
Aaì mɛ Dii lɛ́ ń eo, Yakɔbu buiɔ Lua laai kúmáo.
Á sɔũɔ, à laaika! Á mìsaideɔ, á ɔ̃nɔkũ bɔɛɛ la?
Lua swã́ pɛ̀, ìli yãmao lé? À wɛ́ kàsa, ìli gu'eo lé?
Ì bui píi toto, a ń swã́gagaoa? Ì yãdanɛ́, a dɔ̃a vĩoa?
Dii gbɛ̃nazĩna làasooɔ dɔ̃, a dɔ̃ kɛ́ aa yãfũu lán gbɛ́ tíwa.
Báaaden gbɛ̃́ pɔ́ ni toto, ni n ikoyã dadaɛ ũ, Dii.
Ni aà nɔ̀sɛ daɛ̀ doũ taasikɛgɔɔ, e wà gɛ ɛyɔ̃ vãikɛnaɛ.
Dii a pãkpa a gbɛ̃́ɔzio, a gbɛ̃́ pɔ́ á sɛ̀ a pɔ́ ũɔ vũaao.
Wa ɛa yã́kpalɛkɛ a zɛ́wa, nɔ̀sɛpuadeɔ i zɛò.
Démɛ a fɛlɛmɛɛ gbɛ̃vãiɔwai? Démɛ a zɛmanɔ vãikɛnaɔ musui?
Mɛ́ i kɛ Dii dɔnlɛkɛ̀mɛɛ yãa no, dɔ̃ má kú miau kílikili gɔ̃̀ɔ.
Kɛ́ ma mɛ̀ zãana lɛ́ ma sɛ́lɛ, n ma kũ n gbɛ̃kɛ guu, Dii.
Kɛ́ ma làasoo kɔ̃̀ ma sɔ̃u, n ma sɔ̃ nìnimɛɛ n ma pɔ kɛ̀na.
N lɛ́ líɔ ku yã́gɔ̃gɔ̃n koleaɔ yã́uo, an yãdilɛaɔ ì mɔnɛ́ ń taasio.
Aaì lɛkpaaĩ gbɛ̃maazi, aaì yãda tàaesaidea wà aà dɛ.
Dii mɛ́ ma zɛgikĩi ũ, ma Lua mɛ́ gbɛsi pɔ́ mi ulɛu ũ.
A ń vãikɛa sɔaamáɛ, i ń buibɔ an tàaeɔ yã́i, Dii wá Lua a ń buibɔ.
À mɔ wà pɔna wii dɔ Diiwa, wà guladɔ gbɛsi pɔ́ ì wá bɔwa.
Wà gɛ́ aà aɛ wà aà sáaukpa, wà lɛsi wà aà táasilɛ.
Asa Dii mɛ́ Lua zɔ̃ɔde ũ. Kía zɔ̃ɔɛ, a dɛ dii píia.
Tɔɔlɛ nɔna ku aà ɔzĩɛ, gbɛ̀sĩsĩ misonaɔá aà pɔ́ɛ.
Ísiaá aà pɔ́ɛ, ɔ̃mɛ kɛ̀, ɔ̃mɛ tɔɔlɛ ikàsa ń a ɔo.
À mɔ wà wúlɛ wá gbɛɛu wà kúlɛ Dii wá Kɛna aɛ.
Asa aàpi mɛ́ wá Lua ũ, wá dɛ aà kpàsa gbɛ̃́ɔ ũɛ, aà sã pɔ́ àlɛ ń dãɔ ũ. Tó a aà lɔɔ mà gbã,
ásu swã́gbãakɛ lá á deziɔ kɛ̀ Mɛliba gɔɔ pɔ́ aa ku Masa guwaiwaiuwao.
Baa kɛ́ aa ma yãkɛaɔ è, aa ma yɔ̃ aa ma gbãa lɛgwà.
Ɔ̃ má ye ń gĩyãio e wɛ̃̀ bla, ma mɛ̀ gbɛ̃́ sã́sãaɔnɛ, aa ma yãkɛaɔ dɔ̃o.
Má ò ń mazĩao ń pɔfɛ̃o ma mɛ̀, aa gɛ̃ ma kã́mabokĩiuo.
À lɛ̀ dafu sí Diiɛ, dṹnia gbɛ̃́pii, à lɛsi Diiɛ.
À lɛsi Diiɛ, í aà tɔbɔ, àɔ aà zĩblea baokpa lá gu lɛ́ dɔ.
À aà gawi yã'o buiɔnɛ, à aà yãbɔnsaɛɔ galikɛ gbɛ̃́piiɛ.
Dii zɔ̃ɔ, à kà wà aà táasilɛ, à kà wà vĩakɛɛ̀ dɛ diiɔla píi.
Buipãleɔ diiɔá pɔ́ gianaɔnɛ, Dii mɛ́ musu kɛ̀.
Zɔ̃ɔkɛ ń bɛɛɛo kuwà, gbãa ń gawio ku aà kĩ́iɛ.
À gawi ń gbãao dɔ̃ Diiɛ, bùsu píi gbɛ̃́ɔ, à dɔ̃ Diiɛ.
À Dii tɔ́ gawi dɔ̃ɛ̀, à mɔ aà ua, í aà gba pɔ́.
À kúlɛ Diiɛ ń lousisi'ulaɔ daa, zĩ́lɛdeɔ, à tó á mɛ àɔ kukɛ aà aɛ,
í o bui píiɛ, Dii mɛ́ lɛ́ kible. À dṹnia kàlɛ gíũgiũ, a deea vĩo. A yã́kpalɛkɛ ń gbɛ̃́piio a zɛ́wa.
Musudeɔ, à pɔnakɛ, zĩ́lɛdeɔ, à vĩ àɔ kɛ̃aa, ísia ń pɔ́ pɔ́ kúuɔ, à kɔ̃fĩkɛ.
Sɛ̃̀a ń pɔ́ pɔ́ kúuɔ, à kúkuakɛ, lí pɔ́ kú lákpɛuɔ i gulakɛ píi.
Aa pɔnakɛ Dii aɛ, asa àlɛ mɔ́, àlɛ mɔ́ yã́kpalɛkɛi ń dṹniaoɛ. A yã́kpalɛkɛ ń dṹniao a zɛ́wa, a yã́gɔ̃gɔ̃ gbɛ̃́ɔnɛ ń sĩanao.
Dii mɛ́ lɛ́ kible! Dṹnia gbɛ̃́ɔ, à pɔnakɛ, ísiabaadeɔ, àɔ ku pɔna guu.
Luabɛpuana ń a sianao liaaaàzi, yã́zɛde ń yãmaao mɛ́ aà kpala zĩ́na ũ.
Tɛ́ ìɔ dɔaaaɛ̀, ì kũ aà ibɛɛ pɔ́ liaaaàziɔwa.
Aà loupilɛaɔ ì tɔɔlɛ pu, tó dṹnia è, ì lualua.
Gbɛ̀sĩsĩɔ ì yɔ lán zɔ́nisiwa Dii aɛ, dṹnia gbɛ̃́pii Diipi aɛ.
Musudeɔ ì aà maakɛa kpàwakɛ, bùsu píi gbɛ̃́ɔ ì aà gawi e.
Wí ì tã́agbagbanaɔ kṹ, gbɛ̃́ pɔ́ aaì ĩ́anadã ń tã́apiɔ. Diipiɔ kúlɛ aà aɛ ḿpiiɛ.
Tó Siɔnadeɔ mà, aa pɔnakɛ, Yuda wɛ̃́lɛdeɔ aaɔ ku pɔna guu n yã́kpalɛkɛaɔ yã́i, Dii.
Dii Musuden n ũ dṹnia gbɛ̃́piiɛ, n zɔ̃ɔ dɛ diiɔla píi.
Gbɛ̃́ pɔ́ ye Diiziɔ, à za vãigu. Ìɔ a yãmanaɔ wɛ̃ni kũanɛ́, ì ń bɔ vãikɛnaɔ ɔu.
Ì gupu gbɛ̃maaɔnɛ ń zɛ́u, ì pɔna tɔ̃ nɔ̀sɛpuadeɔ guu.
Gbɛ̃maaɔ, à tó á pɔ kɛ Diiwa na, à aà tɔbɔ, asa a ku adoa.
À lɛ̀ dafu sí Diiɛ, asa à yãbɔnsaɛɔ kɛ̀, à zĩblè ń a gã̀sa pɔ́ a kua adoa gbãao.
Dii tò wa dɔ̃̀ a zĩblè, à a gbɛ̃suabaa gbãa ɔ̀lɔ bui píiɛ.
Gbɛ̃kɛ ń náai pɔ́ a vĩ ń wá Isailiɔ dɔaàgu. E dṹnia lɛ́wa wa è lá wá Lua zĩblè.
Dṹnia gbɛ̃́pii, à pɔna wii dɔ Diiwa, à vĩ ń wiio, à gulakɛ à lɛ̀ sí.
À lɛsi Diiɛ ń mɔɔnlɛao, ń mɔɔnlɛao ń lɛtɛ̃dɔawao
ń kã̀aepɛao ń kuu'ɔo, à pɔna wii dɔ Dii wá Kíawa.
Ísia ń pɔ́ pɔ́ kúuɔ, à kɔ̃fĩkɛ, ń tɔɔlɛo ń gbɛ̃́ pɔ́ kuwàɔ píi.
Swaɔ, à gã̀alɛ Dii aɛ. Gbɛ̀sĩsĩɔ, à gulakɛ sãnusãnu,
asa àlɛ mɔ́ yã́kpalɛkɛi tɔɔlɛɛ. A yã́kpalɛkɛ ń dṹniao a zɛ́wa, a yã́gɔ̃gɔ̃ gbɛ̃́ɔnɛ ń sĩanao.
Dii mɛ́ lɛ́ kible, bui píi lɛ́ lualua, a zɔ̃lɛa malaika gã̀sĩadeɔ zãnguo, dṹnia lòo.
Dii zɔ̃ɔ Siɔna, a ku musu, a dɛ bui píila.
Aa aà tɔ́ zɔ̃ɔ pɔ́ ì to vĩa ń kṹ bɔ, asa aà kua adoaɛ.
Wá Kía gbãa vĩ, a ye yã́zɛdei, Ɔ̃mɛ yã́kpalɛkɛa a zɛ́wa dà, à yãgɔ̃̀gɔ̃ Yakɔbu buiɔnɛ a zɛ́wa.
À Dii wá Lua tɔbɔ, à kúlɛ aà gbadibɔ saɛ, aà kua adoaɛ.
Mɔizi ń Aalonao mɛ́ aà gbàgbanaɔ ũ, Samuɛli mɛ́ aà sìsinaɔ do ũ. Aa lɛzùaàzi, ɔ̃ a wèmá.
Kua tɛlu guu à yã'ònɛ́, aa aà ikoyã ń aà yãdilɛnɛɔ kũa.
Dii wá Lua, ń wèmá, Lua sùuuden n ũ. Ń beeo n ń yãvãiɔ wìnɛ́ ń musu.
À Dii wá Lua tɔbɔ, à kúlɛɛ̀ aà gbɛ̀sĩsĩ pɔ́ a kua adoa musu, asa Dii wá Lua kua adoaɛ.
Dṹnia gbɛ̃́pii, à kúkuakɛ Diiɛ.
À zɔble Diiɛ ń pɔnao, à mɔ aà kĩ́i ń gulakɛao.
Àɔ dɔ̃ kɛ́ Dii mɛ́ Lua ũ, ɔ̃mɛ wá kɛ́, wá dɛ aà pɔ́ ũɛ. Wá dɛ aà gbɛ̃́ɔ ũ, aà kpàsa sãɔ ũ.
À gɛ̃ aà ua lɛ́u ń sáaukpaao, à gɛ̃ aà ua ń aà táasilɛao, à aà sáau kpa à aà tɔbɔ.
Asa Dii maa, aà gbɛ̃kɛ láaa vĩo, ìɔ náai vĩ gɔɔpiiɛ.
Má lɛsi gbɛ̃kɛ ń yã́zɛdeo musu, má soũ dannɔ, Dii.
Má laaidɔ kua tàaesaiwa, bɔɛ ńyɔ̃ mɔai? Máɔ ku ma ua ń nɔ̀sɛpuao,
má pɔvãi dɔ ma wɛ́io. Má za yãdɔɔsaikɛau, a naao.
Má yãdɔɔsai fɔ̃o, ma bàa aɔ kú ń yãvãioo.
Má gbɛ̃́ pɔ́ ì a gbɛ̃́dee pe suumpaɛ, má yɔ̃̀ɔdeɔ ń ĩ́andãnaɔ fɔ̃o.
Ma wɛ́ dɔ ma bùsu náaideɔzi aaɔ kumanɔ, gbɛ̃́ pɔ́ ìɔ bɛ tàaesai mɛ́ aɔ dɛ ma zĩkɛna ũ.
Má we gbɛ̃sãsãna àɔ ku ma bɛo, má tó mɔafilide àɔ ku ma saɛo.
Máɔ a bùsu gbɛ̃vãiɔ suumpa lá gu lɛ́ dɔ, máɔ vãikɛnaɔ midɛ Dii wɛ̃́lɛ guuɛ.
Wɛ̃nade yɛ̃̀ɛɛsaide pɔ́ lɛ́ a yã'ɔ̃maɔ bɔlɛ Diiɛ wabikɛa.
Dii, ma wabikɛa ma, to ma wiilɛama ká.
Ńsu bɔ ma kpɛ ma taasikɛgɔɔo, swã́kpamazi. Tó ma lɛzùnzi, wea kpakpa,
asa ma gɔɔ lɛ́ gɛ̃ lán súɛlɛwaɛ, ma mɛ lɛ́ pusu bɔ lán tɛyɔ̃wa.
Ma sɔ̃ lɛ́ wo, málɛ ibaba lán sɛ̃wa, blɛblea yã́ lí dɔmagu mà bleo.
Ma aaukɛa mɛ́ tò ma gɔ̃ wákambaau ũ.
Ma gɔ̃ lán gbáa gbaonawa, lán bɛzia koowa.
I lí gɛ̃ ma wɛ́uo lán bã mɛ̀ndona pɔ́ pɛ́ kpɛ́ musuwa.
Ma ibɛɛɔ ìɔ ma sɔ̃sɔ̃ gɔɔpiiɛ, ma láanikɛnaɔ ì gbɛ̃́ ká ń ma tɔ́o.
Túfu mi ble blɛ ũ, ma wɛ́'i ì ka ma imia guu
n pɔkũma ń n kpɛ̃nɛo yã́i, asa n ma sɛ n ma pãlɛɛ.
Ma wɛ̃ni lɛ́ gɛ̃zɛa lán uenawa, ɔ̃ málɛ giigaga lán sɛ̃wa.
Mpi Dii, ń zɔ̃lɛa báawa gɔɔpii, ńyɔ̃ɔ dɛ tɔde ũɛ e wá buiwa.
Ńyɔ̃ fɛlɛ wɛ̃nadɔ̃ Siɔnaɛ, asa n sùuukɛaaànɔ gɔɔ kà sa.
Aà gbɛɔ kɛ̀ n zɔ̀blenaɔnɛ maa, aà daaĩa ìɔ kɛwɛ̃ɛ wɛ̃naɛ.
Bui píi a vĩakɛnɛ, Dii, dṹnia kíaɔ gawi dɔ̃nɛ ḿpii.
Asa Dii a ɛa Siɔna kálɛ lɔ, i bɔ mɔ́má we ń gawio.
A gbɛ̃́ pɔ́ gɔ̃̀ yɔ́ɔyɔɔɔ wabikɛa sí, a ń wiilɛawa kpa swã́ao.
Wa yã́pi kɛ̃ ziadeɔ yã́iɛ, gbɛ̃́ pɔ́ kuopiɔ i Dii táasilɛ.
Dii wɛkpàlɛ zĩ́lɛ za a kúkĩi, kua za musu à wɛzù tɔɔlɛ,
kɛ́ à e gbɛ̃́ɔ zɔblewii ma, i ń bɔ ga lɛ́zĩ yã́i,
wi Dii tɔbɔ Siɔna, wi aà táasilɛ Yelusalɛũ.
Gɔɔ bee bùsu píi gbɛ̃́ɔ kãaa we, bùsu píi gbɛ̃́ɔ mɔ misiilɛiɛ̀.
Kua ma sápaagɔɔ à ma busa, à ma wɛ̃ni kulun kṹ.
Ɔ̃ ma mɛ̀: Ma Lua, ńsu ma sɛ kpóoo, n gbɛ̃́ bee, n wɛ̃ni láaa vĩo.
N tɔɔlɛ kàlɛ za asĩnizĩ, musuá n ɔzĩkɛaɛ.
Ampii a gɛ̃, ãma ńyɔ̃ɔ kuɛ. Aa zikũ lán pɔkasawa píiɛ, ńyɔ̃ ń lilɛ lán ulawa aa gɛ̃lɛ.
Mpi sɔ̃ ńyɔ̃ɔ doũ gɔɔpiiɛ, n gɔɔ láaa vĩo.
N zɔ̀blenaɔ nɛ́ɔ zɛdɔ, an buiɔ aaɔ ku n aɛ.
Má Dii sáaukpa, má aà tɔ́ pɔ́ kú adoa bɔ ń nɔ̀sɛmɛndoo.
Má Dii sáaukpa, aà maakɛae a sãmaguo.
Ì sùuukɛmanɔ ń ma tàaeɔ píi, ì ma gbã́gbã ń ma gyãɔ píi.
Ì ma bɔ ga lɛ́zĩ, ì maakɛmɛɛ a gbɛ̃kɛ guu.
Ì to pɔmaaɔ mɔa, mí ɛa su ɛ̀waaso ũ lán kúuwa.
Dii ì yãkɛ a zɛ́wa, ì to yã́ bɔ ń gbɛ̃́ pɔ́ wàlɛ gbãamɔnɛ́ɔnɛ na.
A tò Mɔizi a pɔeã dɔ̃̀, à a yãkɛaɔ ɔ̀lɔ Isailiɔnɛ.
Dii sùuu vĩ ń sósobio, aà pɔ́ lí pa kpaao, a gbɛ̃kɛ vĩ maamaaɛ.
Ìliɔ zɔadɔmá láasaio, aà pɔ líɔ fɛ̃a gɔɔpiio.
Ìli yãkɛwɛ̃ɛ wá duunawao, ìli ĩadawá wá vãikɛawao.
Lá luabɛ lɛsĩ dɛ ń tɔɔlɛo, màa a gbɛ̃kɛ vĩ zɔ̃ɔ ń a vĩakɛnaɔ.
Lá gukpɛ zã̀ kɔ̃ɛ ń bɛ'aɛo, màa ì wá tàaeɔ kɛ̃́wá.
Lá mae ì a nɛ́ɔ wɛ̃nagwa, màa Dii ì wɛ̃nadɔ̃ a vĩakɛnaɔnɛ,
asa a wá kɛbɔ dɔ̃, wá dɛa bùsuti ũ dɔaàgu.
Gbɛ̃nazĩna wɛ̃ni dɛ lán sɛ̃waɛ, ìɔ gawi vĩ gɔɔpla lán lávuwaɛ.
Tó ĩ́anapɛ̀wà, ì gɛ̃lɛɛ, a kúkĩi líɔ dɔ gbɛ̃egu lɔo.
Dii ìɔ gbɛ̃kɛ vĩ ń a vĩakɛnaɔ za asĩnizĩ e gɔɔpii, ì maakɛ ń nɛ́ɔnɛ ń ń tɔũnaɔ,
gbɛ̃́ pɔ́ zɛ̀ ń aà bàakuańnɔ yã́o aa yã́ pɔ́ a dìlɛɔ kũaɔ.
Dii a kpalabaa kpàlɛ musu, a iko vĩ gbɛ̃́piiwa.
À Dii sáaukpa aà malaikaɔ, ikode pɔ́ i aà yã'onɛ ma à zĩkɛwàɔ.
À Dii sáaukpa, aà ìwaɔ píi, aà zĩkɛna pɔ́ i aà pɔeã kɛɔ.
À Dii sáaukpa, aà pɔkɛaɔ píi gu pɔ́ àlɛ kibleuɔ píi. Má Dii sáaukpa.
Má Dii sáaukpa. Dii ma Lua, ń zɔ̃ɔ maamaaɛ, ń gawi daa pɔkasa ũ, àlɛ tɛkɛ,
gupua fĩfĩama zwãa ũ. N musu kpàlɛ lán pɛwa,
n bɛkpà lousisiaa. N luabɛpuana kɛ̀ ń sɔ̃́go ũ, niɔ bɛ ń ĩ́anao.
Ni ĩ́ana gbaɛ n zĩnaɔ ũ, ni tɛ́ zĩ n zĩkɛnaɔ ũ.
N dṹnia kàlɛ, n a zĩ́napɛ̀lɛ, a deea vĩ bauo.
N ísia lɛ̀aàla pɔkasa ũ, í kù gbɛ̀sĩsĩɔla.
N ípi lèle ɔ̃ à bàasi, n pũnawà ɔ̃ gili gɛ̃̀u.
Gbɛ̀sĩsĩɔ lɛsĩ kũ̀, gusalalaɔ ɛɛnkũ, ɔ̃ í tà gu pɔ́ ń dìlɛɛ̀u.
N kɔɔ dà ípiɛ, a e vĩao, a e ɛa da tɔɔlɛa bau lɔo.
Ń tò nibɔnaɔ ì í pisi swa'ɔnaɔu, ɔ̃ a í ìɔ bàalɛ gbɛ̀sĩsĩɔ zãnguo.
Sɛ̃̀a pɔ́pii ìɔ a imi, a í ì sɛ̃̀a zàa'ĩnaɔ imi bɔ.
Bãɔ ìɔ ka swapiɔ saɛ, aaìɔ pɛa a dào guu, an wii ìɔ dɔu.
Za n bɛ ni lou gbaɛ gbɛ̀sĩsĩɔwa, n zĩ gbɛ ì dṹnia kã́.
Ni to sɛ̃ bɔlɛ pɔtuoɔnɛ, ni blɛ bui kpa sɛ̃̀wanaɔwa. Ni blɛ bɔlɛ tɔɔlɛ, aai ble.
Vɛ̃ɛ pɔ́ ì ń pɔ kɛ na ń nísi pɔ́ ì ń lɛkpɛ yɔo ń blɛ pɔ́ ì ń gba gbãao.
Dii líɔ ì mɔ̀sɛ e maamaa, sɛdɛ lí pɔ́ a bà Libãpiɔ.
We bãɔ ì sakpɛdadau, wàalianaɔ ì bɛkpa pɛ̃li láu.
Gbɛ̀sĩsĩ lɛsĩɔ dɛ tueɔ kúkĩi ũ, gbɛtɔɔɔ dɛ ɛ̃́n'ui'uinaɔ ulɛkĩi ũ.
N mɔvua kɛ̀ gɔɔ tàasikabɔ ũ ń ĩatɛ̃ pɔ́ a gɛ̃a kpɛ́u gɔɔ dɔ̃o.
Ni to gu si, ɔ̃ gwãasĩna ì kɛ, ɔ̃ lákpɛ pɔ́ɔ ì fɛlɛ ń táo píi.
Nɔ̀ɔmusuɔ ì ɔ́ɔlɔ maafɛi, aaì pɔblea wɛɛlɛ Luawa.
Tó ĩatɛ̃ bìlɛ, aaì lɔ̀ɔ gá, aaì ta wúlɛi ń tòou.
Gbɛ̃nazĩna ì bɔ gɛ́ zĩkɛi, ìɔ yãma azĩawa e oosi.
Dii, n yãkɛaɔ dasi fá! Apii bɔ̀ n ɔ̃nɔ guuɛ. Dṹnia pà ń pɔ́ pɔ́ ń kɛ̀ɔ.
Ísia ku, a zɔ̃ɔ mɛ́ a yàasa, pɔ́ bɛ̃́ɛ pɔ́ kú a guuɔ lɛ́ vĩo, a nɛ́na a zɔ̃ɔ píi.
Gó'ilɛnaɔ ìɔ bɛu ń kwãsa pɔ́ ń kɛ̀ à kɔ̃̀ɔ'ouo.
Pɔ́piɔ wɛ́ dɔnzi ḿpii, kɛ́ ǹ blɛ kpámá a gɔɔwa.
Ni kpámá, aaì sɛ́lɛ, ni ɔ poonɛ́ ɔ̃ pɔmaaɔ ì ń kã́.
Tó n mikpɛlìnɛ́, bíli ì ń kũɛ, tó n wɛ̃ni sìmá, aaì ga aa ɛa ta tɛ̃́ɛnauɛ.
Tó n n Nisĩna gbàɛ, pɔ́ bɛ̃́ɛɔ ì bɔ, ni to tɔɔlɛ ɛa dafukũ.
Dii gawipi aɔ ku gɔɔpiiɛ, Dii pɔ i kɛ na a yãkɛaɔwa.
Ì dṹnia gwa ɔ̃ dṹnia ì lua, ì ɔkã gbɛ̀sĩsĩɔwa ɔ̃ súɛlɛ ì bɔ.
Má lɛsi Diiɛ e ma wɛ̃ni lɛ́uɛ, má a Lua táasilɛ e ma kua lɛ́uɛ.
To ma làasoo kangu, mí pɔnakɛnnɔ, Dii.
To duunkɛnaɔ midɛ dṹnia guu, vãikɛnaɔ su aaɔ ku lɔo. Má Dii sáaukpa. Àleluya!
À Dii sáaukpa, í lɛ́mawà, à to bui píi aà yãkɛaɔ dɔ̃.
À lɛsi, í aà táasilɛ, à aà yãbɔnsaɛkɛaɔ galikɛ píi.
À ĩ́anadã ń Dii tɔ́ pɔ́ kú adoao. Á Dii kĩ́i wɛ̀ɛlɛnaɔ à pɔnakɛ,
à gɛ Dii le à gbãa gbɛawà, íɔ aà aɛya gɔɔpii.
À to yãbɔnsaɛ pɔ́ a kɛ̀ɔ dɔágu, aà dabudabukɛaɔ ń ikoyã pɔ́ a òɔ,
á Dii zɔ̀blena Ablahaũ buiɔ, á Yakɔbu bui pɔ́ à á sɛ́ɔ.
Dii mɛ́ wá Lua ũ, ɔ̃mɛ ì yãdilɛ gbɛ̃́piiɛ.
Aà bàakuawanɔ yã́ lí sãaaguo, yã́ pɔ́ a òpi aɔ kuɛ e wá buiwa.
Aà bàa kú ń Ablahaũo, à ɛ̀a à a lɛgbɛ̃̀ Izaakiɛ lɔ.
Aà bàa ɛ̀a kú ń Yakɔbuo iko ũ, ɔ̃ a kú ń Isailiɔ e gɔɔpii.
À mɛ̀ á Kanaa bùsu kpámá, aɔ dɛ pɔ́ pɔ́ aa sɛ kpaalɛ guu ũ.
Gɔɔ bee aa dasio, wìli ń yãdao, aa ku Kanaa bùsuu bɔ̀mɔɔ ũɛ.
Aaìɔ liaaliaa bui ń buioɔ guu, aaìɔ bɛbɛ bùsu ń bùsuo.
I we wà ń wɛtã̀o, à kíaɔ lèle an yã́ musu à mɛ̀
aasu ɔkã gbɛ̃́ pɔ́ a ń sɛ́piɔwao, aasu ĩada a ãnabipiɔwao.
Ɔ̃ a tò nɔana kà bùsupiu, a tò an kũ̀sũa làa píi.
Ɔ̃ à Yosɛfu gbàɛ à dɔ̀aanɛ́, wà aà yìa zɔ ũ.
Wà mɔkà aà gbáwa, wà mɔ dɔ̀ aà nɔɛ
e yã́ pɔ́ à dɔ̀aa ò gɛ̀ kɛ̀ò, ɔ̃ yã́ pɔ́ Dii dàɛ̀ tò yã́ bɔ̀aànɔ na.
Kɛ́ kía gbɛ̃́ zĩ̀, ɔ̃ wà aà gbàɛ, bùsu gbɛ̃zɔ̃ɔpi aà kɛ̃̀.
À aà dìlɛ a bùsu dɔaana ũ, a tò aàɔ iko vĩ a àizɛɛɔwa píi.
Yosɛfu aà kíaɔ tòto a pɔeãwa, à ɔ̃nɔ dà aà ìwaɔnɛ.
Ɔ̃ Yakɔbu buiɔ mɔ̀ Egipi, Isailiɔ ku nibɔɔ ũ Haũ buiɔ bùsuu.
Dii tò a gbɛ̃́ɔ kɔ̃̀ we maamaa, a tò aa dasikũ̀ dɛ ń ibɛɛɔla.
Ɔ̃ à ń ibɛɛpiɔ swãfɛ̃̀, ɔ̃ aa zà aà gbɛ̃́piɔu, aa ɔ̃nɔsɔpɛ̀lɛ aà zɔ̀blenapiɔnɛ.
À a zɔ̀blena Mɔizi zĩ̀má ń Aalona pɔ́ a sɛ̀o.
Aa yãkɛ̀ Egipiɔnɛ seela ũ, aa dabudabukɛ̀ Haũ buipiɔ bùsuu.
À gusia gbàɛmá, gu sì ń bùsuu, kɛ́ aa gì aà yãmai yã́i.
À ń swa'i lìlɛ à gɔ̃̀ au ũ, ɔ̃ a kpɔɔ gàga.
Blɔɔ lì ń bùsua ń ń gbãadeɔ wúlɛkĩiɔ píi.
À yã'ò ɔ̃ ũsĩnaɔ kàńgu, gã́i kàńgu e an bùsu lɛ́ lɛ́u píi.
À lougbɛ kàńgu lou ũ, loupilɛa lì ń bùsua gupiiu.
À ń vɛ̃ɛliɔ ɛ̀'ɛ ń ń kaadɔɛnliɔ, à ń bùsu líɔ kɛ̀ kɛ́lɛkɛlɛ píi.
À yã'ò ɔ̃ kwaɔ kàńgu, kwasutɛ̃ɔ kà, aa lɛ́ vĩo.
Aa ń bùsu sɛ̃ ń láo nɛ̀, aa ń buapɔ́ɔ blè píi.
À ń bùsu nɛgɔ̃ɛ sɛ̃́iaɔ dɛ̀dɛ píi, nɛ́ woode pɔ́ aa ń í ń ɛ̀waasogɔɔpiɔ.
À bɔ̀lɛ ń a gbɛ̃́ɔ, aa ã́nusu ń vuao kũa, an bui gbɛ̃e i gɛ̃nalɛ zɛ́uo.
Kɛ́ aa bɔ̀lɛ, Egipiɔ pɔ kɛ̀na, kɛ́ vĩa ń kṹ Isailiɔ yã́ musu yã́i.
À tɛlu pɛ̀lɛ kpà a gbɛ̃́ɔzi, à kɛ̀ tɛ́ ũ gwã́, à gupùnɛ́.
Aa wabikɛ̀wà, ɔ̃ à mɔ̀nɛ́ ń bùuɔ, à musu blɛ kpàmá aa kã̀.
À gbɛsi pàa, ɔ̃ í bɔ̀u, ípi bàalɛ̀ guwaiwaiu we lán swawa.
Asa lɛ́ pɔ́ a gbɛ̃̀ yã́ dɔaàguɛ, yã́ pɔ́ a ò a zɔ̀blena Ablahaũɛpi.
À bɔ̀ ń a gbɛ̃́ɔ, aalɛ pɔnakɛ, gbɛ̃́ pɔ́ a sɛ̀piɔ guladɔ.
À buipãleɔ bùsu kpàmá, zĩ pɔ́ gbɛ̃́piɔ kɛ̀ɔ ài gɔ̃̀nɛ́.
Bee kɛ̀ píi kɛ́ aa e wàɔ a yãdilɛaɔ kũa, aai a ikoyãɔ da. Àleluya!
Àleluya! À Dii sáaukpa, asa a maa, aà gbɛ̃kɛ láaa vĩo.
Démɛ a fɔ̃ Dii yãzɔ̃ɔkɛaɔ oi? Démɛ a fɔ̃ à aà táasilɛ píii?
Báaadeɔn gbɛ̃́ pɔ́ aaìɔ yãmaa kũa aaìɔ yãkɛ a zɛ́wa gɔɔpiiɔ ũ.
Tó ńlɛ na kɛ n gbɛ̃́ɔnɛ, ma yã́ aɔ dɔngu, Dii. Tó ńlɛ ń suaba, ma wɛgwa,
kɛ́ ma baa e àɔ ku n gbɛ̃́ɔ namau, mí pɔnakɛ ń bui pɔ́ ń sɛ̀ɔ, mí ń táasilɛ n gbɛ̃́piɔ guu.
Wa duunakɛ̀ lán wá deziɔwa, wa tàaekɛ̀ wa yãvãikɛ̀.
Kɛ́ wá deziɔ ku Egipi, aai Dii dabudabukɛaɔ yãdao, yãmaa dasi pɔ́ a kɛ̀nɛ́ɔ sã̀ńguɛ, ɔ̃ aa swã́gbãakɛ̀ Ísia Tɛ̃a saɛ.
Ń beeo à ń suabà a tɔ́ yã́i, kɛ́ wà e a gbãa dɔ̃.
À gbãamɔ̀ Ísia Tɛ̃aɛ ɔ̃ gugii bɔ̀, à sìńnɔ a ɛu, aa bùawà guwaiwai ũ.
À ń bɔ́ ń ibɛɛɔ ɔzĩ, à ń sí ń zangudeɔ gbãawa.
Í dà ń wɛ̀lɛpiɔla, baa an gbɛ̃́ mɛ̀ndo i bɔo.
Ɔ̃ aa yã́ pɔ́ a ò sì, aa aà táasilɛ̀.
Ɔ̃ aà yãkɛaɔ sã̀ńgu gɔ̃̀ɔ, aai aà dã aà lɛdamáo.
Aalɛ ń pɔblea bɛɛkɛ guwaiwaiu, ɔ̃ aa Dii lɛwɛ sɛ̃gbãu we.
À pɔ́ pɔ́ aa gbɛ̀awa kpàmá, ɔ̃ à mɛ'ibabagyã zĩ̀má.
Aa ĩ́isɛ̀ ń Mɔizio bòou ń Aalona pɔ́ Dii aà dìlɛo.
Tɔɔlɛ wɛ̃̀aa à Datani mɔ̀, à kũ̀aa Abilaũ ń a gbɛ̃́ɔwa.
Tɛ́ sù an ìwaɔwa, tɛ́vua kùlɛ gbɛ̃vãipiɔwa.
Aa mɔ pì Olebu lán gáaenawa, ɔ̃ aa kùlɛ ń dii pɔ́ aa kàsapiɛ.
Aa Lua gawide lɛũkpakɛ̀ ń zù sɛ̃̀sona taao.
Lua ń suabà ɔ̃ aà yã́ sã̀ńgu. À yãzɔ̃ɔkɛ̀nɛ́ Egipi,
à dabudabuɔ kɛ̀ Haũ buiɔ bùsuu, à yã́ pɔ́ ì to vĩa ń kṹ kɛ̀ Ísia Tɛ̃ai.
À mɛ̀ á a gbɛ̃́piɔ midɛ, ɔ̃ aà gbɛ̃́ Mɔizi aà zùukɛ̀, a tò aà pɔ wèe, ɔ̃ i ń midɛo.
Aa pãkpà ń pɔeã bùsui, aa gì Dii yã́ síi.
Aa yã́kũtɛ̃kà ń zwã̀akpɛɔ guu, aai swã́sɛ Dii yã́io.
Ɔ̃ à ɔlɛ̀lɛnɛ́ à mɛ̀ á tó aa kwɛ guwaiwaiuɛ,
á tó an buiɔ lɛ́lɛ buiɔ guu, í ń fãaa bùsu ń bùsuo.
Aa nà tã́a Peoowa, aa pɔ́ pɔ́ wà sa'òò pɔgɛɔwa sò.
An yãkɛaɔ Dii pɔ fɛ̃̀, ɔ̃ gaga gɛ̃̀ńgu.
Finɛasi fɛ̀lɛ yã́pi tɛdɛ̀, ɔ̃ gagapi zɛ̀nɛ́.
Ɔ̃ Dii tò yã́ bɔ̀aànɔ na, aà bàa kuaànɔ e aà buiwa.
Aa Dii zafɛ̃̀ Mɛliba í kĩ́i, ɔ̃ Mɔizi yã'ì azĩaɛ an yã́i.
Asa aa aà nɔ̀sɛ ɔ̃̀ɔkpàɛ̀ɛ, ɔ̃ à yã'ò làasoosai.
Aai bùsupideɔ kɛ kɛ́lɛkɛlɛ, lá Dii dìlɛnɛ́wao.
Aa gɔ̃̀ kɔ̃gbɛ̃ɔ ũ ń buipiɔ, aa ń ɔlɛsɛ̀.
Aa zɔblè ń diiɔnɛ, ɔ̃ yã́pi ń sɔ̃ blè.
Aa ń nɛgɔ̃ɛnaɔ dɛ̀dɛ sa'obɔ ũ, aa sa'ò tã́aɔwa ń ń nɛnɔɛnaɔ.
Aa yãesaideɔ kòlokpakpa, an nɛgɔ̃ɛɔ ń ń nɛnɔɛpiɔ. Aa sa'òńnɔ Kanaa bùsu tã́aɔwa, ɔ̃ an bùsupi gbãlɛ̀.
An yãkɛaɔ mɛ́ tò aa gbãlɛ̀, an dàaɔ tò aa gɔ̃̀ Luaɛ káaluaɔ ũ.
Ɔ̃ Dii pɔkũmabɔ̀bɔmá, a ye gbɛ̃́ pɔ́ a ń sɛ́piɔ gĩyãi lɔo.
À ń kpá buiɔwa, an zangudepiɔ ikokɛ̀má.
An ibɛɛɔ wɛ́tɛ̃amɔ̀nɛ́, aa ɔtɔ̃̀ɔlɛmá.
Ìɔ ń bɔ mɔ̀ɔmɔɔ, ãma aa zɛ̀ ń ń swã́gbãaoɛ, ɔ̃ an duuna dàńla.
Tó à ń wii mà, ì taasi dɔ̃nɛ́ɛ.
Aà bàakuańnɔ yã́ i sãaàguo, ɔ̃ à nɔ̀sɛlìlɛ a gbɛ̃kɛ zɔ̃ɔ guu.
A tò gbɛ̃́ pɔ́ aa ń kũkũ zĩ̀zɔɔ ũɔ wɛ̃nadɔ̃̀nɛ́.
Dii wá Lua, wá suaba! Wá bɔlɛ buiɔ guu, ní wá kãaa, wí n tɔ́ pɔ́ kú adoa bɔ, wí ĩ́anadã ń n táasilɛao.
Wà Dii, Isailiɔ Lua sáaukpa za asĩnizĩ e gɔɔpii! Gbɛ̃́pii mɛ, ãmi! Àleluya!
À Dii sáaukpa, asa a maa, aà gbɛ̃kɛ láaa vĩo.
Gbɛ̃́ pɔ́ Dii ń bóɔ o màa, gbɛ̃́ pɔ́ à ń bɔ́ ń ibɛɛɔ ɔzĩɔ.
À ń bɔ́ bùsu ń bùsuo à ń kãaa za gukpɛ oi ń bɛ'aɛ oio, za gugbãntoo oi ń gɛɔmidɔkĩi oio.
An gbɛ̃eɔ bɛ sã́sãa guwaiwaiu ń sɛ̃gbão, aai wɛ̃́lɛ pɔ́ aa zɔ̃lɛu zɛ́ dɔ̃o.
Nɔana ń imio lɛ́ ń dɛ, an wɛ̃ni gɔ̃̀ lɛɛnnɔ.
Ɔ̃ aa wiilɛ̀ Diizi ń taasikɛau, ɔ̃ à ń bɔ́ ń wɛ́tɛ̃a guu.
À ń dá zɛ́ súsuwa, ɔ̃ aa kà wɛ̃́lɛ pɔ́ aa zɔ̃lɛu.
Aa Dii sáaukpa aà gbɛ̃kɛ yã́i ń yãbɔnsaɛ pɔ́ ì kɛnɛ́o.
Asa ì imidɛnaɔ kòlo níninɛ́, ì pɔmaa kpa nɔandɛnaɔwa aa kã́.
An gbɛ̃eɔ ku gusiau ga lɛ́zĩ, aalɛ taasikɛ yea ń mɔdaonao.
Asa aa gì Lua yãmai, aa sakà Musude lɛdamauɛ.
A tò wà ń busa ń zĩ gbãao, aalɛ lɛ́ gálɛ, gbɛ̃e ku à dɔńlɛo.
Ɔ̃ aa wiilɛ̀ Diizi ń taasikɛa guu, ɔ̃ à ń bɔ́ ń wɛ́tɛ̃api guu.
À ń bɔ́ gusiau ń gao lɛ́zĩ, à ń mɔdaonapiɔ kɛ̃̀kɛ̃má.
Aa Dii sáaukpa aà gbɛ̃kɛ yã́i, ń yãbɔnsaɛ pɔ́ ì kɛnɛ́o.
Asa ì bĩ́ibɔlɛ gba pɔ́ wa pì ń mɔgotɛ̃o gbooɛ, ì mɔsi gbãa zɛ́kakabɔɔ ɛ́'ɛ.
An gbɛ̃eɔ lìaa ń swã́gbãa yã́i, aa gɔ̃̀ suuunnɔ ń tàaeɔ yã́i.
Aa ye pɔblea gĩyãio, aa kà gaa.
Ɔ̃ aa wiilɛ̀ Diizi ń taasikɛau, ɔ̃ à ń bɔ́ ń wɛ́tɛ̃api guu.
Aà lɛ́kpãsã ń gbãgbã, à ń sí mia'ɛwa.
Aa Dii sáaukpa aà gbɛ̃kɛ yã́i, ń yãbɔnsaɛ pɔ́ ì kɛnɛ́o.
Aa sáaukpa sa'owa, aai aà yãkɛaɔ galikɛ ń gulakɛao.
An gbɛ̃eɔ gɛ̃̀ gó'ilɛnaɔu, aa dàzɛu ísiaa, aaìɔ bɛ í zɔ̃ɔpia aaɔ gɛ́ laatai.
Gbɛ̃́piɔ Dii yãkɛaɔ è, ń yãbɔnsaɛ pɔ́ ì kɛ í guoɔ.
À yã'ò ɔ̃ zàa'ĩan gbãa kàka, ísia fɛ̀lɛ ń bútɛ̃mbaao.
Aa gɛ̀ musu aa sù zĩ́lɛ, kua kaipi lɛ́zĩ sɔ̃ kɛ̃̀ńgu.
Aa dèedee, aa tàlaatalaabò lán wɛ̃dɛnawa, an ílɛ'ɔ̃nɔ mìdɛ.
Aa wiilɛ̀ Diizi ń taasikɛau, ɔ̃ à ń bɔ́ ń wɛ́tɛ̃api guu.
À ĩ́an gbãa zɛ̀ à gɔ̃̀ ĩ́an fɛɛɛna ũ, à í zùukɛ̀ à kɛ̀ kílikili.
Kɛ́ gu nìni gɔ̃̀ɔ, an pɔ kɛ̀na, ɔ̃ à gɛ̀ńnɔ godɔkĩi pɔ́ aalɛ yáu.
Aa Dii sáaukpa aà gbɛ̃kɛ yã́i, ń yãbɔnsaɛ pɔ́ ì kɛnɛ́o.
Aa aà tɔbɔ balu guu, aa aà táasilɛ dɔaanaɔ kãaa guu.
À swaɔ zɔ̃̀ɛ à gɔ̃̀ gugii ũ, a tò nibɔnaɔ gɔ̃̀ tɔɔlɛ inidɛnaɔ ũ.
À tɔɔlɛ báaade lìlɛ gu wiside ũ gbɛ̃́ pɔ́ zɔ̃lɛuɔ vãi yã́i.
À guwaiwai lìlɛ dã̀na ũ, a tò gugii gɔ̃̀ nibɔna ũ.
À nɔandɛnaɔ dìlɛ we, ɔ̃ aa wɛ̃́lɛ kàlɛ aa zɔ̃̀lɛu.
Aa buapɔ́ɔ tɔ̃̀ aa vɛ̃ɛliɔ bà, ɔ̃ à nɛ'ìnɛ́ maamaa.
À báaadàńgu, ɔ̃ aa dasikũ̀ à kɛ̀ zài, i to an pɔtuoɔ làoo.
Ɔ̃ à ń láo lɔ, aa gɔ̃̀ yɔɔnnɔ gbãamɔanɛ́ ń músio ń pɔsiao yã́i.
Lua ì saikɛ kpalablenaɔwa, ì to aa liaaliaa gugii pɔ́ zɛvĩo guu.
Ì wɛ̃nadeɔ bɔ taasiu à ń sɛ́ lɛsĩ, ì to an uadeɔ dasikũ.
Tó gbɛ̃maaɔ è, aaì pɔnakɛ, gbɛ̃vãiɔ sɔ̃ aaì ń lɛ́ kpaaũ.
Nɔ̀sɛde laaidɔ yã́piɔwa, i Dii gbɛ̃kɛ gwa lá a dɛ.
Davidi lɛ.
Ma sɔ̃ dilɛa, Lua, má lɛsi mà ń táasilɛ ń nɔ̀sɛmɛndoo.
Ma mɔɔna ń ma domao, vu! Mí gbãakpa gudɔazi.
Dii, má ń sáaukpa buiɔ guu, má ń táasilɛ gbɛ̃́ɔnɛ.
Asa n gbɛ̃kɛ zɔ̃ɔ zɔ̃̀maɛ, mɛ́ n náai zɔ̃̀ luabɛpuanawa.
Lua, tɔbɔ e à zɔ̃ma, to n gawi li dṹniaa píi.
Wea, wá suaba ń n gã̀sa gbãao, kɛ́ wápiɔ n gbɛ̃́ yenzideɔ e bɔ.
Lua yã'ò za a kúkĩi à mɛ̀: Má Sikɛũ kpaalɛ ń tidɔanlaoɛ, mí Suko guzulɛ kpámá.
Galada bùsuá ma pɔ́ɛ, Manase buiɔ bùsuá ma pɔ́ɛ, Ɛflaiũ buiɔ bùsuá ma mɔ̀ fùaɛ, Yuda bùsuá ma lípanaɛ.
Mɔabuɔ bùsuá ma zion zu'obɔɛ, mi a kyale kálɛ Ɛdɔũɔ bùsuwa, mi kúkua dɔ Filitɛ̃ɔ bùsuwa.
Démɛ a gɛ̃manɔ wɛ̃́lɛ bĩ́ideui? Démɛ a dɔaamɛɛ e Ɛdɔũɔ bùsuui?
Lua, mɛ́ i kɛ n gbɛ̃́ pɔ́ n wá vũaa nili bɔ ń wá zĩgɔ̃ɔ lɔo bàasio.
Ɔdawá wá ibɛɛɔ yã́i, asa gbɛ̃nazĩna gbɛ̃suabaaá pãɛ.
Wá zĩble ń Lua gbãao, ɔ̃mɛ a ɔ̃zɔ̃ wá ibɛɛɔwa.
Lua, ḿmɛ mi n táasilɛ, ńsu ǹyɔ̃ nílɛao.
Asa gbɛ̃vãi bɔnkpɛdeɔ ì ma yaa, aaì lɛkɔɔlɛkamazi ń ɛɛo.
Aaì liamazi ń yã́'ĩio, aaì sòlekɛmanɔ pɔewiwinɛsai.
Aaì ma yeańzi fĩabomɛɛ ń yãdɔmao, mapi sɔ̃ miɔ wabikɛma.
Aaì maa fĩabomɛɛ ń vãio, ma yeańzi sɔ̃ ń zaamaguo.
Gbɛ̃vãi sóikɛ ń dɔaanawa, ǹ aà na gudɛnaɛ a ɔzĩ.
To yã́kpalɛ bɔaànɔ vãi, to aà wabikɛa yã'iɛ̀.
Aà wɛ̃ni su àɔ gbã̀ao, gbɛ̃pãle i zɔ̃lɛ aà gbɛu.
Aà nɛ́ɔ gɔ̃ desai, aà na i gɔ̃ gyaa ũ.
Aà nɛ́ɔ gɔ̃ lìaanaɔ ũ aaɔ baakɛ, aaɔ pɔ́ wɛɛlɛwɛɛlɛ pɔ́kɔlɛkĩi.
Aà fĩade aà pɔ́ɔ naaa píi, buipãleɔ aà zĩ ài siwà.
Gbɛ̃e su gbɛ̃kɛkɛɛ̀o, wasu wɛ̃nadɔ̃ aà nɛ́ pɔ́ a tòɔnɛo.
Aà buiɔ midɛ, an tɔ́ ga gbɛ̃́ pɔ́ lɛ́ fɛlɛɔ guu.
Aà deziɔ vãikɛa yã́ dɔngu, Dii, ńsu ǹ aà da duuna kɛ̃wà bauo.
An duuna aɔ dɔngu gɔɔpii, Dii, an yã́ i sã gbɛ̃́ɔgu dṹniau,
kɛ́ ìli làasookɛ gbɛ̃kɛwao yã́i, ì ĩada taasideɔ ń wɛ̃nadeɔ ń gbɛ̃́ pɔ́ an kã́ gàɔwa e aa ga.
A ye savãi'oa gbɛ̃́ɛi, to à wi aà musu. Sa maa oa gbɛ̃́ɛ lí kaaàguo, a kɛ báaa vĩ sɔ̃o.
À lɛkɛanɛ́ ula dà, à gɛ̃̀ aà nɔ̀sɛu lán íwa, à tàalɛaàgu lán nísiwa.
Àɔ fĩwà gɔɔpii zwãa ũɛ, iɔ dɔ aàpi asana ũ.
Dii fĩabo ma yãdɔmadeɔnɛ màa ń gbɛ̃́ pɔ́ aaì vãi o ma musuɔ.
Dii Gbãapiide, ma wɛgwa n tɔ́ yã́i, ma bɔ n maa ń n gbɛ̃kɛo yã́i.
Asa taaside wɛ̃naden ma ũ, ma pɔ yà dúuduu.
Málɛ sãalɛ lán oosi uenawa, málɛ gɛ̃zɛa lán ĩ́ana kwasɛawa.
Lɛye tò ma gbá lɛ́ sɛ́ lɔo, ma fɛ̃fɛ̃ e ma gɔ̃ wákambaau ũ.
Ma gɔ̃nɛ́ pɔ́sɔ̃sɔ̃a ũ, aaì ma gwa aa mikɛ déũdeũ.
Dɔmalɛ Dii ma Lua, ma suaba n gbɛ̃kɛ yã́i,
aai dɔ̃ kɛ́ n ɔdàa, kɛ́ ḿmɛ ń kɛ̀mɛɛ, Dii.
Tó aa ma ka, ńyɔ̃ báaadamagu, tó aa fɛ̀lɛmanɔ, wí a ń kṹ, mapi n zɔ̀blena mí pɔnakɛ.
Tɔ́ ĩ́i a gɔ̃ ma yãdɔmadeɔnɛ ula ũ, aa wida ńzĩawa lán gomusuwa.
Má Dii sáaukpa ń lɔɔ gbãao, má aà táasilɛ balu guu.
Asa ì zɛ ń wɛ̃nadeɔɛ, ì ń sí gbɛ̃́ pɔ́ lɛ́ yãdańlaɔwa.
Dii ò ma diiɛ aà zɔ̃lɛ a ɔplaai e aà aà ibɛɛɔ kɛɛ̀ aà gbadibɔ ũ.
Dii a to n iko ligua, ńyɔ̃ kible n ibɛɛɔwa Siɔna.
N gbɛ̃́ɔ ńzĩa kpama n ikokɛgɔɔ ń lousisi'ulaɔ daa. N ɛ̀waasoɔ mɔ n kĩ́i gudɔlɛia lán fíiwa.
Dii lɛgbɛ̃̀, a lɛ́ lilɛa vĩo à mɛ̀: Ńyɔ̃ɔ dɛ sa'ona ũ gɔɔpii lán Mɛkizɛdɛwaɛ.
Dii ku n ɔplaai, a kíaɔ míɔnzɔ̃ a pɔfɛ̃gɔɔ.
A tɔsi buiɔwa, an gɛɔ gupa, a dṹnia bṹu kíaɔ míɔnzɔ̃,
i swa'i mi zɛ́ lɛ́. Bee yã́ mɛ́ tò aà mi aɔ daa ía.
Àleluya! Má Dii sáaukpa ń nɔ̀sɛmɛndoo ń gbɛ̃maaɔ sãnu balu guu.
Dii yãkɛaɔ zɔ̃ɔ, gbɛ̃́ pɔ́ à kàńguɔ ì a wàaipa.
Aà yãkɛaɔ bɛɛɛ ń gawio vĩ, aà yãkɛa a zɛ́wa láaa vĩo.
Dii tò a yãbɔnsaɛkɛaɔ dɔ̀wágu, a sùuu ń sósobio vĩ.
Ì blɛ kpa a vĩakɛnaɔwa, aà bàakuańnɔ yã́ lí sãaaguo.
À a gbãa ɔ̀lɔ a gbɛ̃́ɔnɛ yãkɛa guu, à buipãleɔ bùsuɔ kpàmá.
Yã́ pɔ́ a kɛ̀ɔ náai vĩ mɛ́ a zɛvĩ, yã́ pɔ́ a dìlɛɔ sĩana vĩ píiɛ.
Yã́piɔ zĩ́naɔ pɛ́lɛa gɔɔpii, ì yãkɛ a zɛ́wa náai guu.
À suabana zĩ̀ à a gbɛ̃́ɔ bò, aà bàa kúńnɔ gɔɔpii. Aà tɔ́ kua adoa mɛ́ ì to vĩa ń kṹ.
Vĩakɛa Diiɛ mɛ́ ɔ̃nɔ zĩ́na ũ, gbɛ̃́ pɔ́ ì vĩakɛɛ̀ wɛzɛ̃ gbãa. Aà táasilɛa aɔ láaa vĩo.
Àleluya! Báaaden gbɛ̃́ pɔ́ Dii vĩa vĩ, mɛ́ Diipi yãdilɛaɔ ì kaaàgu ũ.
Aà nɛ́ɔ gɔ̃ gbãadeɔ ũ ń bùsuu, asa nɔ̀sɛpuade buiɔá báaadeɔnɛ.
Pɔ́mɔama ń àizɛɛo di aà bɛɛ, aà yãkɛa a zɛ́wa láaa vĩo.
Baa gusiau gu ì pu gbɛ̃maaɔnɛɛ, nɔ̀sɛpuade pɔ́ sùuu ń sósobio vĩɔ.
Gbɛ̃́ pɔ́ gbɛ̃kɛ vĩ ì pɔ́ sɛ̃anɛ́, ì a yã́ɔ kɛ a zɛ́wa, yã́ ì bɔɛ̀ maaɛ.
Gbɛ̃maa lí fu bauo, aà yã́ aɔ dɔńguɛ gɔɔpii.
Bao ĩ́i lí aà vĩakũo, aà sɔ̃ ìɔ dilɛa, ìɔ Dii náai vĩ.
Aà sɔ̃ lí vĩo, vĩa lí aà kũo, e à gɛ tidɔò a ibɛɛɔla.
Ì pɔ́ fã́ɛ taasideɔnɛ, aà yãkɛa a zɛ́wa láaa vĩo. Aà mi ìɔ daa ía ń gawioɛ.
Gbɛ̃vãi líɔ ye aà ea yã́io, ì lɛ́sakãaàzi, ì lɔ̀ɔ gá. Yã́ pɔ́ vãikɛna wɛ́ dɔi ì midɛwàɛ.
Àleluya! Dii zɔ̀blenaɔ, à aà táasilɛ, í aà tɔbɔ!
Gbɛ̃́pii Dii sáaukpa za gbã e gɔɔpii.
Gbɛ̃́pii Dii tɔbɔ sɛa za ĩatɛ̃bilɛa e a gɛ̃kpɛukĩi.
Dii ku musu, a dɛ bui píila, à tɔbɔ̀ e à mà musua.
Gbɛ̃e i ka Dii wá Luawao, a zɔ̃lɛa báawa musu.
Ì wɛ́kpalɛ zĩ́lɛ, ì musu ń tɔɔlɛo gwa.
Ì yɛ̃̀ɛɛsaideɔ bɔ bùsutiu, ì ń fɛlɛ, ì wɛ̃nadeɔ bɔ túfuu, ì ń sɛ́ lɛsĩ.
Ì ń da kíabuiɔ guu, anzĩa gbɛ̃́ kíabuiɔ guu.
Ì to fĩi nɛ́ bɔbɔ, i gɔ̃ nɛade pɔnade ũ. Àleluya!
Kɛ́ Isailiɔ bɔ̀ Egipi, kɛ́ Yakɔbu buiɔ bɔ̀ bui zĩ̀loɔ guu,
Yuda bùsu gɔ̃̀ Dii kúkĩi ũ, Isaili bùsu gɔ̃̀ aà kiblekĩi ũ.
Ísia Tɛ̃a è ɔ̃ à bàalɛ̀, Yuudɛ̃ í kpɛkpà.
Gbɛ̀sĩsĩɔ vĩ̀vĩ lán sãɔwa, sĩ̀sĩɔ ɔyaayè lán bleɔwa.
Ísia, bɔ́mɛ n le n bàalɛ̀i? Yuudɛ̃, àkɛa n kpɛkpài?
Gbɛ̀sĩsĩɔ, bɔ́yãi a vĩvĩ lán sãɔwai? Sĩ̀sĩɔ, àkɛa a ɔyaayè lán bleɔwai?
Dṹnia, lualua Dii mɔa guu, dee Yakɔbu Luapi aɛ.
À gbɛsi kɛ̀ ibɔkĩi ũ, à gbɛkão lìlɛ nibɔna ũ.
I kɛ wá tɔ́ mɛ́ a bɔo Dii, i kɛ wá tɔ́ mɛ́ a bɔo. Ǹ nzĩa tɔbɔ n gbɛ̃kɛ ń n náaio yã́i.
Àkɛa buipãleɔ ì wá la aa mɛ wá Lua kú má niɛi?
Wá Lua ku musu, yã́ pɔ́ a yei ì kɛɛ.
Aa ń diiɔ pì ń ã́nusuo ń vuao, gbɛ̃nazĩna ɔgbɛɛ.
Aa lɛ́ vĩ, aali yã'oo, aa wɛ́ vĩ, aali gu'e sɔ̃o.
Aa swã́ vĩ, aali yãmao, aa ní vĩ, kási aali pɔ́ gĩmao.
Aa ɔ vĩ, aali kã́ pɔ́wao, aa gbá vĩ, kási aali táa'oo. Aali kolokɛkɛo.
An pinaɔ gɔ̃ńwaɛ ń gbɛ̃́ pɔ́ lɛ́ ń náaikɛɔ.
Isailiɔ, à Dii náaikɛ! Ɔ̃mɛ á sɛ̀ngbao ũ, ì dɔálɛ.
Aalona buiɔ, à Dii náaikɛ! Ɔ̃mɛ á sɛ̀ngbao ũ, ì dɔálɛ.
Dii vĩakɛnaɔ, à Dii náaikɛ! Ɔ̃mɛ á sɛ̀ngbao ũ, ì dɔálɛ.
Wá yã́ lí sã́ Diiguo, a báaadawágu. A báaada Isaili buiɔgu, a báaada Aalona buiɔgu.
Dii a báaada a vĩakɛnaɔgu, nɛ́fɛ̃nɛn gbɛ̃zɔ̃ɔ.
Dii kã́fĩakɛɛ́, ápiɔ ń á nɛ́ɔ.
Dii mɛ́ a báaadaágu, musu ń tɔɔlɛo Kɛnapi.
Musuá Dii bɛɛ, ɔ̃ à tɔɔlɛ nà gbɛ̃nazĩnaɔnɛ ń ɔzĩ.
I kɛ gɛɔ mɛ́ lí Dii táasilɛo, gbɛ̃́ pɔ́ kú bɛdauɔ ìɔ ku kílikiliɛ.
Wápiɔ, wáɔ Dii sáaukpa za gbã e gɔɔpiiɛ. Àleluya!
Má ye Diizi, asa à ma yãmàɛ, à ma wiilɛawa mà.
Máɔ aà sísi e ma wɛ̃ni lɛ́uɛ, kɛ́ à swãdɔ̀mazi yã́i.
Ga fùa kpàmɛɛ yãa, má kú yeelɛa zɔ̃ɔ guu, taasi ń pɔsiao tɔ̃̀a.
Ɔ̃ ma lɛzù Diizi ma mɛ̀: Dii, n yã́ na, ma misi.
Dii sùuu vĩ mɛ́ a maa, wá Lua sósobi vĩ.
Dii ì yɛ̃̀ɛɛsaideɔ dɔ̃́a. Kɛ́ ma gɔ̃ dɔ̀lɔlɔ, à ma suabà.
Ma nɔ̀sɛ aɔ nínia sa, asa Dii yãmaakɛ̀mɛɛ.
Dii ma bɔ ga lɛ́zĩ, à wɛ́'i gògomɛɛ, i to ma gɛ̃nalɛ̀o,
kɛ́ màɔ ku dṹnia guu, míɔ bɛ aà aɛ.
Kɛ́ taasi tɔ̃̀a, ma gɔ̃ búɛbuɛ. Ma aà náaikɛ̀, ɔ̃ ma yã'ò.
Gili gɛ̃̀magu ma mɛ̀: Gbɛ̃e mɔafilisaio.
Bɔ́ má fĩaboò Diiɛ maa pɔ́ a kɛ̀mɛɛ píi yã́ musui?
Má Dii gbɛ̃́ suabaa imibɔ sɛ musu, mí aà sísiò.
Má lɛ́ pɔ́ má kɛ̀ Diiwaɔ fĩabo aà gbɛ̃́ɔ wáa píi.
Dii yãmanaɔ gaa gbiaɛ̀.
Dii, n yã́ na, n zɔ̀blenan ma ũ. Nɔɛ pɔ́ zɔblènɛ nɛ́n ma ũ, n ma bɔ bau.
Má sáaukpa sa'oma, mí ń sísiò, Dii.
Má lɛ́ pɔ́ má kɛ̀ Diiwaɔ fĩabo aà gbɛ̃́ɔ wáa píi.
Má fĩaboɛ̀ aà ua Yelusalɛũ. Àleluya!
Bui píi, à Dii táasilɛ, bùsu píi gbɛ̃́ɔ, à aà tɔbɔ,
asa a gbɛ̃kɛ vĩwanɔ à kɛ̀ zài. Dii náai vĩ gɔɔpiiɛ. Àleluya!
À Dii sáaukpa, asa a maa, aà gbɛ̃kɛ láaa vĩo.
Isailiɔ o, aà gbɛ̃kɛ láaa vĩo.
Aalona buiɔ o, aà gbɛ̃kɛ láaa vĩo.
Aà vĩakɛnaɔ o, aà gbɛ̃kɛ láaa vĩo.
Ma lɛzù Diizi ma yeelɛa guu, ɔ̃ a wèa à ma gba dɛ̀ɛpookĩi.
Dii kumanɔ, vĩa a ma kũo, bɔ́ gbɛ̃nazĩna a fɔ̃ kɛmɛɛi?
Dii kumanɔ ma dɔnlɛde ũ, má tidɔ ma ibɛɛɔlaɛ.
Naa Diizi maa dɛ gbɛ̃nazĩna náaikɛala.
Naa Diizi maa dɛ gbãadeɔ náaikɛala.
Bui píi lìamazi, ɔ̃ ma ń kwɛ́ ń Dii tɔ́o.
Aa lìamazi ɔplaai ń zɛɛo, ɔ̃ ma ń kwɛ́ ń Dii tɔ́o.
Aa fĩ̀a lán zɔdaɔwa, ɔ̃ aa mìdɛ lán sɛ̃̀ tɛ́kũawa, ma ń kwɛ́ ń Dii tɔ́o.
Aa ɔzɔ̃̀mazi pãsĩpãsĩ, má ye lɛ́lɛi, ɔ̃ Dii dɔ̀malɛ.
Dii mɛ́ ma gbãa ũ, aà táasi mi lɛ́, à gɔ̃̀ ma Suabana ũ.
À ma, kúkua dɔ gbɛ̃maaɔ bòou, Dii ɔplaa gbãa zĩkɛ̀.
Dii ɔplaa dɔa musu, Dii ɔplaa gbãa zĩkɛ̀.
Má gao, máɔ kuɛ, míɔ Dii yãkɛaɔ galikɛ.
Dii ma swãgàga maamaa, ãma i to ga ma sɛo.
À gbɛ̃́ suabaa bɔlɛ gbaɔ wɛ̃mɛɛ mà gɛ̃ mà Dii sáaukpa.
Dii ua bɔlɛ kɛ, gbɛ̃maaɔ mɛ́ ì gɛ̃u.
Ma n sáaukɛ̀ Dii, asa ń wèa, n gɔ̃ ma Suabana ũ.
Gbɛ pɔ́ ɛ̃bonaɔ pãkpài mɛ́ gɔ̃̀ gbɛɔ mide ũ.
Dii mɛ́ bee kɛ̀, ɔ̃ à kɛ̀wɛ̃ɛ yãbɔnsaɛ ũ.
Gɔɔ pɔ́ Dii dìlɛn kɛ. Wà pɔnakɛu wà yáalɔ.
N yã́ na Dii! Wá suaba! Suɛ Dii! Wá daɛ ń gòmio!
Báaaden gbɛ̃́ pɔ́ lɛ́ mɔ́ ń Dii tɔ́o ũ, kua Dii ua wálɛ gbãakpanzi.
Dii mɛ́ Lua ũ, à gupùwɛ̃ɛ. À ba dɔdɔ sa'obɔɔwa, í poo gbagbakĩizi.
Ma Luan n ũ, má n sáaukpa, ma Lua, má n tɔbɔ.
À Dii sáaukpa, asa a maa, aà gbɛ̃kɛ láaa vĩo.
Báaadeɔn gbɛ̃́ pɔ́ aa ku tàaesai aa Dii ikoyã kũaɔ ũ.
Báaadeɔn gbɛ̃́ pɔ́ aaì Dii yã'onɛ ma aaì aà kĩ́i wɛɛlɛ ń nɔ̀sɛmɛndooɔ ũ.
Aali yãkpaanlakɛo, aaì aà dɔ̀ɔ sɛ́.
N n ɔtondɔkĩi ɔ̀lɔwɛ̃ɛ, kɛ́ wàɔ tɛi ń laaio.
Má ye màɔ ku ma dɔ̀ɔwaɛ, míɔ n yãdilɛnɛɔ kũa.
Tó má n yãdilɛaɔ kũa píi, bee a to wí ma kũo.
Gɔɔ pɔ́ málɛ n yãmaapiɔ dada, má n sáaukpa ń nɔ̀sɛpuaoɛ.
Máɔ n yãdilɛnɛɔ kũaɛ, ńsu ma to we míɔmiɔo.
Kpelewa ɛ̀waaso a kɛ àɔ ku gbãlɛsaii? Sema aà yãkɛa kpaaĩ ń n yã́o.
Málɛ n kĩ́i wɛɛlɛ ń nɔ̀sɛmɛndoo, ńsu to mà pãalɛ n yãdilɛaɔnɛo.
Ma n yã́ dà ma sɔ̃ guu, kɛ́ másu duunakɛnɛo yã́i.
Ma n sáaukɛ̀, Dii, ǹ n yãdilɛnɛɔ damɛɛ.
N ikoyã pɔ́ bɔ̀ ń lɛ́uɔ píi, má dau siu nɛ́ɛ.
Málɛ pɔnakɛ ń n yã'onɛɔ lá wì kɛ ń àizɛɛowa.
Málɛ n ɔtondɔkĩi wàaipa, ma làasoo ku n kɛkɛáɔwa.
Ma pɔ kɛ̀na n yãdilɛaɔwa, n yã́ a sãmaguo.
Yãmaakɛ mapi n zɔ̀blenaɛ, mí e màɔ ku màɔ n yã́ kũa.
Ma wɛ́ kɛ̃́mɛɛ, kɛ́ mà wɛsi n ikoyã bɔnsaɛɔlɛ.
Bɔ̀mɔn ma ũ dṹnia guu, ńsu ǹ n yãdilɛaɔ ulɛmɛɛo.
N ikoyãɔ nidɛa gɔɔpii mɛ́ tò ma nisĩna vùa.
Ni waladeɔ lele, ni láaikɛmá, gbɛ̃́ pɔ́ pã̀alɛ n yãdilɛaɔnɛpiɔ.
Ma bɔ sɔ̃́sɔ̃a ń sa pɔ́ aaì kamaguou, asa má n yã'onɛɔ kũaɛ.
Baa kɛ́ kíaɔ zɔ̃̀lɛ lɛkpàaĩmazi, ma làasoo aɔ ku n yãdilɛnɛɔwaɛ.
N yã'onɛɔ mɛ́ ì ma pɔ kɛ na, n yã́pi mɛ́ ì lɛdaa.
Ma nisĩna naa líwa. Ma misi lá ń òwa.
Ma a yãkɛaɔ dɔ̀dɔnɛ, ɔ̃ ń wèa. Ǹ n yãdilɛnɛɔ damɛɛ.
To mà n ɔtondɔkĩiɔ dɔ̃, ma làasoo iɔ ku n yãbɔnsaɛɔwa.
Kua pɔsiau ma nɔ̀sɛ ɔ́ɔlɔ̀. Ma gba gbãa lá ń òwa.
Ma kɛ̃ sã́sãzɛwa, ní ma gba zɛ́ mà zɛ ń n ikoyão.
Ma sĩana zɛ́ sɛ̀, ma sɔ̃ ìɔ ku n ikoyãwa.
Má n yã'onɛɔ kũa ɔplapla. Dii, ńsu to wí ma kũo.
Má wãa ń n yãdilɛaɔ, asa n ma sɔ̃ dàmɛɛ doũɛ.
Dii, ǹ n yãdilɛnɛɔ zɛ́ ɔlɔmɛɛ màɔ kũa e ma wɛ̃ni lɛ́u.
Ma gba ɔ̃nɔ màɔ n ikoyã kũa, míɔ zĩkɛwà ń nɔ̀sɛmɛndoo.
Ma da n yãdilɛaɔ zɛ́u, asa bee mɛ́ ì kamagu.
To ma sɔ̃ ta n yã'onɛɔwa, asu tá gbɛ̃ble'aiwao.
To ma wɛma pɔ́ gianaɔla, ma lɛ́ ń láo n zɛ́ guu.
Yã́ pɔ́ ń ò kɛ mapi n zɔ̀blenaɛ, lɛ́ pɔ́ ń gbɛ̃̀ n vĩakɛnaɔnɛpi.
To sɔ̃́sɔ̃a pɔ́ má a vĩa vĩ gɛ̃ ma swã́ kpɛ, asa n yãkɛkɛa maaɛ.
Má ye n ɔtondɔkĩii fá, ma lɛ́ ń láo n maakɛa guu.
Dii, mɔ gbɛ̃kɛkɛmɛɛ, ma suaba lá ń òwa,
mí yã́zãsi ma sɔ̃̀sɔ̃nawa, asa málɛ n yã́ náaikɛ.
Ńsu to màɔ ku sĩana'oanɛ́ saio, asa n ikoyãɔ ɔ̃ ma wɛ́ dɔi.
Máɔ n ikoyãɔ kũa za gbã e gɔɔpiiɛ,
míɔ bɛ ma laaiwa, asa ma n ɔtondɔkĩi wɛ̀ɛlɛɛ.
Má n yã'onɛɔ o kíaɔnɛ, wí a ma kũo.
N yãdilɛaɔ ì ma pɔ kɛ na, asa má ye yã́piɔiɛ.
Má ye n yãdilɛaɔi ɔ̃ ma ɔdɔi, mi làasookɛ n yãdilɛnɛɔwa.
To yã́ pɔ́ ń ò n zɔ̀blenaɛ dɔngu, asa ń tò ma wɛ́ dɔiɛ.
Ma nɔ̀sɛ ì níni ma taasikɛa guu, asa n yã́ mɛ́ ì ma lɛ́ ń láo.
Waladeɔ lɛ́ ma yáalɔ maamaaɛ, ń beeo má pãalɛ n ikoyãɛo.
Mi làasookɛ n ikoyã yãaɔwa, ɔ̃ aaì ma nɔ̀sɛ nínimɛɛ, Dii.
Ma pɔ ì pa maamaa vãikɛnaɔ pãkpaa n ikoyãi yã́i.
Mi lɛsi n yãdilɛnɛɔ musu ma kua dṹniau bɔ̀mɔ ũ guu.
N yã́ ìɔ dɔmagu gwã́, Dii, ɔ̃ miɔ n ikoyãɔ kũa.
Má yã́ beeɔ dɔ́ɛ dɔ̃, asa miɔ n ɔtondɔkĩi gwaɛ.
Dii mɛ́ ma baa ũ, ma lɛgbɛ̃̀ ma mɛ̀ má n yãma.
Mi awakpanɛ ń nɔ̀sɛmɛndoo, sùuukɛmanɔ lá ń òwa.
Ma a yãkɛaɔ gwà, ɔ̃ ma n yã́zɛ sɛ̀.
Máɔ wãa, má zɛzɛo, má n yãdilɛaɔ da.
Baa tó gbɛ̃vãiɔ ba lìamazi, n ikoyãɔ sãmaguo.
Mi fɛlɛ mà n sáaukpa wɛɛdo n ikoyã maapiɔ musu.
N vĩakɛnaɔ gbɛ̃nan ma ũ, gbɛ̃́ pɔ́ aaì n ɔtondɔkĩi gwaɔ.
Dii, n gbɛ̃kɛ dṹnia pà. Ǹ n yãdilɛnɛɔ damɛɛ.
N maakɛ̀ mapi n zɔ̀blenaɛ, lá ń òwa, Dii.
Wɛzɛ̃ ń dɔ̃ao damɛɛ, asa ma n yãdilɛaɔ sìɛ.
E ǹyɔ̃ gɛ́ ɔtɔ̃ɔlɛia, má sã́sãaɛ, ãma tiasa má n yã́ kũa.
Ń maa mɛ́ ni yãmaakɛ. Ǹ n yãdilɛnɛɔ damɛɛ.
Baa kɛ́ waladeɔ yã́sia lì wa nànaa, miɔ n ɔtondɔkĩi gwa ń nɔ̀sɛmɛndooɛ.
An swã́ yìaa, aa sɔũkũ̀, mapi sɔ̃ ma pɔ na n ikoyãwa.
N ɔtɔ̃ɔlɛaa kɛ̀ maaɛ, asa ma e ma n yãdanɛɔ dàdaɛ.
Ikoyã pɔ́ lɛ́ bɔ n lɛ́u maamɛɛ dɛ vua ń ã́nusu ɔwatɛ̃ ɔ̀aa sɔoɔla.
N ɔ mɛ́ ma ikàsa, ɔ̃ n ma kɛ. Ma gba ɔ̃nɔ mà n yãdilɛaɔ dada.
Tó n vĩakɛnaɔ ma e, an pɔ ì kɛ na, asa n yã́ ɔ̃ ma wɛ́ dɔi.
Dii, má dɔ̃ kɛ́ n ikoyãɔ maa, kɛ́ ń náai vĩ yã́i ɔ̃ n ɔtɔ̃̀ɔlɛa.
Gbɛ̃kɛkɛmɛɛ, ma nɔ̀sɛ i níni, lá ń ò mapi n zɔ̀blenaɛwa.
Mɔ ǹ wɛ̃nadɔ̃mɛɛ màɔ ku aafia, asa n ikoyãɔ mɛ́ ma pɔnakɛbɔ ũ.
To wí waladeɔ kṹ, asa aa yãdɔ̀aɛ, mí làasookɛ n ɔtondɔkĩiwa.
To n vĩakɛnaɔ mɔ ma kĩ́i, gbɛ̃́ pɔ́ aa n yã'onɛ dɔ̃piɔ.
To màɔ ku tàaesai n yã́ɔ musu, kɛ́ wí su ma kũo yã́i.
Ma sɔ̃anzi ǹ ma suaba e ma nisĩna lòo, n yã́ ɔ̃ ma wɛ́ dɔi.
Ma wɛdɔ̀dɔ n lɛgbɛ̃ai e ma wɛ́ wò, bɔɛ ńyɔ̃ ma nɔ̀sɛ nínimɛɛi?
Má dɛ lán báa bɔ̀ɔ pɔ́ tɛ́zãna màwaɛ, ń beeo n yãdilɛnɛɔ lí sãmaguo.
Mapi n zɔ̀blena máɔ n dã e bɔɛ ni? Bɔɛ ńyɔ̃ ĩada ma wɛ̀lɛɔwai?
Waladeɔ ì ɛyɔ̃mɛɛ, an yã́ lí kɔ̃'e ń n ikoyãoo.
N yãdilɛaɔ píi náai vĩ. Dɔmalɛ, asa wàlɛ ĩadaa pãɛ.
À gɔ̃̀ yɔɔ aa ma bɔ dṹniauɛ, mapi sɔ̃ mi n ɔtondɔkĩi tó weo.
Ma lɛ́ ń láo n gbɛ̃kɛ yã́i, mí n yã'onɛ ma.
Dii, n yã́ ìɔ ku gɔɔpiiɛ, a zĩ́napɛlɛa musu n bɛ.
Ń náai vĩ wɛ̃ ń wɛ̃o, n dṹnia kàlɛ, ɔ̃ a ku.
N ikoyãɔ mɛ́ tò pɔ́pii kú gbã, asa pɔ́pii misiilɛanɛ.
Tó n ikoyã mɛ́ ma pɔnakɛbɔ ũo, dɔ̃ ma mìdɛ ma taasikɛa guu.
N ɔtondɔkĩi a sãmagu bauo, asa a sabai ɔ̃ n ma lɛ ń láo.
N pɔ́n ma ũ, ma suaba, asa miɔ n ɔtondɔkĩi wɛɛlɛɛ.
Gbɛ̃vãiɔ lɛ́ ma wɛ, ɔ̃ ma laai ku n yã'onɛɔwa.
Má è pɔ́pii maa lɛ́ kuɛ, ãma n yãdilɛaɔ zɔ̃ɔ lɛ́ vĩo.
Má ye n ikoyãi à kɛ̀ zài, miɔ làasookɛwà gɔɔpiiɛ.
N yã́ tò ma ɔ̃nɔ dɛ ma ibɛɛɔla, asa a ku ma sɔ̃u gɔɔpiiɛ.
Ma wɛzɛ̃ dɛ ma yãdanɛdeɔla, asa ma làasoo ìɔ ku n yã'onɛɔwaɛ.
Ma ɔ̃nɔ dɛ maezɔ̃ɔɔla, asa miɔ n ɔtondɔkĩiɔ gwaɛ.
Mi gbápɛlɛ zɛ́ vãie guuo, kɛ́ mà e màɔ n yã́ kũa yã́i.
Mi kɛ̃ n ikoyãɔwao, asa ḿmɛ ń dàmɛɛ.
N yã́ɔ namɛɛ à kɛ̀ zài, a na dɛ zɔ́a ma lɛ́u.
N ɔtondɔkĩi ì ma gba ɔ̃nɔ, a yã́i tò má za sã́sãzɛ píiu.
N yã́ mɛ́ filia ũ ma gbázĩ, ì gupumɛɛ zɛ́u.
Ma lɛgbɛ̃̀ ɔ̃ ma kpalɛ ma siwà, ma mɛ̀ máɔ zĩkɛ n ikoyãɔwaɛ.
Ma taasikɛa kɛ̀ zài, Dii. Ma lɛ́ ń láo lá ń òwa.
To n sáau pɔ́ málɛ kpá kángu, ní n ikoyãɔ damɛɛ, Dii.
Gɔɔpii miɔ ku ga lɛ́zĩɛ, ń beeo n ikoyãɔ lí sãmaguo.
Vãikɛnaɔ baikpàmɛɛ, kási mi zã n ɔtondɔkĩiwao.
N yã'onɛɔá ma pɔ́ɛ gɔɔpii, aaì to ma pɔ kɛ na.
Ma a sɔ̃ kpà n yãdilɛnɛɔwa, máɔ kũa gɔɔpii e ma wɛ̃ni lɛ́uɛ.
Má za nɔ̀sɛmɛmpladeɔgu, má ye n ikoyãi.
Ḿmɛ ń ma ulɛkĩi ń ma sɛ̀ngbaoo ũ, n yã́ ɔ̃ ma wɛ́ dɔi.
À gomala vãikɛnaɔ, kɛ́ mà zĩkɛ ma Lua yãdilɛaɔwa.
Ǹyɔ̃ ma kũa lá ń òwa, míɔ ku, ńsu to tãmaa ma nɛo.
Ǹyɔ̃ dɛ ma gbãa ũ, míɔ aafia, ma wɛ́ iɔ pɛ n yãdilɛnɛwa láasai.
Ɔzɔ̃ gbɛ̃́ pɔ́ pã̀alɛ n yãdilɛnɛɛi, an mɔafiliyã a àikɛnɛ́o.
Ni dṹnia vãikɛnaɔ waa bìsa ũ, a yã́i tò má ye n yã'onɛi.
Má n vĩa vĩ, ma mɛ ì seenata, n ikoyãɔ ì to vĩa ma kũ.
Ma yãkɛ̀ a zɛ́wa wásawasaɛ, ńsu ma to ma ĩadamadeɔnɛo.
Kpɛ́gaausi mapi n zɔ̀blenaɛ, ńsu to waladeɔ ma wɛtão.
Ma wɛ́ dɔ n dɔnlɛi e ma wɛ́ wò, má sɔ̃́anzi ǹ ma suaba lá ń òwa.
Yãkɛmɛɛ n gbɛ̃kɛ guu, ní n yã́ da mapi n zɔ̀blenaɛ.
N zɔ̀blenan ma ũ, ma gba ɔ̃nɔ, kɛ́ mà n yã'onɛɔ yáasi dɔ̃.
N yãkɛgɔɔ kà, Dii, wàlɛ bɔ n ikoyã kpɛ.
Má ye n yãdilɛaɔi dɛ vuaa, baa vua baasaa.
Má è n ɔtondɔkĩi maa, a yã́i má za sã́sãzɛ píiu.
N yã'onɛɔ dɛmɛɛ yãbɔnsaɛ ũ, Ayãmɛto má dà ma sɔ̃u.
N yã́ bɔɔlɛkɛa ì gupunɛ́, ì nɔ̀sɛdoũdeɔ gba ɔ̃nɔ.
Ma lɛ́ ɛlɛa, málɛ we fòofoo, asa n ikoyãɔ ni lɛ́ ma dɛɛ.
Ma wɛgwa, sùuukɛmanɔ, lá ni kɛ gbɛ̃́ pɔ́ ye n tɔ́iɔnɛwa.
Ma dazɛwa lá ń òwa, ńsu to yãvãie kibleao.
Ma bɔ gbɛ̃́ taiinkɛnaɔ ɔzĩ, kɛ́ màɔ n ɔtondɔkĩi gwa.
Mapi n zɔ̀blena wɛgwa, ní tó mà n yãdilɛnɛɔ dɔ̃.
Wɛ́'i lɛ́ bàalɛ ma kùawa, kɛ́ wa n ikoyã kũao yã́i.
Dii, ń maa, n yãkɛkɛaɔ zɛvĩ.
N n yã́ɔ dìlɛ a zɛ́wa, aa náai vĩ maamaaɛ.
N yã́ lɛ́ kɛ ma ibɛɛɔnɛ yãe ũo, ɔ̃ a yã́ lɛ́ ma dɛ.
Wa è n yã́ sãa vĩo, mapi n zɔ̀blena, má yei maamaaɛ.
Pɔen ma ũo, wì sakamagu, ń beeo n ɔtondɔkĩi lí sãmaguo.
N yã́ ìɔ zɛvĩ gɔɔpiiɛ, n ikoyã sĩana vĩ.
Taasi n yã'ɔ̃mao ma le, ãma n yãdilɛaɔ mɛ́ ma pɔnakɛbɔ ũ.
N yã'onɛɔ maa gɔɔpiiɛ, ma gba ɔ̃nɔ kɛ́ màɔ ku.
Mi n sísi ń nɔ̀sɛmɛndoo, wea Dii, míɔ n yãdilɛnɛɔ kũa.
Mi lɛzunzi, ma suaba, míɔ n yã'onɛɔ kũa.
Mi fɛlɛ gudɔsai mà wiilɛma, n yã́ ma wɛ́ dɔi.
I lí na ma wɛ́u gwãasĩnao, kɛ́ mà e làasookɛ n yã́wa yã́i.
Ma yãma n gbɛ̃kɛ yã́i, Dii, ma lɛ́ ń láo lá n ikoyã'òwa.
Gbɛ̃́ pɔ́ lɛ́ lɛkpaaĩmaziɔ kãi, aa zã̀ ń n ikoyão.
Ń kumanɔ kãi, Dii, n ikoyã píi sĩana vĩ.
Má dɔ̃̀ n yã'onɛɔwa à gɛ̃̀gɛ̃, kɛ́ ń dìlɛ àɔ ku gɔɔpii yã́i.
Ma taasi gwa, ní ma suaba, asa n ikoyã i sãmaguo.
Zɛmanɔ, ní ma bɔ, ma lɛ́ ń láo lá n a lɛgbɛ̃̀wa.
N dɔnlɛ zã̀ ń vãikɛnaɔ, asa aali n yãdilɛnɛɔ wɛɛlɛo.
Ń sósobi vĩ zɔ̃ɔ, Dii, ma lɛ́ ń láo lá n ikoyã'òwa.
Ma ĩadamadeɔ ń ma wɛ̀lɛɔ dasi, ãma mi pãalɛ n yã'onɛɔnɛo.
Má ye n náaikɛnsaiɔ gĩyãio, kɛ́ aaliɔ n yã́ kũao yã́i.
Gwa lá má ye n ɔtondɔkĩii. Dii, ma lɛ́ ń láo n gbɛ̃kɛ yã́i.
N yã́pii zĩ́naá sĩanaɛ, n ikoyãɔ maa, aa láaa vĩo.
Gbãadeɔ ì ĩadaa pã, ãma n yã́ ɔ̃ má a vĩa vĩ.
Mi pɔnakɛ ń n lɛgbɛ̃ao, lán gbɛ̃́ pɔ́ àizɛɛ zɔ̃ɔ kɔ̃mpawa.
Má za mɔafiliu, má ye a yã́io, n ikoyã má yei.
Miɔ n táasilɛ gɔɔ do gɛ̃n soplapla kɛ́ n ikoyãɔ maa yã́i.
Gbɛ̃́ pɔ́ ye n ikoyãiɔ aafia zɔ̃ɔ, yãe lí tó aa fùo.
Ma wɛ́ dɔi ǹ ma suaba, Dii, mi zĩkɛ n yãdilɛaɔwa.
Má n yã'onɛɔ kũa ń nɔ̀sɛo, má yei maamaaɛ.
Mi n ɔtondɔkĩi gwa, mi n yãma, asa ma kɛkɛá píi kú n ɔzĩɛ.
To ma wiilɛa kama, Dii, ma gba ɔ̃nɔ lá ń òwa.
To ma wabikɛa n le, ma suaba lá n a lɛgbɛ̃̀wa.
N táasilɛa aɔ dɔ ma lɛ́uɛ, asa ni n yãdilɛnɛɔ damɛɛ.
Má lɛsi n lɛgbɛ̃a musu, asa n yãdilɛaɔ maa píiɛ.
Ǹyɔ̃ kú ń dɔamalɛ sɔuo, asa ma zɛ ń n ɔtondɔkĩioɛ.
Málɛ a nidɛ ǹ ma suaba, Dii, n ikoyã mɛ́ ma pɔnakɛbɔ ũ.
To màɔ ku, míɔ n táasilɛ, to n ikoyãɔ aaɔ ma kũa.
Ma liaa lán sã pɔ́ sã̀sãwa, mapi n zɔ̀blena, ma wɛɛlɛ, asa n yã́ɔ i sãmaguo.
Ma kua yeelɛa guu ma wiilɛ̀ Diizi, ɔ̃ à ma yãmà.
Ma si yã́siadeɔ yãdɔmawa ń mɔafilide yã́o.
Mɔafilide, kpelewa Lua a sɛnnɔi? Bɔ́ a fĩaboonɛi?
Gɔ̃sa gbãa kà lɛnaɔ ń sɛ̃́ sĩsĩ wãao.
Waiyoo mapi kua Mɛsɛkiɔ guu, zɔ̃lɛa Kedaaɔ zwã̀akpɛu.
Ma zɔ̃lɛ gbɛ̃́ pɔ́ za aafiauɔ guu à gɛ̃̀gɛ̃.
Yãkelesaiden ma ũ, tó ma a yã'ò, sòle aaì fɛlɛò.
Ma wɛ́ dɔ gbɛ̀sĩsĩɔ kĩ́i oi, gu pɔ́ ma dɔnlɛ ì bɔu.
Ma dɔnlɛ ì bɔ Dii kĩ́iɛ, aàpi mɛ́ musu ń zĩ́lɛo kɛ̀.
A to à gɛ̃nalɛo, i lí kpá á dɔ̃̀analao.
I lí Isailiɔ dɔ̃̀ana lɛo, ìli i'oo.
Dii mɛ́ á dɔ̃̀ana ũ, Dii dɛɛ́ ue ũ á ɔplaai.
Ĩatɛ̃ a á lɛ́ fãanɛo, mɔvua a dɔwá gwã́o.
Dii a á sí vãi píiwa, a á wɛ̃ni dɔ̃́aɛ́.
Dii a á dɔ̃́a á gɛa guu ń á suao za gbã e gɔɔpii.
Kɛ́ wa òmɛɛ wà gɛ́ Dii ua, ma pɔ kɛ̀na.
Wa ka Yelusalɛũ sa, wá zɛa a bĩ́ibɔlɛu.
Wà Yelusalɛũ kàlɛ, wa nànakɔ̃wa gíũgiũ.
Wekĩi Isaili buiɔ ì gɛ̃u, bui pɔ́ Dii sɛ̀piɔ. Aaì gɛ́ Dii sáaukpai, lá a dìlɛnɛ́wa.
We wà kía yã́gɔ̃gɔ̃baaɔ kpàlɛu Davidi buiɔ báaɔ ũ.
À wabikɛ Lua à Yelusalɛũ gba aafia à mɛ: Gbɛ̃́ pɔ́ yeiɔ aaɔ ku niɛniɛ,
aafia iɔ ku a bĩ́i guu, a gudɔ̃akĩiɔ iɔ ku yãkelesai.
Ma gbɛ̃́ɔ ń ma gbɛ̃naɔ yã́i má o, Lua Yelusalɛũ gba aafia.
Dii wá Lua kpɛ́ yã́i má maa wabikɛɛ̀.
Ma wɛsɛ̀ málɛ n kĩ́i gwa gu pɔ́ ń zɔ̃lɛau báawa musu.
Lá zɔ wɛ́ ìɔ dɔ pɔ́i a dii ɔzĩ, mɛ́ zɔnɔɛna wɛ́ ìɔ dɔ nɔɛ pɔ́ a vĩzi, màa wá wɛ́ ìɔ dɔ Dii wá Luazi, e aà gɛ wá wɛgwaò.
Wá wɛgwa Dii, wá wɛgwa, asa gbɛ̃́ɔ sakaawágu wá wã́ maamaaɛ.
Namablenaɔ wá láanikɛ̀, waladeɔ sakàwágu, wá pɔ yà dúuduu.
Tó Dii kúwanɔ yãao, Isailiɔ o:
Tó Dii kúwanɔ yãa gɔɔ pɔ́ wà fɛ̀lɛwanɔo,
dɔ̃ wà wá mɔmɔ bɛ̃́ɛ, kɛ́ an pɔ pàwázi,
dɔ̃ aa dàwála lán í zɔ̃ɔwa, aa wá sɛ́lɛ tàwanɔ lán swa paawa,
aa kùwála lán í pɔ fɛ̃̀wa.
Wà Dii sáaukpa, kɛ́ i to aa wá kɛ̃́kɛ̃kɔ̃ɛo.
Wa bɔ fíiu lán bãwa. Fíi zɔ̃̀wá, wa pilimá.
Wá dɔnlɛ ì bɔ Dii kĩ́iɛ, aàpi mɛ́ musu ń zĩ́lɛo kɛ̀.
Dii náaikɛnaɔ dɛ lán Siɔna gbɛ̀sĩsĩ pɔ́ deea vĩo aɔ ku gɔɔpiiwaɛ.
Lá gbɛ̀sĩsĩɔ liaa Yelusalɛũzi, màa Dii liaa a gbɛ̃́ɔzi za gbã e gɔɔpii.
Gbɛ̃vãiɔ e wàɔ kible gbɛ̃maaɔ bùsuwa aaɔ gɛo, kɛ́ gbɛ̃maaɔ su ɔda vãikɛauo yã́i.
Dii, maakɛ gbɛ̃maaɔnɛ, gbɛ̃́ pɔ́ an nɔ̀sɛ puaɔ.
Gbɛ̃́ pɔ́ aa tɛ zɛ́ koleaiɔ sɔ̃, Dii a ń waa ń vãikɛnaɔɛ. Lua Isailiɔ gba aafia!
Kɛ́ Dii wá bɔ́ zɔbleu à sùwanɔ Siɔna, à kɛ̀wɛ̃ɛ lán nanawaɛ.
Wa vĩ ń yáo, wá guladɔ, ɔ̃ buiɔ òkɔ̃ɛ, Dii yãzɔ̃ɔkɛ̀nɛ́.
Sĩanaɛ, Dii yãzɔ̃ɔkɛ̀wɛ̃ɛ, ɔ̃ wálɛ pɔnakɛ.
Dii, suwanɔ wá pá ziu, lá ni su ń ío gbáauwa.
Gbɛ̃́ pɔ́ pɔtɔ̃̀ ń wɛ́'io, a kɛkɛ ń gulaoɛ.
Gbɛ̃́ pɔ́ bɔ̀ bɛ ń ɔɔlɔo pɔbui kũa, a ɛa su ń gulao ése bàaa sɛa.
Mɛ́ i kɛ Dii mɛ́ lɛ́ kpɛdɔo, kpɛdɔnaɔ lɛ́ zĩ pã kɛɛ. Mɛ́ i kɛ Dii mɛ́ lɛ́ wɛ̃́lɛ dɔ̃́ao, gudɔ̃anaɔ lɛ́ itɛ̃kɛ pãɛ.
Fɛlɛa káaukaau, wúlɛa wɛɛdo, zĩkɛa ń leeleo blɛ yã́iá pãɛ, asa Dii mɛ́ ì a yenzideɔ gba ĩ́ampaa.
Nɛgɔ̃ɛnaɔá Dii gbaɛ, nɛ́ píiá aà kpámaɛ.
Lá ka ìɔ ka gɔ̃sa gbãa ɔu, màa ɛ̀waasogɔɔ nɛgɔ̃ɛnaɔ dɛ.
Báaaden gbɛ̃́ pɔ́ aà gbàla pàò ũ. Tó aà ibɛɛɔ aà lè gãaɛ, wí a aà kũo.
Báaaden gbɛ̃́ pɔ́ Dii vĩa vĩ a aà yã́ɔ kũa ũ.
Ńyɔ̃ n zĩkɛa baa ble, ńyɔ̃ ɛ̀fãai e, níɔ aafia.
N nɔ aɔ dɛ lí nɛ'ina ũ n ua, n nɛgɔ̃ɛnaɔ aaɔ liaa n keenai lán kuli keleɔwa.
Màa gbɛ̃́ pɔ́ Dii vĩa vĩ aɔ báaa vĩ.
Kua Siɔna Dii a báaadangu, ńyɔ̃ Yelusalɛũ nama e e n wɛ̃ni lɛ́u,
ńyɔ̃ n tɔũnaɔ e. Dii Isailiɔ gba aafia!
Za wá ɛ̀waasogɔɔ wà íbɛlɛsɛ̀wanɔ maamaaɛ. Isailiɔ o:
Za wá ɛ̀waasogɔɔ wà íbɛlɛsɛ̀wanɔ maamaaɛ, kási wi fɔ̃ wà wá fúo.
Wà wá gbɛ̃́ wá kpɛnanguo bì wèlelewelele lán sàdɔɔwa.
Dii maa, à gbɛ̃vãipiɔ ba zɔ̃̀wá.
Gbɛ̃́ pɔ́ za Siɔnaguɔ kpɛkpa ń wíoɛ.
Aaɔ dɛ lán sɛ̃ pɔ́ bɔ̀lɛ kpɛ́ musu à giigàga, i e gbã̀owaɛ.
A sɛ̃̀kɛ̃na ɔkũ pao, a ka bàaa ũ wà ye wà da ń gã̀uo.
Gbɛ̃́ pɔ́ lɛ́ gɛ̃ɔ mɛ Dii báaadanguo ge wa báaadàngu ń Dii tɔ́oo.
Kɛ́ í ma kũa ma nɔɛ ma lɛzù Diizi ma mɛ̀,
Dii, ma yãma, swã́kpa ma wɛ̃na wiii.
Tó n wá duuna yãdà, Dii, démɛ a bɔi?
Ḿmɛ ń duunakɛ̃ama zɛ́ vĩ, Ayãmɛto wìɔ n vĩa vĩ.
Ma wɛ́ ìɔ dɔ Diizi, málɛ aà dã́, má sɔ̃́a aà yã́i.
Lá gudɔ̃anaɔ wɛ́ ìɔ dɔ gudɔai, ma wɛ́ ìɔ dɔ Diizi dɛńla, ao, a dɛ gudɔ̃anaɔ wɛdɔa gudɔaia.
Isailiɔ, àɔ wɛdɔ Diizi, asa a gbɛ̃kɛ vĩ à kɛ̀ zài, gbɛ̃suabaa gbãa pɛɛwà maamaaɛ.
Aàpi mɛ́ a Isailiɔ suaba an duuna yã́ musu píi.
Dii, ĩ́andãa ku ma sɔ̃uo, mili wɛ́ kũaa gbɛ̃́wao, mili laaidɔ yã́ pɔ́ dɛmala ge yã́ pɔ́ zĩ'ũ mɛɛwao.
Aawo! Ma a nɔ̀sɛ dɛ̀, ma a sɔ̃ dàdoũ, lán nɛ́ kɛ̃a pɔ́ kú ń a daowa, ma nɔ̀sɛ dɛ lán nɛ́ kɛ̃a pɔ́waɛ.
Isailiɔ, àɔ wɛdɔ Diizi za gbã e gɔɔpii.
Dii, ńsu to Davidi yã́ sãngu ń taasi pɔ́ a kɛ̀o píi.
À lɛkɛ̀ Yakɔbu Lua gbãadewa, à lɛgbɛ̃̀ Diiɛ à mɛ̀,
á tá kpɛ́uo, á wúlɛ a liiwao,
á we i a wɛ́baa gbiakũo, á tó i na a wɛ́uo,
e à gɛ uakpaò Diiɛ, i kpɛdɔ Yakɔbu Lua gbãadepiɛ.
Wá mà a ku Ɛflata bùsuu, wá è Kiliayaaliũdeɔ bua.
Wà gɛ́ aà kúkĩi, wà kúlɛ aà gbadibɔ aɛ.
Dii, fɛlɛ su n pilakĩi, mpi ń n kpagolo ikodeo.
N gbàgbanaɔ gbɛ̃suabaa da ula ũ, n yãmanaɔ gula iɔ dɔ.
Ńsu mikpɛdɔ kía pɔ́ ń kpàɛo n zɔ̀blena Davidi yã́i.
Dii lɛgbɛ̃̀ Davidiɛ, a náai vĩ, a lɛ́ lilɛo, à mɛ̀: Má n bui zɔ̃lɛ n kpalabaawa.
Tó n buiɔ ma bàakuańnɔ yãdà, mɛ́ aa yã́ pɔ́ má dànɛ́ɔ kũa, an buiɔ aaɔ zɔ̃lɛ n kpalabaawa gɔɔpiiɛ.
Asa Dii Siɔna sɛ̀, a ye àɔ dɛ a zɔ̃lɛkĩi ũ à mɛ̀:
Guɛ bee máɔ kuu gɔɔpii, la máɔ zɔ̃lɛau, asa à ma pɔ́ gbàɛ.
Má báaadau, mí kũ̀sũa diɛ̀, má blɛ kpa a wɛ̃nadeɔwa aa kã́.
Má gbɛ̃suabaa da sa'onaɔnɛ ula ũ, ma yãmanaɔ lɛtɛ̃ iɔ dɔ ń pɔnao.
We má Davidi bui kía gbãade bɔu, we kía pɔ́ má kpà filia aɔ dɔu.
Má wida aà ibɛɛɔwa, aà kíafua iɔ pipi aà musu.
Gwa lá a maa mɛ́ a na tó kɔ̃gbɛ̃ɔ ku gudoũ ń lɛdoũo.
A dɛ lán sakɛ̃nisi pɔ́ wa kà Aalona miwawaɛ. À bàalɛ̀ pìla aà lɛkãnawa e à gɛ̀ pìla aà ula lɛ́wa.
A dɛ lán Ɛɛmɔ fíi mɛ́ lɛ́ kpá Siɔna gbɛ̀sĩsĩɔwawa. Wekĩi Dii báaadangu dìlɛu wɛ̃ni láasai ũ.
Á Dii zĩkɛnaɔ, à Dii sáaukpa ápii, á gbɛ̃́ pɔ́ álɛ zĩkɛ Dii ua gwã́ɔ.
À á ɔ sɛ musu Dii kúkĩi oi, í aà sáaukpa.
Kua Siɔna Dii báaadaágu, aàpi mɛ́ musu ń zĩ́lɛo kɛ̀.
Àleluya! À Dii tɔbɔ! À Dii táasilɛ aà zĩkɛnaɔ!
Á gbɛ̃́ pɔ́ i zĩkɛ wá Lua uaɔ, á gbɛ̃́ pɔ́ iɔ sĩ Dii kpɛ́ kpɛɛlɛɔ,
à Dii tɔbɔ, asa a maaɛ, à lɛ́mawà, asa bee mɛ́ na.
Dii Yakɔbu buiɔ sɛ̀ a pɔ́ ũ, à Isailiɔ dìlɛ a gbɛ̃́ yenzideɔ ũ.
Má dɔ̃ kɛ́ Dii zɔ̃ɔ, wá Lua mɛ́ dɛ diiɔla píi.
Dii ì yã́ pɔ́ kàagu kɛ musu ń zĩ́lɛo, ísia guu ń tɔɔlɛ nɔnauo.
Ɔ̃mɛ ì to lou sisi tɔɔlɛ lɛ́wa, ì to lou ma ń pílɛao, ì bɔ ń zàa'ĩanao a làasiu.
À Egipiɔ yoaɔ dɛ̀dɛ ń pɔtuo nɛ́ sɛ̃́iaɔ píi.
À seelaɔ ń dabudabuɔ kɛ̀ Egipi, à Falaɔ̃ɔ ń a gbɛ̃́ɔ fù píi.
À buiɔ mìdɛ dasi, à kía gbãadeɔ dɛ̀dɛ.
Amɔleɔ kí Siɔ̃ ń Basana kí Oguo ń Kanaa bùsu kíaɔ píi.
À gbadà ń ń bùsuo, a kpà a gbɛ̃́ Isailiɔwa.
Dii, n tɔ́ gaa vĩo, Dii, n yã́ aɔ dɔ gbɛ̃́ɔgu gɔɔpiiɛ.
Asa Dii a yãkɛkɛ a gbɛ̃́ɔnɛ, i a zɔ̀blenapiɔ wɛ̃nagwa.
Buipãleɔ ń diiɔ pì ń ã́nusuo ń vuaoɛ, gbɛ̃nazĩna ɔgbɛɔnɛ.
Aa lɛ́ vĩ, aali yã'oo, aa wɛ́ vĩ, aali gu'e sɔ̃o.
Aa swã́ vĩ, aali yãmao, an lɛ́ ĩ́ana vĩo.
An pinaɔ gɔ̃ńwaɛ ń gbɛ̃́ pɔ́ lɛ́ ń náaikɛɔ píi.
Isailiɔ, à Dii sáaukpa! Aalona buiɔ, à Dii sáaukpa!
Levii buiɔ, à Dii sáaukpa! Dii vĩakɛnaɔ, à Dii sáaukpa!
Wà Dii sáaukpa Siɔna, à bɛkpà Yelusalɛũ. Àleluya!
À Dii sáaukpa, asa a maaɛ, aà gbɛ̃kɛ láaa vĩo.
À luaɔ Lua sáaukpa, aà gbɛ̃kɛ láaa vĩo.
À diiɔ Dii sáaukpa, aà gbɛ̃kɛ láaa vĩo.
Ɔ̃mɛ ì dabudabu zɔ̃ɔɔ kɛ ado, aà gbɛ̃kɛ láaa vĩo.
Ɔ̃mɛ musu kɛ̀ ń a ɔ̃nɔo, aà gbɛ̃kɛ láaa vĩo.
Ɔ̃mɛ tɔɔlɛ pòo ía, aà gbɛ̃kɛ láaa vĩo.
Ɔ̃mɛ gupuakũna zɔ̃ɔɔ kɛ̀, aà gbɛ̃kɛ láaa vĩo.
À ĩatɛ̃ kɛ̀ à kible fãanɛ, aà gbɛ̃kɛ láaa vĩo.
Mɔvua ń saanaɔ ì kible gwã́, aà gbɛ̃kɛ láaa vĩo.
Ɔ̃mɛ Egipiɔ nɛgɔ̃ɛ sɛ̃́iaɔ dɛ̀dɛ, aà gbɛ̃kɛ láaa vĩo,
À Isailiɔ bɔ̀lɛ ń guu, aà gbɛ̃kɛ láaa vĩo.
À a gã̀sĩ pòo ń a iko gbãao, aà gbɛ̃kɛ láaa vĩo.
À Ísia Tɛ̃a zɔ̃̀ɛ pla, aà gbɛ̃kɛ láaa vĩo.
A tò Isailiɔ gɛ̃̀ ípi zãnguo, aà gbɛ̃kɛ láaa vĩo.
A tò ípi dà Falaɔ̃ɔ ń a zĩgɔ̃ɔla, aà gbɛ̃kɛ láaa vĩo.
Ɔ̃mɛ dɔ̀aa a gbɛ̃́ɔnɛ guwaiwaiu, aà gbɛ̃kɛ láaa vĩo.
Ɔ̃mɛ kía zɔ̃ɔɔ tɔ̀lɔzɔ̃̀, aà gbɛ̃kɛ láaa vĩo.
À kía gawideɔ dɛ̀dɛ, aà gbɛ̃kɛ láaa vĩo.
Amɔleɔ kí Siɔ̃, aà gbɛ̃kɛ láaa vĩo.
Ń Basana kí Oguo, aà gbɛ̃kɛ láaa vĩo.
À gbadà ń ń bùsuo, aà gbɛ̃kɛ láaa vĩo.
A kpà a zɔ̀blena Isailiɔwa, aà gbɛ̃kɛ láaa vĩo.
Ibɛɛɔ ɔnaalɛawá i sãaàguo, aà gbɛ̃kɛ láaa vĩo.
À wá bɔ́lɛ wá ibɛɛpiɔ guu, aà gbɛ̃kɛ láaa vĩo.
Ɔ̃mɛ ì blɛ kpa pɔ́piiwa, aà gbɛ̃kɛ láaa vĩo.
À Lua Musude sáaukpa, aà gbɛ̃kɛ láaa vĩo.
Zɔ̃lɛa Babɛli bùsu swaɔ saɛ Siɔna yã́ dɔ̀wágu, ɔ̃ wa ɔ́ɔlɔ̀.
Wa wá mɔɔnaɔ tò looa swagbalaliɔwa we.
Gbɛ̃́ pɔ́ aa wá kũaɔ lɛ gbɛ̀awá, wá wɛtãnaɔ mɛ̀ wà ń pɔna yá, wà Siɔna lɛe sínɛ́.
Kpelewa wá Dii lɛɔ si kua buipãleɔ bùsu guui?
Tó Yelusalɛũ yã́ sã̀magu, to ma ɔplaa imi.
Tó Yelusalɛũ yã́ lí dɔmaguo, mɛ́ mi aà dilɛ ma pɔnakɛbɔ mide ũo, to ma lɛ́na naalɛ.
Dii, tó yã́ pɔ́ Ɛdɔũɔ kɛ̀ Yelusalɛũ wãgɔɔ dɔngu aa mɛ̀: À wíwi, à wíwi, à daaĩ míɔmiɔ.
Pɔ́kaalɛaɔá Babɛli bùsudeɔ! Báaaden gbɛ̃́ pɔ́ a yã́ pɔ́ á kɛ̀wɛ̃ɛ fĩaboɛ́ ũ.
Báaaden gbɛ̃́ pɔ́ a á nɛ́ɔ kṹkũ à ń wíwi gbɛsiwa ũ.
Má n sáaukpa ń nɔ̀sɛmɛndoo, má n táasilɛ gbãadeɔ aɛ.
Má kúlɛ n kpɛ́ pɔ́ a kua adoa aɛ, má n tɔbɔ n gbɛ̃kɛ ń n náaio yã́i, asa ḿmɛ ń tò n tɔ́ ń n yã́o zɔ̃ɔ dɛ pɔ́piia.
Gɔɔ pɔ́ ma lɛzùnzi, ń wèa, n ma gba wɔ́ɔ ń gbãao.
Tó dṹnia kíaɔ yã́ pɔ́ ń ò mà, aa n sáaukpa ń píi, Dii.
Aa lɛsi Dii kɛkɛáɔ yã́ musu, asa Dii gawi zɔ̃ɔɛ.
Baa ń Dii kuamusukɛo, ì gbɛ̃́ kɛ̃́sãanaɔ wɛgwa, ì wɛvĩ gbɛ̃́ pɔ́ aalɛ e wà kàɔla.
Baa tó má yooyea, ni ma bɔ, ni ma ibɛɛɔ pɔkũma kpálɛ, ni ma suaba ń n gã̀sa gbãao.
Dii a ma yã́ píi lɛkpaaĩmɛɛ, Dii, n gbɛ̃kɛ láaa vĩo. Ńsu zĩ pɔ́ n ɔkpàwà too.
Dii, n ma tàasikà ń dɔ̃̀,
ń ma zɔ̃lɛa ń ma fɛlɛao dɔ̃. Ń n zãkɛo ń yã́ pɔ́ málɛ yáɔ kũa.
Ni ma táa'oa ń ma wúlɛao gwa, ma kɛkɛá píi dɔ́ɛkɛ̀nnɔ.
E yã́ àɔ gɛ́ bɔi ma lɛ́u, Dii, ń dɔ̃ sã́asã.
Ń liaamazi kpɛ ń aɛo, n ɔ kumala.
Dɔ̃a bee dɛmɛɛ dabuyã ũɛ, a dɛmala, ma ɔ̃nɔ i kawào.
Má má gɛ́u mà pili n Nisĩnawai? Má má bàalɛ tau, ńyɔ̃ɔ ku weo ni?
Tó ma fɛlɛ gɛ́ musu, ń kú we! Tó ma tòo sɔ̀ miau, ń kɛ́!
Tó ma fɛlɛ gɛ ĩatɛ̃bilɛkĩi gukpɛ, tó ma gɛ zɔ̃lɛ ísia baale bɛ'aɛ,
baa wekĩi má naa n ɔzĩɛ, ńyɔ̃ɔ ma kũa n ɔplaauɛ.
Tó ma mɛ̀ gusia kumala, ge gupua pɔ́ má kúu li gwã́ ũ,
gu líɔ sianɛo, gwã́ ìɔ puanɛ lán fãanɛwaɛ, asa gupua ń gusiao doũ nɛɛ.
Ḿmɛ n ma sɔ̃ pɛ̀mɛɛ, n ma ikàsa ma da nɔ̀sɛu.
Ma n sáaukɛ̀, n yãkɛa ì dia, ma kɛa dɛ dabuyã ũ, à bɔ̀ ma saɛ, a yã́ ma kũa gbãa.
Gɔɔ pɔ́ ma daalɛ nɛasakpɛ guu, ma wáe ulɛanɛo. Kɛ́ ma mɛ lɛ́ i asii guu we,
n wɛsìmalɛ nɔ'itɛ̃na ũ. Lá n ma gɔɔ dìlɛ píi, a lɛ́ kú n taalau zadɔ̃ a kee i daalɛo.
Lua, n làasoo gbiamɛɛ maamaaɛ, a naoa zɔ̃ɔ fá!
Tó má ye nao, an dasi dɛ ũfãaa. Tó ma vu, miɔ kunnɔɛ e tia.
Lua, bɔ́ ńlɛ dã́ ń gbɛ̃vãiɔi? À gomala gbɛ̃dɛnaɔ!
N ibɛɛɔ ì n yã'o ń nɔ̀sɛvãioɛ, n tɔ́ gbia ń lɛ́uo.
Dii, má za n zangudeɔguo lé? Má ye gbɛ̃́ pɔ́ fɛ̀lɛnnɔɔ gĩyãio.
Má zańgu vãivãi, ma ń dílɛ ma ibɛɛɔ ũɛ.
Lua, ma gwagwa, ní ma nɔ̀sɛ dɔ̃, ma tàasika, níɔ ma asiiɔ kũa.
Gwa tó má dɔ́ɛ'ĩi vĩ, ní dɔaamɛɛ n zɛ́ gasai guu.
Davidi lɛ.
Dii, ma si gbɛ̃vãiɔwa, ma dɔ̃́a gbɛ̃́ pãsĩpiɔ yã́i.
Aaì yãvãi wàaipa ń sɔ̃ guu, sòle lɛ́ ɔ̃ aaìɔ wɛ́ gɔɔpii.
Aaì ń lɛ́ kɛkɛ lán mlɛ̃wa, an lɛgbɛ'iá sɔ̀gbala sɛwɛɛ.
Dii, ńsu to gbɛ̃vãiɔ ɔkãao, ma si gbɛ̃́ pãsĩpiɔwa, aaì ɔzɔ̃amazi lɛkpaaĩ.
Waladepiɔ ɛyɔ̃̀mɛɛ, aa filifilimbakpàmɛɛ, aa baikpàmɛɛ zɛ́u.
Má ò Diiɛ: Ma Luan n ũ, swã́kpa ma wɛ̃na wiii, Dii.
Dii Lua, ma Suabana gbãa, ni ɔkumala zĩ guu.
Ńsu to gbɛ̃vãiɔ pɔeã zɛkɛo, Dii, ńsu to an lɛkpaaĩ kɔ̃sɛo.
To gbɛ̃́ pɔ́ liaamaziɔ midɛ, to vãi pɔ́ aalɛ o wí ń musu.
To tɛyɔ̃ wãa ɛ́lɛmá, to aa si ɛ pɔ́ aa fɔ̃ bɔuo guu.
Ńsu to yã́siade zɛkĩi e dṹniauo, to vãi aɔ gbɛ̃́ pãsĩ wɛ zɛsaiɛ.
Má dɔ̃ Dii ì yãnakpa wɛ̃nadeɔwa, ì yãkɛkɛ taasideɔnɛ a zɛ́wa.
Gbɛ̃maaɔ mɛ́ aa n tɔbɔ, nɔ̀sɛpuadeɔ mɛ́ aaɔ ku n kĩ́i.
Dii, málɛ wiilɛnzi, kɛ kpakpa, tó ma lɛzùnzi, swã́kpa ma yã́i.
Ma wabikɛa a kama lán tulaleti súɛlɛwa, ma ɔ dɔa musu iɔ dɛnɛ sa oosi oa ũ.
Dii, ma lɛ́na dɔ̃́amɛɛ. To mà a lɛ́ fɔ̃́.
Ńsu to ma nɔ̀sɛ ta yãvãiwa mà gɔ̃ dàade ũ ń vãikɛnaɔ, mà ɔdaaańnɔ ń blɛnablea guuo.
Tó gbɛ̃maa ma gbɛ̃, gbɛ̃kɛkɛaɛ! Tó à ma swãgàga, má gíio, à nísikà ma miwa. Miɔ wabikɛ kɛ́ gbɛ̃vãiɔ yãkɛaɔ su zɛkɛo.
Tó wà ń gbɛ̃zɔ̃ɔɔ kwɛ̀ yãtɛ̃u, wa si sa kɛ́ ma yã́ mɛ́ na.
Lá wì yàa paa a fɛ́ɛnaɔ fãaa, màa an wá aɔ kálɛ ń mia'ɛlɛ.
Dii Lua, ḿmɛ ma wɛ́ pɛ́ma, ma nanziɛ, ńsu ma kpámáo.
Ma suaba ń mɔ pɔ́ aa kpàmɛɛo, to mà zã bai pɔ́ vãikɛnaɔ kpàmɛɛi.
To gbɛ̃vãipiɔ si ńzĩa bai guu, mapi sɔ̃ mí dɔi aafia.
Davidi wabikɛa gɔɔ pɔ́ a ku gbɛ̀'ɛu.
Málɛ ɔ́ gbãa dɔ Diiɛ, málɛ wɛ̃na wii lɛ Diiwa.
Málɛ a yã'ɔ̃ma bɔlɛɛ̀, málɛ a taasikɛa siuɛ̀.
Tó ma wɛ̃ni gɔ̃̀ lɛɛ, ḿmɛ niɔ ma kua dɔ̃. Wà baikpàmɛɛ ma táa'ozɛu.
Wɛ́sɛ ǹ ma ɔplaa gwa, gbɛ̃e lɛ́ ma yãdao. Ulɛkĩi làaa, gbɛ̃e lɛ́ ma aafia gbɛao.
Dii, málɛ wiilɛma ma mɛ̀: Ḿmɛ ń ma ulɛkĩi ũ, ḿmɛ ń ma baa ũ dṹniaɛ beeu.
Swãdɔ ma wiilɛai, asa ma gɔ̃ mugɛɛnnɔɛ. Ma si ma gbɛ̀sɛlɛnaɔwa, asa an gbãa dɛmalaɛ.
Ma bɔ yooyeaɛ beeu, kɛ́ mà n tɔbɔ, gbɛ̃maaɔ i kãaamazi, kɛ́ n maakɛ̀mɛɛ yã́i.
Dii, ma wabikɛa sí, swãdɔ ma wɛ̃na wiii. Wea n náai ń n maao yã́i.
Ńsu yã́kpalɛkɛ ń mapi n zɔ̀blenaoo, asa gbɛ̃e kunɛ tàaesaio.
Ma ibɛɛ ma gbɛsɛ̀lɛ à ɔ̃zɔ̃̀a, a tò má kú gusiau lán gbɛ̃́ pɔ́ gà à gɛ̃̀gɛ̃wa.
Ɔ̃ ma wɛ̃ni gɔ̃̀ lɛɛ, ma pɔ yà dúuduu.
Gĩa dɔ̀magu, málɛ làasookɛ n zĩkɛaɔwa, málɛ n yãkɛaɔ wàaipa.
Ma ɔ dɔnzi, málɛ n mɔ̀sɛ nidɛ lán gugiiwa.
Wea kpakpa Dii, ma yɛ̃̀ɛɛ làa. Ńsu bɔ ma kpɛ mà gɔ̃ lán gbɛ̃́ pɔ́ sì bɛdauɔwao.
Ǹ n gbɛ̃kɛ ɔlɔmɛɛ kɔɔ, asa ḿmɛ má n náai vĩ. Ma da zɛ́ pɔ́ dɛ mà sɛwa, asa ḿmɛ ma azĩa kpàma.
Ma si ma ibɛɛɔwa, Dii, ḿmɛ ma nanzi.
Ḿmɛ ń ma Lua ũ, ǹ n pɔeãkɛa damɛɛ. N Nisĩna maa dɔaamɛɛ gusalalau.
Ma lɛ́ ń láo n tɔ́ yã́i, Dii, ma bɔ taasi guu n maa yã́i.
Ma ibɛɛɔ midɛ n gbɛ̃kɛ yã́i, ma wɛ̀lɛɔ dɛdɛ píi, asa n zɔ̀blenan ma ũ.
Má Dii ma gbɛsi sáaukpa, ì zĩkaa ɔ na damɛɛ, ì to ma ɔ àɔ kai vĩ zĩ guu.
Ɔ̃mɛ ma ulɛkĩi ũ, ì gbɛ̃kɛkɛmɛɛ, ɔ̃mɛ ma zɛgikĩi ũ, ì ma suaba. Ɔ̃mɛ ma sɛ̀ngbao pɔ́ mi mikpai ũ, ì to buiɔ mikpaa.
Dii, bɔ́n gbɛ̃nazĩna ũ an yã́ ìɔ dɔngui? Bɔ́n ń ũ, ni laaidɔmái?
Gbɛ̃nazĩna dɛ lán kàsafiiwaɛ, aà wɛ̃ni ì gɛ̃zɛa lán uenawaɛ.
Dii, ǹ n bɛ siilɛ ǹ pila, ɔkã gbɛ̀sĩsĩɔwa aa súɛlɛbɔ.
To lou pílɛpilɛ ǹ gbɛ̃́ɔ fãaa, ka fã́ńgu, gili i gɛ̃ńgu.
Ɔbɔ za musu ǹ ma kṹ. Ma bɔ í zɔ̃ɔ guu, ma si bui zĩ̀loɔwa.
Yã pã oa mɛ́ ń lɛ́ pà, aaì ɔlɛlɛ ń lɛ́ pã gbɛ̃ao.
Lua, má lɛ̀ dafu sínɛ, má n táasilɛ ń kúu bakwio.
Ni to kíaɔ zĩble, ni n zɔ̀blena Davidi bɔ fɛ̃n'ɔɔ lɛ́zĩ.
Ma kũ ǹ ma bɔ bui zĩ̀loɔ guu, yãpã oa mɛ́ ń lɛ́ pà, aaì ɔlɛlɛ ń lɛ́ pã gbɛ̃ao.
Wá nɛgɔ̃ɛɔ pɛ́lɛ ń ɛ̀waasokɛu lán lí pɛawa, wá nɛnɔɛɔ aaɔ dɛ lán kibɛ gbɛ̀pɛlɛ kɛfɛnawa.
Wá dɔ̃ɔ pa, aaɔ pɔ́pii vĩ, wá pɔtuoɔ kɔ̃ lɛɛ ɔ̀aa sɔo, aa ka ɔ̀aasɔsɔo lɛɛ kwi wá kpàsau.
Wá zuɔ aso zɔ̃ɔ sɛ́sɛ. Bĩ́igbooa aɔ kuo, lala'oa aɔ kuo, búbuapɛa aɔ ku gãaɛ lɔo.
Báaadeɔn gbɛ̃́ pɔ́ an kua dɛ màaɔ ũ. Báaadeɔn gbɛ̃́ pɔ́ Dii dɛ ń Lua ũɔ ũ.
Má n táasilɛ ma Lua, ma Kía, máɔ n tɔbɔ gɔɔpiiɛ.
Máɔ n sáaukpa lá gu lɛ́ dɔ, máɔ n táasilɛ láasaiɛ.
Dii zɔ̃ɔ, à kà wà aà táasilɛ, aà zɔ̃ɔkɛ lɛ́ vĩo.
Kpàiɔ n yãkɛaɔ sáaukpa Wueɔnɛ, aa n yãzɔ̃ɔkɛaɔ galikɛ.
Aa n maa zɔ̃ɔ gawide yã'o, má n yãbɔnsaɛkɛaɔ wàaipa.
Aa n dabudabukɛa gbãa yã'o, mí n zɔ̃ɔkɛ dau siunɛ́.
Aa n maakɛa zɔ̃ɔ baokpa, aai gulakɛ n yã́zɛdekɛaɔ yã́i.
Dii sùuu vĩ ń sósobio, aà pɔ lí pa kpaao, a gbɛ̃kɛ vĩ zɔ̃ɔ.
Dii ì maakɛ gbɛ̃́piiɛ, ì a pɔkɛaɔ wɛ̃nagwa píi.
Dii, n pɔkɛaɔ n sáaukpa píi, n yãmanaɔ n tɔbɔ.
Aa n kpala gawi faai bo, aa n iko gbãa yã'o.
Aa n yãzɔ̃ɔkɛaɔ da gbɛ̃́ɔnɛ ń n kpala maa gawide yã́o.
N kpalaá kpala láasaiɛ, ńyɔ̃ɔ dɛ kía ũ wɛ̃̀ píiɛ. Dii náai vĩ a yã́pii musu, a sùuu vĩ ń a pɔkɛaɔ píi.
Dii ì gbɛ̃́ pɔ́ lɛ́ lɛ́lɛɔ kṹ, ì gbɛ̃́ pɔ́ taasi tɔ̃̀máɔ fɛlɛ.
Pɔ́pii wɛ́ dɔnzi, ni blɛ kpámá a gɔɔwa.
Ni ɔ poonɛ́, pɔ́ mɔ́má, ni pɔ́ bɛ̃́ɛ píi pɔeã bɔɔlɛkɛɛ̀.
Dii kɛkɛáɔ maa píi, a gbɛ̃kɛ vĩ a yã́pii kɛa guu.
Dii kãi ń a sìsinaɔ píi, gbɛ̃́ pɔ́ aaì aà sísi ń sĩanaoɔ.
Ì a vĩakɛnaɔ pɔeã bɔɔlɛnɛ́, ì ń wiilɛa ma, i ń suaba.
Dii ì gbɛ̃́ pɔ́ yeaziɔ dɔ̃́a píi, ãma a vãikɛnaɔ míɔnzɔ̃ɛ.
Dii táasilɛa aɔ dɔ ma lɛ́uɛ. Pɔ́pii aaɔ aà tɔbɔgɔɔ píi, asa a kua adoaɛ.
Àleluya! Mapi, má Dii táasilɛ,
máɔ Dii táasilɛ e ma wɛ̃ni lɛ́uɛ, máɔ lɛsi ma Luaɛ ma kua lɛ́uɛ.
Ásu sɔ̃kpalɛ gbãadeɔzio, gbɛ̃suabaa ku gbɛ̃nazĩna kĩ́io.
Tó an wea làa, aaì ɛa gɛ̃ tíuɛ, zĩbeezĩ yã́ pɔ́ aalɛ yá ì midɛ.
Báaaden gbɛ̃́ pɔ́ Yakɔbu Lua mɛ́ aà dɔnlɛde ũ ũ, aà wɛ́ ìɔ dɔ Dii a Luazi.
Ɔ̃mɛ musu ń zĩ́lɛo kɛ̀, ísia ń pɔ́ pɔ́ kú a guuɔ píi.
Ì yãnakpa gbɛ̃́ pɔ́ wàlɛ gbãamɔnɛ́ɔwa, ì blɛ kpa nɔandɛnaɔwa. Dii ì babɔ gbɛ̃́ pɔ́ yeelɛaɔwa,
Dii ì vĩ̀aɔ wɛ́ wɛ̃nɛ́, Dii ì gbɛ̃́ pɔ́ taasi tɔ̃̀máɔ fɛlɛ, Dii ìɔ ye gbɛ̃maaɔzi.
Dii ì bɔ̀mɔɔ gwa, ì ɔda gyaaɔ ń tonɛɔwa, ɔ̃ ì zɛ́ kaaũ gbɛ̃vãiɔnɛ.
Dii ìɔ kible gɔɔpiiɛ. Siɔnadeɔ, á Lua ìɔ ku e á buiwaɛ. Àleluya!
Àleluya! Lɛsia wá Luaɛ maa mɛ́ a na, à kũ̀ wà aà táasilɛɛ.
Dii lɛ́ Yelusalɛũ fɛlɛ lɔ, à Isaili zĩ̀zɔɔ nàaa lɛ́ suńnɔ.
Ì gbɛ̃́ pɔ́ an pɔ yàɔ nɔ̀sɛ níninɛ́, ì nísidɔɔ ń gu'ĩaɔwa.
Ì saanaɔ nao, a ń baade dɔ̃ ń a tɔ́o.
Wá Dii zɔ̃ɔ, a iko vĩ maamaaɛ, aà ɔ̃nɔ lɛ́ vĩo.
Dii ì zĩabusanaɔ gba gbãa, ɔ̃ ì ɔtɔ̃ vãikɛnaɔwa e zĩ́lɛ.
À lɛsi Diiɛ ń aà sáaukpaao, à wá Lua táasilɛ ń mɔɔnao.
Ì to lou sisi, ì tɔɔlɛ gba lou, ì to sɛ̃ bɔlɛ sĩ̀sĩa.
Ì blɛ kpa nɔ̀bɔɔwa ń gbagbaa nɛ́ɔ, tó aalɛ wiipɛ.
I kɛ sɔ̃́ gbãaɔ mɛ́ ì kaaàguo, i kɛ gɔ̃sagbãakɛ mɛ́ ì kɛɛ̀o.
Gbɛ̃́ pɔ́ aa aà vĩa vĩɔ mɛ́ ì kaaàgu, gbɛ̃́ pɔ́ an wɛ́ dɔ aà gbɛ̃kɛipiɔ.
Yelusalɛũdeɔ, à Dii tɔbɔ, Siɔnadeɔ, à á Lua táasilɛ.
Asa ì báaadaáguɛ, ì á wɛ̃́lɛ bɔlɛ gbã́aɔ gba gbãa.
Ì á gba aafiaʼe á bùsu lɛ́ lɛ́u, ì pɔbui maa kpáwá à kã́.
Ì yã'o kpã́sã tɔɔlɛ, aà yã́ ì ká ń bao.
Ì nɛɛzi kwɛ púuu lán sãkãwa, ì to fíi kpá lán túfuwa.
Ì lougbɛ fã́ɛ lán gbɛ̀kɔsɔwa. Démɛ a fɔ̃ zɛ a ĩ́anaii?
Ì yã'o kpã́sã, ɔ̃ lougbɛpi ì yɔ́, ì ĩ́ana gbaɛ, a í ì bàalɛ.
Ì to Yakɔbu buiɔ a yã́ dɔ̃, ì ikoyã pɔ́ á dìlɛɔ da Isailiɔnɛ.
I bee kɛ buipãleɔnɛo, aa aà yãdilɛaɔ dɔ̃o. Àleluya!
Àleluya! À Dii táasilɛ aà bɛdeɔ! À aà táasilɛ za musu!
À aà táasilɛ aà malaikaɔ píi! À aà táasilɛ aà ìwaɔ píi!
À aà táasilɛ ĩatɛ̃ ń mɔvuao! À aà táasilɛ saan'inaɔ píi!
Bàluma kpɛle pɔ́ɔ ń í pɔ́ kú luabɛpuanaaɔ, à aà táasilɛ.
Aa Dii tɔbɔ, asa ɔ̃mɛ yã'ò, ɔ̃ aa kɛ̀.
À ń pɛpɛ ń pɛ́pɛkĩi, aaɔ ku we gɔɔpii, à kɔɔ dànɛ́, aa fɔ̃ vĩao.
Pɔ́ pɔ́ kú tɔɔlɛɔ, à Dii táasilɛ, ń kpɔ̀ gbɛ̃̀nɛɔ ń ísia í títiuɔ
ń loupilɛao ń lousisiao ń lou'io ń a gbɛo ń zàa'ĩana pɔ́ ì misiilɛ aà yã́ɛo
ń gbɛ̀sĩsĩɔ ń sĩ̀sĩɔnaɔ píi ń lí nɛ'inaɔ ń sɛdɛ líɔ píi
ń sɛ̃̀anɔbɔɔ ń pɔtuoɔ píi ń pɔ́taa'onkuawaɔ ń bãɔ
ń dṹnia kíaɔ ń buiɔ píi ń kíaɔ ń bùsu gbãadeɔ píi
ń ɛ̀waasoɔ ń wɛ̃́ndiaɔ píi ń gbɛ̃zɔ̃ɔɔ ń nɛ́fɛ̃nɛnaɔ.
À Dii tɔbɔ, asa aà tɔ́ mɛ́ dɛńla, aà zɔ̃ɔkɛ dɛ musu ń zĩ́lɛo pɔ́a.
À kía gbãade kpà a gbɛ̃́ɔnɛ gbɛ̃́ pɔ́ Isailiɔ ì aà táasilɛ ũ, aà yãmana pɔ́ kãiaànɔpiɔ. Àleluya!
Àleluya! À lɛ̀ dafu sí Diiɛ aà yãmanaɔ! À aà táasilɛ balu guu!
Isailiɔ, à vĩ àɔ kɛ̃aa á Kɛna yã́ musu. Siɔnadeɔ, à pɔnakɛ ń á kíao.
À ɔ̃wã à aà tɔbɔ, à aà táasilɛ ń mɔɔnao ń gã̀ao.
Asa Dii gbɛ̃́ɔ yã́ ì kaaàguɛ, ì zĩabusanaɔ kpɛla à ń suaba.
Dii yãmanaɔ kúkuakɛ ń gawipiu, an gula aɔ dɔ ń lii musu.
Lua táasilɛa aɔ dɔ ń lɛ́u, fɛ̃nda lɛ́ pla aɔ naa ń ɔzĩ,
aa tɔsiò buiɔwa, aai bùsu píi gbɛ̃́ɔ wɛtãò,
aai ń kíaɔ yeye ń mɔdaonaɔ, aai galakpa ń kíabuiɔnɛ,
aai sɛ́ńnɔ lá Lua yãdàńlawa. Dii yãmanaɔ tɔbɔ a guu. Àleluya!
Àleluya! À Lua táasilɛ aà kúkĩi, à aà táasilɛ bàluma zɔ̃ɔ guu.
À aà táasilɛ aà gɔ̃sakɛ yã́i, à aà táasilɛ aà zɔ̃ɔ dɛńla yã́i.
À aà táasilɛ ń kuupɛao, à aà táasilɛ ń mɔɔnao ń domao.
À aà táasilɛ ń gã̀ao ń ɔ̃wãao, à aà táasilɛ ń goeo ń kulɛo.
À aà táasilɛ ń sɛ̃́sɛ̃napaao, à aà táasilɛ ń sɛ̃́sɛ̃n'ɔ gbãao.
Pɔ́ bɛ̃́ɛ píi, à Dii táasilɛ! Àleluya!
Yáasi pɔ́ Davidi nɛ́ Salomɔɔ, Isailiɔ kía kɛ̀,
kɛ́ gbɛ̃́ɔ e ɔ̃nɔkũ, aaɔ laai vĩ, aai dɔ̃ayã dada,
aai gɔ̃ wɛzɛ̃n làasoodeɔ ũ, maakɛa ń yã́zɛdeo ń náaio yã́ musu.
Yáasipiɔ ì nɔ̀sɛdoũde gba laai, ì to ɛ̀waaso àɔ ku a dɔ̀ɔwa ń dɔ̃ao.
Laaide i ma, aà yãdadaa i gɛ́ aɛ, nɔ̀sɛde i lɛdama e a guu,
i yáasi ń yãlɛɛũanɛo midɔ̃ ń ɔ̃nɔdeɔ yã'oao ń ń faai yã́ɔ.
Vĩakɛa Diiɛ mɛ́ dɔ̃a zĩ́na ũ, gbɛ̃́ pɔ́ ì saka ɔ̃nɔ ń yãdadaaoguá sɔũɛ.
Ma nɛ́, nìli n mae yã'onɛ ma, ńsu pãkpa n da lɛdamaio.
Aɔ dɛ fùa kɛfɛna ũ n miwa, aɔ dɛ yàbaa ũ n nɔɛ.
Tó duunkɛnaɔ lɛ́ kɔ̃nikɛnɛ, ńsu weio, ma nɛ́.
Aaì mɛ: Mɔ wà gɛ gbɛ̃́ɔ dã́dã wà ń dɛdɛ, wà yãesaideɔ kpákpa wà ń kṹkũ.
Wà ń mɔ́mɔ bɛ̃̀ɛ lá mia ì kɛwa, wà ń mɔ́ ĩ́i lá bɛda ì kɛwa,
wí pɔ́ ɔde bui píi e, wá kpɛ́ɔ i pa ń pɔ́ pɔ́ wá nàaapiɔ.
Mɔ wà wá baa daaa, wápii, wá mɔkpɛ iɔ doũ.
Ma nɛ́, ńsu gɛ́ńnɔo, ńsu zɛ́sɛńnɔo.
Asa an kɛ̀sɛ lɛɛũ ń vãikɛaoɛ, aa wãa ń gbɛ̃dɛao.
Bakpaa bãɔ wáaá pãɛ.
Aalɛ baikpá ńzĩaɛɛ, an tòe mɛ́ a ń pui.
Ɔvãi'enaɔ zian we ḿpii, an luaa pɔ́i mɛ́ ì ń wɛ̃ni bɔ.
Ɔ̃nɔ lɛ́ wiilɛ gãaɛ, aà lɛ́ dɔ zɛau.
Ì lɛzu zɛ́ pɔ́ wìli láauo miwa, ì kpàwakɛ wɛ̃́lɛ bĩ́ibɔlɛɔ guu à mɛ:
Ɔ̃nɔsaideɔ, áɔ kú ń ɔ̃nɔsaio e bɔɛ ni? Ma láanikɛnaɔ, á zɛ ma láanikɛaɛ bɔɛ ni? Sɔũɔ, áɔ za dɔ̃agu e bɔɛɛ?
Tó a ma lɛdama mà yãa, dɔ̃ ma a nisĩna pìsiwá, mí tó àɔ ma làasoo vĩ.
Lá ma á sisi, a gi swã́kpai, ma ɔ pòoɛ́, á gbɛ̃e laai i kawào,
lá a ma lɛdama kpà swã́a píi, i we laai pɔ́ ma á gbáio,
tó músi á lé, má á yáalɔɛ, tó yã́ á lé, má á láanikɛɛ,
baa tó yã́ á lé lán zàa'ĩanawa, mɛ́ músi á lé lán zàalolowa, mɛ́ taasi ń yã'ɔ̃mao gɛ̃̀ázi.
Gɔɔ bee á gbasa lɛzumazi, kási má weo, á ma kĩ́i wɛɛlɛ, kási á ma eo.
Asa á za dɔ̃auɛ, mɛ́ i zɛ ń vĩakɛa Diiɛoo.
I we ma lɛdamaio, a sakà laai pɔ́ ma á gbáuɛ.
Á á dàa gbɛ'e, yãvãi pɔ́ a zɛò a wi á musu.
Gia ɔ̃nɔi ì ɔ̃nɔsaideɔ dɛdɛ, làasoosai ì sɔũɔ tɔ̀lɔzɔ̃.
Gbɛ̃́ pɔ́ ma yã́ kũa sɔ̃ aɔ dɔdɔa, aɔ ku niɛ musu vãi kã̀akɛsaiɛ.
Ma nɛ́, tó n ma yã́ sì, mɛ́ n ma yãdilɛaɔ kũa n sɔ̃u,
tó ńlɛ swãdɔ ɔ̃nɔyãi, mɛ́ n sɔ̃ kpà a dadaawa,
tó n lɛzù laaizi, mɛ́ n wiilɛ̀ yãdadaai,
tó n kpálɛkɛ̀i ã́nusu ũ, mɛ́ n wɛ̀ɛlɛ àizɛɛ ulɛa ũ,
ńyɔ̃ vĩakɛa Diiɛ midɔ̃ sa, ní Lua dɔ̃a e.
Asa Dii mɛ́ ì ń gba ɔ̃nɔ, dadaa ń dɔ̃ao ì bɔ aà kĩ́iɛ.
A kã́fĩa zɛ́ kũa gbɛ̃maaɔnɛ, a dɛ sɛ̀ngbao ũ tàaesaideɔnɛ.
Ì ɔlia gbɛ̃maaɔzi ń táa'oau, ì a yãmanaɔ dɔ̃́a ń yã́ píi kɛa guu.
Ńyɔ̃ yã́zɛde dɔ̃ sa ń yã́ dɔ̀ɔdeo ń yã́ pɔ́ zɛvĩo ń maa píi zɛ́o.
Asa ɔ̃nɔ a mɔma, mɛ́ dɔ̃a a n kã́si.
Kua ń laaio a n dɔ̃́a, yã́zɛdɔ̃a a ɔlianzi.
A n bɔ gbɛ̃vãiɔ zɛ́u ń yãbɛ̃ɛkɛnaɔ ɔzĩo.
Gbɛ̃́piɔ pã̀alɛ yãmaa zɛ́ɛ, aa gusia zɛ́ sɛ̀.
Aaì pɔnakɛ ń vãikɛao, aaì vĩ aaɔ kɛ̃aa ń yãbɛ̃ɛ faasaio.
An kɛkɛá faa vĩo, aaìɔ yãkɛ ń kɔ̃nioɛ.
Ɔ̃nɔpi a n bɔ káalua ɔzĩ, a n si nɔɛ pãle yã́ nana oanɛwa.
Nɔɛpi pãkpà a nɛnɔn gɔ̃i, à a Lua bàa kuaanɔ yã́ gbòo.
Aà bɛ ì mipɛńnɔ gawaɛ, aà kpɛ́ zɛ́ ì táńnɔ bɛdau.
Gbɛ̃́ pɔ́ gɛ̃̀aàzi lí nɔ̀sɛlilɛo, ìli wɛ̃ni zɛ́ le lɔo.
Ɔ̃nɔpi a n da gbɛ̃maaɔ zɛ́wa, níɔ dɔ̀ɔdeɔ zɛ́ kũa.
Asa nɔ̀sɛpuadeɔ mɛ́ aa gɔ̃ bùsu vĩ, tàaesaideɔ mɛ́ aaɔ ku a guu.
Vãikɛnaɔ sɔ̃, wa ń yá ń bɔlɛuɛ, wa náaisaideɔ kpoɛuɛ.
Ma nɛ́, ńsu to ma yãdanɛ sãnguo, ǹyɔ̃ yã́ pɔ́ má dìlɛnɛɔ kũa n sɔ̃u.
Asa a n ka wɛ̃ni gbã̀awa, a aafia kã́fĩnɛ.
Gbɛ̃kɛ ń náaio su kɛ̃mao, ǹyɔ̃ daa yàbaa ũ, kɛ̃ n sɔ̃wa lá wì kɛ̃ lákɛ̃kĩiwawa,
n tɔ́ iɔ na, níɔ maa Luaɛ ń gbɛ̃nazĩnaɔ.
Dii náaikɛ ń nɔ̀sɛmɛndoo, ńsu gbãa'e nzĩa ɔ̃nɔwao.
Ǹyɔ̃ aà dɔ̃ n yã́ píi kɛa guu, i zɛpoonɛ.
Ńsu ǹ nzĩa gwa ɔ̃nɔna ũo, ǹyɔ̃ Dii vĩa vĩ, ní kɛ̃́ vãiwa.
Bee aɔ dɛ n mɛ aafia ɛsɛ ũ, a n wá gba gbãa.
Dii kpɛla ń n àizɛɛo ń n buapɔ́ káauɔ píi,
pɔ́wɛnaɔ i bi bɔ n dɔ̃u, n selaɔ i pa yɛlɛlɛ ń vɛ̃ɛ dafuo.
Ma nɛ́, tó Dii n toto, ńsu dilɛ pão, tó à n gba laai, ńsu to à kɛnɛ ĩ́io.
Asa gbɛ̃́ pɔ́ Dii yei ɔ̃ ì dazɛwa, lá mae ì kɛ a nɛ́ pɔ́ kɛ̀ɛ maaɛwawa.
Báaaden gbɛ̃́ pɔ́ ɔ̃nɔ le kũ̀ mɛ́ dɔ̃a pàɛ̀ ũ.
Asa a ài vĩ dɛ ã́nusua, ì kã́fĩakɛnɛ́ dɛ vuaa.
A bɛɛɛ vĩ dɛ òsoa, pɔ́ pɔ́ a ni kumaɔ kee i kawào.
Wɛ̃ni gbã̀a ku aà ɔplaau, àizɛɛ ń gawio ku aà ɔzɛɛu.
Aà yã́ɔ kɛkɛá na, aà zɛ́ píi aafia vĩ.
A dɛ lí wɛ̃nide ũ gbɛ̃́ pɔ́ kũaɔnɛ, báaadeɔn gbɛ̃́ pɔ́ sìɔ ũ.
Dii gɔ̃ikɛ guu à tɔɔlɛ kàlɛ, aà ɔ̃nɔ guu à musu kɛ̀.
À ísia ɛ bɔ̀ a dɔ̃a guu, a tò luabɛpuana mɔ̀sɛ vĩ.
Ma nɛ́, ǹyɔ̃ wɛzɛ̃ ń ɔ̃nɔo vĩ, ńsu ǹ wɛvĩao.
Aɔ dɛ n nisĩna wɛ̃ni ũ, aɔ dɛ yàbaa ũ n nɔɛ.
Ńyɔ̃ɔ bɛ n laaiwa, pɔe a kpàlikpanɛo.
Tó n wulɛ, vĩa a n kũo, ńyɔ̃ wúlɛ i'o na.
Ńyɔ̃ kai vĩakɛo, ge músi pɔ́ ì vãikɛnaɔ le kã́ndo.
Asa Dii aɔ dɛ n mikpakĩi ũ, a n gbá vĩ kaia.
Tó n ɔ lɛ́ n kpɛ le, ńsu gí maakɛi gbɛ̃́ pɔ́ kũ̀ ǹ kɛɛ̀ɛo.
Tó n dɔnlɛ zɛ́ vĩ, ńsu o n gbɛ̃́deeɛ aà gɛ́ e ziao.
N gbɛ̃́dee pɔ́ kú n saɛ dɔdɔa, ńsu lɛkpaaĩaàzi ń gbɛ̃eoo.
Tó gbɛ̃́ i yãe kɛnɛo, ńsu lɛkpaakɛaànɔ pão.
Ńsu gbãamɔnɛdeɔ kua nidɛo, ńsu ǹ ń kɛae kɛo.
Asa Dii ye kɔ̃nideɔ gĩyãio, nɔ̀sɛpuadeɔ ɔ̃ ì kɛ a kpàasiaɔ ũ.
Dii ì láaizĩ gbɛ̃vãiɔ uawa, ì báaada gbɛ̃maaɔ bɛu.
Ì gbɛ̃́laanikɛnaɔ láanikɛ, a gbɛ̃kɛ vĩ ń zĩabusanaɔ.
Ɔ̃nɔde a bɛɛɛ e, sɔũ sɔ̃ ì wida azĩawa.
Ma nɛ́ɔ, à gbɛ̃zɔ̃ɔ lɛdama ma, à á laai kpálɛ kɛ́ à e àɔ dɔ̃a vĩ.
Dɔ̃a súsu málɛ daɛ́, ásu pãkpa ma yãdanɛio.
Kɛ́ má kú nɛ́ ũ ma mae ɔzĩ, má busɛ ma da nɛ́ mɛ̀ndona ũ.
Ma mae yãdàmɛɛ à mɛ̀: Ǹyɔ̃ ma yã́ kũa n sɔ̃u, ma yãdilɛnɛɔ da, n kua iɔ na.
Ɔ̃nɔkũ, ǹyɔ̃ dɔ̃a vĩ, asu sãngu ǹ pãalɛ ma yã́ɛo.
Ńsu pãkpa ɔ̃nɔio, a n dɔ̃́a, ǹyɔ̃ yeaàzi, a ɔkunla.
Ɔ̃nɔkũ, ɔ̃mɛ yã́pii mi ũ, dɔ̃a wɛɛlɛ ń àizɛɛ pɔ́ ń vĩ píio.
Ǹ aà kṹ gbã́ugbãu, a n kã́fĩ, didiwà ɔplapla, a n kpɛla.
Aɔ dɛ fùa maa ũ n miwa, àɔ dɛnɛ kíafua gawide ũ.
Ma nɛ́, swã́kpa ma yã́i, yã́pi da, n wɛ̃ni aɔ gbã̀a.
Ma ɔ̃nɔ zɛ́ ɔ̀lɔnɛ, ma n da yãmaa zɛ́wa.
Tó ńlɛ táa'ou, pɔe a kpanɛo, tó ńlɛ bàalɛu, ńyɔ̃ gɛ̃nalɛo.
Ǹyɔ̃ ma lɛdama kũa, ńsu gbaɛo, didiwà gbãa, asa ɔ̃mɛ n wɛ̃ni ũ.
Ńsu vãikɛnaɔ zɛ́ sɛo, ńsu tɛ gbɛ̃vãiɔ zɛ́io.
Ɛ̃nɛ́, ńsu namáo, kɛ̃́má, ǹ n gɛa kɛ.
Tó aai vãi e kɛ̀o, aali i'oo, tó aai gbɛ̃́ e kàaũo, i lí gɛ̃ ń wɛ́uo.
Asa vãikɛa mɛ́ ń pɔblea ũ, gbɛ̃́ɔ wɛtãa mɛ́ ń imia ũ.
Gbɛ̃maaɔ zɛ́ dɛ lán gudɔlɛiawa, a gupua ìɔ dɛdɛ lán ĩatɛ̃ dɛdɛawa.
Vãikɛnaɔ zɛ́ dɛ lán gusia níiniiwa, aali pɔ́ pɔ́ tò wàlɛ gɛ̃nalɛ dɔ̃o.
Ma nɛ́, laaidɔ yã́piɔwa, swã́sɛ ma yã'onɛi.
Ńsu kpá swã́ao, ǹyɔ̃ kũa n sɔ̃u.
Asa a dɛ wɛ̃ni ũ gbɛ̃́ pɔ́ le kũ̀ɔnɛ, a dɛ mɛ̀ bṹu aafia ũ.
Azaiasa laaidɔ n sɔ̃ yã́wa, asa wɛ̃ni zĩ́na bɔ̀ sɔ̃ kĩ́iɛ.
Bɔ yãbɛ̃ɛ'oau, mikɛ̃ yãkpaanla'oawa.
Wɛdɔ n aɛ, gugwa n kuu súsu.
Zɛ́ sɛ́ súsu, n yãkɛaɔ píi a bɔ maa.
Ńsu yɛɛlɛ ɔplaai ge zɛɛio, ńsu gbápɛlɛ vãi zɛ́uo.
Ma nɛ́, laaidɔ ma ɔ̃nɔwa, swã́kpa ǹ ma wɛzɛ̃ yãma,
kɛ́ ǹ e ǹyɔ̃ ku n dɔ̀ɔwa, dɔ̃a iɔ ku n lɛ́u.
Káalua lɛgbɛ'i ìɔ na lán zɔ́wa, ì ń gálɛ ń lɛ́ nao,
ãma gbɛzã ì kɛnɛ́ ĩ́i lán gɔ̃iwa, ì ń zɔ̃ lán fɛ̃nda lɛna kpɛplawa.
Aà zɛ́ ì mipɛńnɔ gawa, ì si ń gbɛ̃́ pɔ́ tɛaziɔ bɛdau.
Ìli làasookɛ wɛ̃ni zɛ́wao, a dɔ̃ a zã zɛ́piwao.
Ma nɛ́, swã́sɛ ma yã́i sa, ńsu gi ma lɛdamaio.
Pãalɛ nɔɛ bee taaɛ zã̀, ńsu ǹ aà bɛ gãaɛ baa vĩo.
Ńsu ǹ n gbãakpa gbɛ̃pãlewao, ńsu ǹ n wɛ̃ni kpa gbɛ̃́ pãsĩwao,
kɛ́ n àizɛɛɔ su gɔ̃ dãɔnɛo, mɛ́ n zĩ ài su gɔ̃ ua pãledeɔnɛo.
Ńyɔ̃ aaukɛ n gɔɔ vlã́wa, ńyɔ̃ ibaba, n yɛ̃̀ɛɛ a láa,
ní mɛ: Ma gi lɛdamai fá! Ma sakaa totoau mɛ́ tò.
Mi lɛdamadeɔ yã'onɛ mao, mi swã́sɛ ma yãdanɛdeɔzio.
Ma gɔ̃a wɛ̃na pɔ́ ũ míɔmiɔ kɛ́ dṹnia ma e zã̀o.
Ǹ nzĩa ola imi, zɛ ń nzĩa lɔ̀ɔ'io.
N nibɔna ibɔlɛa bàasi maae? N í gufɔ̃ bɔa gãaɛ zɛvĩo.
To àɔ dɛ n na pɔ́ ũ ado, asu àɔ dɛ gbɛ̃e pɔ́ ũo.
To Lua báaada n biapiu, pɔnakɛ ń n ɛ̀waasogɔɔ nɔo.
N tue báasɛ̃de! N zɔ̃́tɛ̃n kɛfɛna! To bɔ̃̀nɔbleaaànɔ lí kangu gɔɔpii, ní aà báasɛ̃ nidɛ lá gu lɛ́ dɔ.
Ma nɛ́, bɔ́yãi ńyɔ̃ nɔ pãle nidɛi? Bɔ́yãi ńyɔ̃ bɔ̃̀nɔble ń nɔ pɔsɛoi?
Gbɛ̃nazĩnaɔ yãkɛae ulɛa Diiɛo, ìɔ zɛ́ pɔ́ aa sɛ̀ dɔ̃ píi.
Vãikɛna tàae ì aà kṹ, aà duuna ì ba zuɛ̀.
Aà lɛdamamasai a aà kpa gai, aà sɔũkɛ zɔ̃ɔ a aà sã́sã.
Ma nɛ́, tó n n gbɛ̃do fĩa dì n miwa, tó n kpɛ́gaausì gbɛ̃́ɛ,
tó n lɛ́ n kalikɛ̃̀, tó n yã'oa n dayãu,
lá ńyɔ̃ kɛn la ma nɛ́: Lɛbɔ yã́piu, asa n na n gbɛ̃do ɔzĩɛ. Gɛ ǹyɔ̃ zɛzɛ n gbɛ̃dopizi, awakpaɛ̀.
Ńsu to i gɛ̃ n wɛ́uo, ńsu to n wɛ́baa gbiakũo,
ǹ nzĩa siwà lá tue ì ń kɛ̃́wa, lá bã ì bɔ fíikpana ɔuwa.
Zígbiade, gɛ́ bɔɔna gwai, ní aà yãkɛa tàasika, ńyɔ̃ ɔ̃nɔkũ.
A dɔaana vĩo, a gbɛ̃zɔ̃ɔ ge dii vĩo.
Ì blɛ kũ̀sũa di saɛ, ì a pɔblea kãaa pɔkɛkɛgɔɔ.
Màade, ńyɔ̃ɔ wúlɛa e bɔɛ ni? Bɔɛ ńyɔ̃ vu ń ioi?
Ni kã́mabo yɔɔ, ni i'o yɔɔ, ni wúlɛ yɔɔ ɔkpaa n kùɛ.
Pɔ́ taasi a gɛ̃nzi lán kpã́iwɛliwɛwa, nɔana a mɔma lán gbɛ̃́ pɔ́ gɔ̃kɛbɔ kũawa.
Gbɛ̃nazĩn pãá gbɛ̃vãiɛ, ìɔ bɛbɛ ń ɛɛo dɔ a lɛ́u.
Ì yã'o ń wɛ́o ń ɔo, ì seelakɛnɛ́ ń gbáo.
Mɔafili mɛ́ aà nɔ̀sɛ pà, vãi wàai ɔ̃ ìɔ pa gɔɔpii.
Bee yã́i músi a mɔwà lɛzasai, kaaũ a gɛ̃aàzi kã́ndo, aɔ fɛlɛa vĩo.
Yã́ mɛ̀n soolo ku kɛ́ Dii zau, à kà se sopla kɛ́ a ye a gĩyãio.
Káakua, ɛɛtoa, yãesaidedɛa,
yãpãsĩ wàaipaa, wãa ń vãio,
seelade ɛɛtoa ń daɛɔ pɛãaao.
Ma nɛ́, ǹyɔ̃ n mae yãdilɛaɔ kũa, ńsu pãkpa n da yãdanɛio.
Ǹyɔ̃ kũa n sɔ̃u gɔɔpii, ǹyɔ̃ daa yàbaa ũ.
A dɔaanɛ n táa'oa guu, a n dɔ̃́a n wúlɛa guu. Tó n vu, ali lɛdama.
Asa yãdilɛapiɔá filiaɛ, yãdanɛpiá gupuaɛ, lɛdama ń leleaoá zɛ́ wɛ̃nideɛ.
A n si nɔɛ vãiwa, a n bɔ nɔɛ pãle yã́ nana oanɛu.
Ńsu ǹ aà kɛfɛnkɛ nidɛo, ńsu to aà gɔ̃gwawɛ n kũo.
Káalua ì ń gɔ̃ gii, gbɛ̃pãle nɔ yã́ sɔ̃ ì ń bɛɛɛ midɛ.
Tó gbɛ̃́ tɛsɛ dà a pɔlɛu, aà pɔkasa a gí tɛ́kũie?
Tó gbɛ̃́ kɛ̀sɛpɛ̀lɛ tɛyɔ̃wa, a na aà gbáwao lé?
Màaɛ ń gbɛ̃́ pɔ́ gɛ̃̀ a gbɛ̃́dee nɔ yã́uo, asa tó à ɔnàwà, a bɔ pão.
Tó nɔa lɛ́ gbɛ̃dɛ, tó à kpã́i'ò, wì a yã́ dilɛ pãe?
Tó wà aà kũ̀, a fĩabo lɛɛ sopla, i pɔ́ pɔ́ a vĩ a ua kpa píi.
Gbɛ̃́ pɔ́ ì wúlɛ ń pãle nɔo làasoo vĩo, gbɛ̃́ pɔ́ ì bee kɛ lɛ́ azĩa ɔ̃̀ɔkpaɛ.
Gbɛ̃a gbãa ń kpɛbɔao mɛ́ aà baa ũ, aà tɔ́ ĩ́i a kɛ̃wào.
Asa íbɛlɛ a aà zã́ nɔ̀sɛ fɛlɛ, i tɔsiwà aà wɛ̃nagwasai.
A awakpabɔe sio, baa tó à gba zɔ̃ɔ dàɛ̀, a weio.
Ma nɛ́, ma yã'onɛ ma, ma yãdilɛaɔ da n nɔ̀sɛu.
Ǹyɔ̃ ma yãdilɛaɔ kũa, níɔ aafia, laaidɔ ma yãdanɛwa lán n wɛ́wa.
Da n ɔnɛwa tãana ũ, kɛ̃ n sɔ̃wa lá wì kɛ̃ lákɛ̃bɔwawa.
O ɔ̃nɔɛ, n dãen aà ũ, wɛzɛ̃ sísi n daɛ ũ.
A n dɔ̃́a dɔ́ɛ'ĩide yã́ musu, a n bɔ nɔ pãle yã́ nana oanɛu.
Má zɛa ma kpɛ́ fɛnɛntiu, málɛ bàasi gwa.
Ɔ̃ ma gɔ̃gbãanaeɔ è, ɔ̃nɔ i panɛ́o, ɛ̀waasoe kú ń guu, a làasoo vĩo.
Àlɛ liaaliaa gãaɛ, àlɛ waaloũkɛkɛ nɔɛezi, àlɛ aà bɛ gãaɛ baa vĩvĩ
za oosiɛlɛ gukãaaa e gwã́, e gu gɛ̀ siakũ̀ maamaa.
Ɔ̃ nɔɛpi bɔ̀ mɔ̀ dàaàlɛ ń kɔ̃nio, à ɔmà azĩawa lán káaluawa.
A lɛ́ vĩ mɛ́ zĩapɔeãkɛnaɛ, aà pɔ̀ɔ lí pɛ́ bɛo.
Zĩeɔ ìɔ ku zɛau, zĩeɔ gãaɛ, ìɔ zɛ́kpaa yeyewa.
Ɔ̃ à ɛ̀waasopi kũ̀ à lɛpɛ̀wà, à aà gwà ń wɛgaalimao à mɛ̀:
Sáaukpasa'oa kua yãa, ɔ̃ ma lɛ́ pɔ́ má kɛ̀pi fĩabò gbã.
N kɔ̃'ea yã́i ma bɔi, málɛ n wɛɛlɛ, ma n e kɛ sɔ̃.
Ma kũ̀ntu kpà ma liia ń Egipi bùsu zwã̀a wɛ́ kɛfɛnao.
Ma tulale fã̀ɛ ma wúlɛkĩia, wa kɛ̀ ń lí'ɔ gĩnanaɔ ń litɛɛɔ.
Mɔ wà bɔ̃̀nɔble e gu gɛ dɔò, wà wá pɔeã kɛ à mɔ́wá.
Asa ma zã́ kú bɛo, wɛ̃́lɛ pɔ́ à gɛ̀u zã̀.
À ɔbaaa yè gɛ̀ò, e aàɔ gɛ́ sui mɔ a ɔsikɛ.
À aà sɔ̃ blè ń yã́ dasi kálɛaɛo, à gãnàwà ń yã́ nana oaɛ̀o.
Ɔ̃ à bɔ̀ tɛaàzi gɔ̃̀ɔ, lán zu pɔ́ wàlɛ gɛ́ a kòlokpaiwa, lán tue pɔ́ lɛ́ gbápɛlɛ bauwa,
lán bã pɔ́ wã̀ sì fíiuwa. I dɔ̃ kɛ́ a azĩa kpà gaiɛo, e ka gɛ̀ aà sɔ̃ kũ̀.
Tiasa ma nɛ́ɔ, à ma yãma, à laaidɔ yã́ pɔ́ lɛ́ bɔ ma lɛ́uwa.
Ńsu to n làasoo ta aà kĩ́io, ńsu pãzɛa ǹ gɛ̃ aà yã́uo.
Gbɛ̃́ pɔ́ à ń nɛ́ à ń ɔ̃̀ɔkpàɔ dasi, gbɛ̃́ pɔ́ à ń kaaũpiɔ lɛ́ vĩo.
Aà bɛá bɛda zɛ́kpaaɛ, ì sińnɔ ga kpɛ kpɛauɛ.
Ɔ̃nɔ lɛ́ lɛzuwázi fá! Wɛzɛ̃ lɛ́ wá sisiaɔ!
A ku sĩ̀sĩ musu zɛ́ gɛɛwa, a zɛa zɛnankpaau.
A ku wɛ̃́lɛ bĩ́ibɔlɛɔ saɛ, aà lɔɔ dɔ bɔlɛ gbaɔ kĩ́i.
Gbɛ̃́ɔ, ámɛ málɛ á sisi, gbɛ̃nazĩnaɔ, málɛ lɛzuázi.
Niazĩdeɔ, à wɛɛlɛ àɔ laai vĩ, làasoosaideɔ, à to àɔ nɔ̀sɛ vĩ.
À swã́kpa, asa yã́ gbia má oɛ́, yã́ dɔ̀ɔde a bɔ ma lɛ́u.
Asa ma lɛ́ ì sĩana'o, má ye vãi gĩyãio.
Yã́ pɔ́ dɔ ma lɛ́uɔ maa, a kee faasai ge kpaanlao.
Aa sĩana vĩ laaideɛ píiɛ, aa zɛvĩ gbɛ̃́ pɔ́ ɔ̃nɔkũ̀ɔnɛ.
À ma lɛdama sɛ́ dɛ ã́nusua, à dɔ̃a sɛ dɛ vua kɛfɛnaa.
Asa ɔ̃nɔ bɛɛɛ dɛ òsoɔla, pɔ́ pɔ́ a ni kúwáe i kawào.
Mapi má ɔ̃nɔ, má laai vĩ, mɛ́ má yãkɛa a zɛ́wa dɔ̃a kũa.
Vĩakɛa Diiɛ mɛ́ zaa vãigu ũ. Má za zĩasɛa lɛsĩ ń ĩ́andãao ń zɛa ń vãio ń yãkpaanla'oaogu.
Lɛdama ń yãkɛkɛa dɔ̃aoá ma pɔ́ɛ, mámɛ má wɛzɛ̃ ũ, ma kĩ́i gbãa ì bɔu.
Kíaɔ ì kpalable ma sabaiɛ, ɔ̃ kpalablenaɔ ì yã́zɛde dilɛò.
Gbãadeɔ ì ikokɛ ma sabaiɛ ń dṹnia kpaladeɔ píi.
Má ye gbɛ̃́ pɔ́ yemaziɔzi, gbɛ̃́ pɔ́ lɛ́ ma wɛɛlɛɔ mɛ́ aa ma e.
Àizɛɛ ń gawio ku ma ɔzĩ ń ɔda kã́fĩadeo ń namao.
Nɛ́ pɔ́ mi inɛ́ maa dɛ vua sĩanaa, kã́fĩa pɔ́ mi kɛnɛ́ dɛ ã́nusu maaa.
Má bɛ yã́ dɔ̀ɔde zɛ́u, mi táa'o zɛ́ súsu guu.
Mi gbɛ̃́ pɔ́ yemaziɔ gba àizɛɛ, an làasiɔ i pa.
Dii ma kũa za a zĩ daalɛgɔɔ, e àɔ gɛ́ yã́ pɔ́ a kɛ̀ za káauɔ kɛi.
À ma dilɛ za asĩnizĩɛ, za a daalɛgɔɔ, dɔ̃ i dṹnia kɛo.
À ma i zadɔ̃ ísia kuo, nibɔnae ku gɔɔ beeo.
À ma i sĩ̀sĩɔ ãa, e àɔ gɛ́ gbɛ̀sĩsĩɔ zĩ́napɛlɛi,
e àɔ gɛ́ dṹnia kálɛi, ge sɛ̃sao ge bùsu wɛ́n do.
Kɛ́ àlɛ pɔ́ pɔ́ kú musuɔ kɛ, kɛ́ àlɛ bàluma da ísiaa,
kɛ́ àlɛ lou na musu, kɛ́ àlɛ ísia í zɛ́ fɔ̃,
kɛ́ àlɛ kɔɔ da ísiaɛ, a í su a baa vĩo, kɛ́ àlɛ tɔɔlɛ zĩ́napɛlɛ, má kú weɛ.
Má kú aà saɛ zĩpi ziia ũ, ma pɔ ìɔ nawà lá gu lɛ́ dɔ, miɔ pɔnakɛ aà aɛ gɔɔpii.
Miɔ kɔ̃̀ɔ'o aà dṹniaa, gbɛ̃nazĩnaɔ dɛ ma pɔnakɛbɔ ũ.
Tiasa ma nɛ́ɔ, à ma yãma. Báaaden gbɛ̃́ pɔ́ ma yãkɛaɔ kũa ũ.
À lɛdama ma, í ɔ̃nɔkũ, ásu niazĩkpaio.
Báaaden gbɛ̃́ pɔ́ lɛ́ ma yãma ìɔ ma dã ma kpɛɛlɛ ũ, ìɔ taamalɛ gɔɔpii.
Asa gbɛ̃́ pɔ́ ma e wɛ̃ni èɛ, aɔ na ń Diio.
Gbɛ̃́ pɔ́ kùaa vãi ì azĩaɛɛ, gbɛ̃́ pɔ́ zamaguɔ, ga ɔ̃ aa yei.
Ɔ̃nɔ a kpɛ́ dɔ̀, à a gbapɛlɛɔ ã̀ mɛ̀n sopla a pɛ̀lɛpɛlɛ.
À nɔ̀ɔ dɛ̀ à vɛ̃ɛ kɛ̀kɛ, à blɛɔ sɔukɛ̀ a kàlɛ.
À a wɛ̃́ndia zĩkɛnaɔ zĩ̀, àlɛ lɛzu wɛ̃́lɛ sĩ̀sĩ misonaa à mɛ̀:
Gbɛ̃́ pɔ́ nɔ̀sɛ vĩoɔ à ɛa mɔ kɛ! Ɔ̃nɔkɛ̃sãmadeɔ málɛ oɛ́,
à mɔ blɛblemanɔ, í vɛ̃ɛ pɔ́ má kɛ̀kɛ mi.
À sɔũkɛ tó, íɔ aafia, í táa'o wɛ́kɛ̃a zɛ́u.
Gbɛ̃́ pɔ́ lɛ́ lɛda gbɛ̃́laanikɛnawa ì gɔ̃ sɔ̃́sɔ̃ɛɛ, gbɛ̃́ pɔ́ lɛ́ vãikɛna dazɛwa ì gɔ̃ tàaeɛɛ.
Ńsu gbɛ̃́laanikɛna dazɛwao, asa a ĩ́isɛnnɔɛ. Ɔ̃nɔna dazɛwa, iɔ yenzi.
Yãda ɔ̃nɔnaɛ, aà ɔ̃nɔ i dɛdɛ, yã'o gbɛ̃maaɛ, aà dɔ̃a i kã́fĩ.
Vĩakɛa Diiɛ mɛ́ ɔ̃nɔ daalɛa ũ, Lua pɔ́ a kua adoa dɔ̃a mɛ́ wɛ́kɛ̃a ũ.
Asa ńyɔ̃ gɛ̃gɛ̃ ma sabai, n wɛ̃ni a gbã̀akũ.
Tó ń ɔ̃nɔ, nzĩaɛɛ, tó gbɛ̃'awiambɔnan n ũ, n mi musu.
Mìsaikɛ dɛ lán nɔɛ lɛdewaɛ, a sɔũ mɛ́ a yãe dɔ̃o.
Ì zɔ̃lɛ kìlau a kpɛɛlɛ, aà kpɛ́ kú wɛ̃́lɛ sĩ̀sĩ musu,
ì lɛzu gbɛ̃́ pɔ́ lɛ́ gɛ̃ɔzi, ì o gbɛ̃́ pɔ́ zɛ́ kũa súsuɔnɛ:
Làasoosaide, ɛa mɔ kɛ! Ɔ̃nɔkɛ̃sãmade, málɛ onɛ,
í kpã́i mia ìɔ na, blɛblea asii guuá zɔ́ɛ.
Gɔ̃ɛpi dɔ̃ kɛ́ gɔ̃a gyaade ũ zɛ́n weo, gbɛ̃́ pɔ́ à ń sisiɔ sì bɛda gbã́ou.
Nɛ́ ɔ̃nɔna ì to a mae pɔ kɛ na, nɛ́ sɔũ ì a da pɔ yaɛ̀.
Ɔvãi lí àikɛo, yãkɛa a zɛ́wa ì ń sí gawa.
Dii lí to nɔana gbɛ̃maa dɛo, mɛ́ ì vãikɛnaɔ tɛ̃́ ń pɔeã pɔ́.
Pɔewosai ì to wà taasikɛ, zĩkɛa ɔplapla mɛ́ ì to wà kɛ pɔde ũ.
Nɛ́ pɔ́ blɛ gba dɔ̀ saɛá nɛ́ laaideɛ, nɛ́ pɔ́ ì i'o pɔkɛkɛgɔɔ wí dɔ̃o.
Gbɛ̃maa mi ìɔ báaa vĩ, ãma yãpãsĩ mɛ́ vãikɛna lɛ́ pà.
Gbɛ̃maa lí ga ń a tɔ́oo, vãikɛna tɔ́ ì midɛ.
Ɔ̃nɔna ì zĩkɛ yãdilɛnɛɔwa, yãbɔlɛna ì azĩa nɛ́.
Gbɛ̃́ pɔ́ ì yãkɛ a zɛ́wa ku dɔdɔa, yãbɛ̃ɛkɛna yã́ a bɔ.
Gbɛ̃gwaa ń wɛ́ vãio ì mɔ́ ń yã́o, gbɛ̃́ gbaa laai ì íbɛlɛmidɛ.
Gbɛ̃maa lɛ́á nibɔna wɛ̃nideɛ, yãpãsĩ mɛ́ vãikɛna lɛ́ pà.
Zaakɔ̃u ì sòle da, yeakɔ̃i ì láka tàae píia.
Ɔ̃nɔyã ìɔ dɔ laaide lɛ́u, flã mɛ́ ɔ̃nɔkɛ̃sãmade pɔ́ ũ a kpɛsɛa.
Ɔ̃nɔna ìɔ dɔ̃a kũ̀sũa dia, laaisaide lɛ́ ì aà dayãu àa.
Ɔde àizɛɛ ìɔ dɛɛ̀ wɛ̃́lɛ bĩ́ide ũ, wɛ̃nade taasikɛa mɛ́ aà midɛa ũ.
Gbɛ̃maa asea ì mɔɛ̀ ń wɛ̃nio, vãikɛna ài ì ĩadama iɛ̀.
Gbɛ̃́ pɔ́ ì lɛdama ma wɛ̃ni zɛ́ sɛ̀, gbɛ̃́ pɔ́ ì totoa dilɛ pã zã̀ zɛ́wa.
Gbɛ̃́ pɔ́ za gbɛ̃́u mɛ́ a ye wa dɔ̃o ɛɛdeɛ, gbɛ̃'ɔ̃ɔkpanaá sɔũɛ.
Duuna a gíɔ kui yã́ dasi bɔlɛa guuo, gbɛ̃́ pɔ́ ì a lɛ́ fɔ̃́á laaideɛ.
Gbɛ̃maa lɛ́naá ã́nusu maaɛ, vãikɛna nɔ̀sɛ gbiao.
Gbɛ̃maa yã'oa ì ń dazɛwa dasi, laaisaide ì ga ɔ̃nɔkɛ̃sãma guuɛ.
Dii báaadaańgu ì ń kɛ ɔde ũ, zĩkɛa ń taasio lí pɔe kã́fĩo.
Dàakɛa dɛ sɔũɛ kɔ̃̀ɔ yã́ ũɛ, ɔ̃nɔkũa mɛ́ ì kɛ laaideɛ na.
Yã́ pɔ́ vãikɛna lɛ́ a vĩakɛ mɛ́ a aà le, Lua a gbɛ̃maa pɔeã pɔ́ kpawà.
Tó ĩ́ana kàka à gɛ̃̀, vãikɛnaɔ aaɔ ku lɔo, gbɛ̃maa zĩ́na mɛ́ ìɔ pɛ́lɛa gɔɔpii.
Lá lɛmuu kũ̀ma ì kɛ swaaɛ, lá súɛlɛ ì kɛ wɛ́ɛ, màa zígbiade dɛ gbɛ̃́ pɔ́ aa aà zĩɔnɛ.
Vĩakɛa Diiɛ ì wɛ̃ni gbã̀a kã́fĩ, vãikɛnaɔ sɔ̃, an wɛ̃ni a kulunkũ.
Gbɛ̃maaɔ wɛ́ ìɔ dɔ pɔnai, vãikɛnaɔ sɔ̃, tãmaa a ń nɛ́ɛ.
Dii zɛ́ mɛ́ mikpakĩi ũ gbɛ̃maaɔnɛ, vãikɛnaɔ sɔ̃, Dii ì ń kaalɛɛ.
Gbɛ̃maa a fu bauo, gbɛ̃vãi sɔ̃ a zɔ̃lɛkĩi e dṹniauo.
Ɔ̃nɔ ì bɔ gbɛ̃maa lɛ́u, lɛvãide sɔ̃, wa aà lɛ́na zɔ̃ɛɛ.
Gbɛ̃maa yã́ pɔ́ kũ̀ wà onɛ́ dɔ̃, yãbɛ̃ɛ ìɔ dɔ gbɛ̃vãi lɛ́u.
Dii za pɔ́yɔ̃a ń mɔafiliogu, kiloolɛa a zɛ́wa ì kaaàgu.
Zĩa sɛa lɛsĩ ì mɔ́ ń wío, zĩabusaa mɛ́ ɔ̃nɔyã ũ.
Gbɛ̃maa nɔ̀sɛpua ì aà dazɛwa, náaisaide nɔ̀sɛ bɛ̃̀ɛ ì aà ɔ̃̀ɔkpa.
Àizɛɛ ài vĩ yã́kpalɛkɛgɔɔzĩo, yãkɛa a zɛ́wa mɛ́ ì ń sí gawa.
Tàaesaide maakɛa ì zɛpooɛ̀, vãikɛna yãvãikɛa ì aà nɛ́.
Nɔ̀sɛpuade maakɛa ì aà bɔ, náaisaide pɔnidɛa ì aà kṹ.
Tó gbɛ̃vãi gà, aà tãmaa ì midɛ, pɔ́ pɔ́ à wɛdɔ̀i a wɛ̃nigɔɔ ì láa.
Gbɛ̃maa ì bɔ taasiu, ɔ̃ gbɛ̃vãi ì gɛ̃u aà gɛ̃ɛ ũ.
Luayãdansai lɛ́ ì aà gbɛ̃́dee ɔ̃̀ɔkpa, ãma dɔ̃a ì gbɛ̃maa bɔu.
Tó gbɛ̃maaɔ ku namau, wɛ̃́lɛ ìɔ naɛ, tó gbɛ̃vãiɔ gàga, wì gulakɛ.
Wɛ̃́lɛ ì kã́fĩ nɔ̀sɛpuadeɔ sabai, gbɛ̃vãiɔ lɛ́ ì wɛ̃́lɛ dɛ.
Ɔ̃nɔkɛ̃sãmade ì saka a gbɛ̃́deegu, laaide ì a lɛ́ fɔ̃́.
Gbɛ̃pena ì bɔ ń dãɔ asiio gupuau, gbɛ̃́ náaide ì pɔ́ kúlɛwà.
Dɔaanasaikɛ ì to gbɛ̃́ɔ fu, yãkɛkɛn dasiɔ ì to wà zĩble.
Tó n gbɛ̃pãle fĩa dì ń miwa, taasi n kaɛ, gbɛ̃́ pɔ́ mibɔ̀lɛu ì gɔ̃ a laaiwa.
Gbãamɔnɛde ìɔ àizɛɛ vĩ, ãma nɔɛ nɔ̀sɛmaade ìɔ gbianɛ́.
Sùuude ì maa i azĩaɛ, gbɛ̃́ pãsĩ ì azĩa kpa ĩai.
Gbɛ̃vãi zĩ ài líɔ báaa vĩo, yãmaatɔ̃na ì ài sĩana e.
Kua maa sĩana ì ń ká wɛ̃niwa, tɛa vãizi ì mɔ́ ń gao.
Dii ye nɔ̀sɛvãide gĩyãio, tàaesaide yã́ ì kaaàgu.
Sĩana guu gbɛ̃vãiɔ bɔ pão, gbɛ̃maaɔ mɛ́ aa bɔ aafia.
Lá vua tãana dɛ sàwakusana níu, màa nɔ kɛfɛn ɔ̃nɔsaide dɛ.
Gbɛ̃maaɔ pɔeã ì ń ká namawa, gbɛ̃vãiɔ tãmaa ì ń nɛ́.
Gbɛ̃́ pɔ́ ɔ pòo ì kã́fĩa e dɛ a zia, gbɛ̃́ pɔ́ gì pɔ́ pɔ́ dɛ à kpa kpái, pɔ́ ì kɛ̃́sãwà.
Gbɛ̃nazĩn báaade àɔ ku namau, gbɛ̃́ pɔ́ ì ń gba niɛ a niɛ e sɔ̃.
Wì gbɛ̃́ pɔ́ ì pɔ́wɛna ɔ̃a na dã kaɛ, wì sa na o gbɛ̃́ pɔ́ ì yíamáɛ.
Gbɛ̃́ pɔ́ ì maa wɛɛlɛ aɔ na ń gbɛ̃́ɔ, gbɛ̃́ pɔ́ ì vãi wɛɛlɛ, vãi a aà le.
Gbɛ̃́ pɔ́ ì a àizɛɛ náaikɛ a lɛ́lɛ, gbɛ̃maa a bɔlɔbɔ lán lí láwa.
Gbɛ̃́ pɔ́ yã'ì a uaɛ a gɔ̃ gii, sɔũ a gɔ̃ ɔ̃nɔna zɔ ũ.
Gbɛ̃maa yãkɛa gbɛá lí wɛ̃nideɛ, ɔ̃nɔna ì gbɛ̃́ e.
Lá Lua ì fĩabo gbɛ̃maaɛ dṹniau, wa vãikɛna ń duunkɛnao pɔ́ o lɔe?
Gbɛ̃́ pɔ́ lɛdama ì kɛɛ̀ na ye dɔ̃ai, gbɛ̃́ pɔ́ totoa ì kɛɛ̀ ĩ́i mi vĩo.
Dii ì gbɛ̃maa wɛgwa, ãma ì yãda làasoovãidea.
Vãikɛa lí gbɛ̃e zɛdɔo, gbɛ̃maa zĩ́na sɔ̃ deea vĩo.
Nɔ maa dɛ a zã́ɛ lán fùawa, nɔ widamade dɛɛ̀ mɛkɛmuuna ũ.
Gbɛ̃maaɔ ìɔ yã́zɛde yá, gbɛ̃vãiɔ lɛdama mɔafili vĩ.
Gbɛ̃vãiɔ yã́á gbɛ̃wɛa yã́ɛ, gbɛ̃maaɔ lɛ́ ì ń bɔ.
Wì gbɛ̃vãiɔ fuangba, aai midɛ, ãma gbɛ̃maaɔ ua ìɔ ku.
Wì gbɛ̃́ tɔbɔ aà ɔ̃nɔ lɛ́uɛ, faasaide sɔ̃, wì sakauɛ.
Gbɛ̃́ kpɛɛ pɔ́ ì a zĩkɛ maannɔ dɛ zĩadilɛngbia pɔ́ blɛ ì kɛ̃́sãwàla.
Gbɛ̃maa a pɔtuoɔ gwaa dɔ̃, ãma gbɛ̃vãiɔ sósobi pãsĩ.
Zɔ̃ɛ ãiade ìɔ kãa, gugiiyana sɔ̃, ɔ̃nɔ ì kɛ̃́sãwaɛ.
Gbɛ̃vãi ì ɔvãi nidɛ, kási gbɛ̃maa zĩ́na mɛ́ ìɔ mɔ̀sɛ vĩ.
Gbɛ̃vãi lɛ́ vãi ì aà kṹ, gbɛ̃maa sɔ̃ ì bɔ yãkeleu.
Lɛ́ maa ì ń ká pɔmaawa, zĩ pɔ́ gbɛ̃́ kɛ̀ ài a suwà.
Sɔũ yãkɛa ì kɛɛ̀ maa, ɔ̃nɔna sɔ̃ ì lɛdama ma.
Sɔũ ì to wà a pɔfɛ̃ dɔ̃wa gɔ̃̀ɔ, laaide sɔ̃ ìli sɔ̃́sɔ̃a dao.
Sĩan'ona ì yã́zɛde o, seelade vãi yã́ ìɔ mɔafili vĩ.
Yãbɔlɛna yã́ ì gbɛ̃́ sɔ̃ zɔ̃ lán fɛ̃nawa, ɔ̃nɔna lɛgbɛ'i ì mɔ́ ń aafiao.
Sĩana pɔ́ wa ò ìɔ zɛdɔa, ɛgɛ sɔ̃ ì gɛ̃zɛa lán wɛdɛawa.
Mɔafili kú vãi wàaipanaɔ sɔ̃u, gbɛ̃'aafiawɛɛlɛnaɔ mɛ́ pɔna vĩ.
Vãie lí gbɛ̃maa leo, gbɛ̃vãiɔ sɔ̃, taasi ì dańla.
Dii ye ɛɛde gĩyãio, aà pɔ ìɔ na sĩandewa.
Laaide ìɔ a dɔ̃a kũa a sɔ̃u, sɔũ ì yãfaasai kpàwakɛ.
Zĩkɛa ɔplapla ì to gbɛ̃́ kible, màa ì gbɛ̃́ da zɔbleu.
Kua bíli guu ì gbɛ̃́ kúsu kwɛ́, yãna'oanɛ ì ń pɔ kɛ na.
Gbɛ̃maa ì a gbɛ̃na dazɛwa, gbɛ̃vãiɔ yãkɛa ì ń sã́sã.
Màade lí nɔ̀ɔ sãsã maamaao, ãiade ì laaidɔ a pɔ́ɔwa.
Kua yã́zɛde zɛ́u wɛ̃ni vĩ, zɛ́pi sɛa lí ń kpá gaio.
Nɛ́ ɔ̃nɔde ì a mae lɛdama ma, gbɛ̃́laanikɛna gbaa laai lí tɔ̃wào.
Lɛgbɛ'i na ì gbɛ̃́ ká pɔmaawa, náaisaide ì ble a pãsĩ guuɛ.
Gbɛ̃́ pɔ́ ì a lɛ́ fɔ̃́ ì a wɛ̃ni dɔ̃́a, gbɛ̃́ pɔ́ a lɛ́ lí kuo ì azĩa ɔ̃̀ɔkpa.
Màade lí pɔ́ pɔ́ á yei eo, ãiade mɛ́ ì namable.
Gbɛ̃maa za mɔafiliyãu, gbɛ̃vãi ì widamá ì ń kpɛbɔ.
Yãmaakɛa ì zɛmaasɛna misi, dàakɛa ì duunkɛna fuangba.
Gbɛ̃eɔ ì ńzĩa dilɛ ɔde ũ, kási aaliɔ pɔe vĩ sɔ̃o, gbɛ̃eɔ ì ńzĩa dilɛ taaside ũ, kási aaìɔ pɔ́ vĩ zɔ̃ɔ.
Ɔde ì azĩa bo ń a àizɛɛo, taaside sɔ̃ ìli wɛ́tɛ̃abiima eo.
Gbɛ̃maaɔ gupua aɔ pipi, gbɛ̃vãiɔ filia a gamá.
Zĩa sɛa lɛsĩ mɛ́ ì sòle da, lɛdamamaa mɛ́ ì to wà ɔ̃nɔkũ.
Ɔvãi lí gɛ́ aɛo, ɔ̃a'ea isima guu mɛ́ ì kɔ̃́.
Wɛdɔa pɔ́i gɛ̃gɛ̃a ì ń sɔ̃ ɔ̃̀ɔkpa, pɔeã ea ì mɔ́ ń wɛ̃ni dafuo.
Gbɛ̃́ pɔ́ ì fionada yã́wa a yã'e, gbɛ̃́ pɔ́ ì gbɛ̃́ yã'onɛ ma a ài'e.
Ɔ̃nɔna yãdanɛá nibɔna wɛ̃nideɛ, ì ń bɔ ga lɛ́zĩ.
Wɛzɛ̃ gbãa ì to wàɔ nańnɔ, ãma náaisaideɔ zɛ́ pãsĩ.
Laaideɔ ì yãkɛ ń dɔ̃ao, sɔũ ì a faasaikɛ fãaa.
Zĩna vãi ì zu taasiu, ìwa náaide ì su aafia.
Gia totoai ì mɔ́ ń taasio ń wío, lɛdamamaa ì ń kpɛla.
Pɔ́nidɛa ea ì ń pɔ kɛ na, ɔ̃ sɔũ ye kɛ̃a vãikɛawa gĩyãio.
Gbɛ̃́ pɔ́ tɛ́ ɔ̃nɔnaɔzi ì ɔ̃nɔkũ, gbɛ̃́ pɔ́ kãaaa ń sɔũɔ ì vãikũ.
Taasi ìɔ tɛ duunkɛnaɔzi, nama mɛ́ gbɛ̃maaɔ ài ũ.
Gbɛ̃maa ì túbito a tɔũnaɔnɛ, duunkɛna sɔ̃, aà àizɛɛ a gɔ̃ gbɛ̃maaɛ.
Taaside bua ì blɛkɛ maamaa, ɔ̃ yãfuangbanaɔ ì to aà kuawà.
Gbɛ̃́ pɔ́ lí a nɛ́ gbɛ̃o zaaàguɛ, gbɛ̃́ pɔ́ ye a nɛ́i ì aà toto a gɔɔwa.
Gbɛ̃maa ì pɔble à kã́, gbɛ̃vãiɔ nɔ̀sɛ ìɔ da gii.
Nɔɛ ɔ̃nɔde ì ua kálɛ, a faasaide sɔ̃ ì ua fãaa.
Gbɛ̃́ pɔ́ ì yãkɛ a zɛ́wa Dii vĩa vĩ, zɛkoleasɛna ì sakaaàgu.
Faasaide lɛ́ mɛ́ aà gbɛ̃bɔ ũ, ɔ̃nɔna yã'oa ì aà bɔ.
Tó zu kuo, gba ìɔ da giiɛ, wì ài zɔ̃ɔ e ń zuɔ gbãao.
Seelade sĩande lí ɛɛtoo, seelade vãi yã́ ìɔ mɔafili vĩ.
Láanide ì kpálɛkɛ ɔ̃nɔi à kuawà, laaide yãdɔ̃aá faaiɛ.
Kɛ̃ sɔũwa zã̀zã, asa ńyɔ̃ dɔ̃a ewào.
Ɔ̃nɔ ì to laaide làasookɛ a zɛ́wa, sɔũ faasaikɛ ì aà sã́sã.
Faasaideɔ ì saka tàae kulɛkɛau, gbɛ̃maaɔ ìɔ na ń kɔ̃o.
Baade azĩa yã'ɔ̃ma dɔ̃, mɛ́ gbɛ̃́ pɔnaá gbɛ̃pãle pɔ́ no.
Gbɛ̃vãiɔ ua a midɛ, gbɛ̃maaɔ bɛ a ɔta.
Zɛ́ kú ì kɛ gbɛ̃́ɔnɛ maa, ãma a midɛkĩiá gaɛ.
Baa yaalɔ guu nɔ̀sɛ ì ɔ̃̀ɔkpa, pɔna ku ì midɛ ń pɔsiao.
Pɔ̀ɔbɔzãkɛna yãkɛa ì wi aà musu, gbɛ̃maa ì a yãkɛa gbɛ'e.
Làasoosaide ì yã́pii siɛ, laaide lí yã́ náaikɛ làasookɛsaio.
Ɔ̃nɔna vãikɛa vĩa vĩ, ì ɛ̃ɛ̀, sɔũ ì azĩa náai vĩ, ìɔ wãa.
Pɔkũmade ì yã́ yãfũna kɛ, kɔ̃nide ì to wà zaagu.
Ɔ̃nɔkɛ̃sãmade ì gɔ̃ faasai, laaideɔ ì dɔ̃a kpa fùa ũ.
Gbɛ̃vãiɔ misiilɛ gbɛ̃maaɔnɛ, vãikɛnaɔ kúlɛ nɔ̀sɛpuadeɔ kpɛɛlɛ.
Baa taaside gbɛ̃́dee ì zaaàgu, ãma ɔde gbɛ̃naɔ ìɔ dasi.
Sakaa n gbɛ̃́deeguá duunaɛ. Báaaden gbɛ̃́ pɔ́ ì wɛ̃nadɔ̃ taasideɔnɛ ũ.
Vãi wàaipanaɔ sã́sãao lé? Maa wàaipanaɔ sùuu vĩ ń náaio.
Mɛkpaa zĩwa ìɔ ài vĩ, mɛ́ yãbɔlɛ ì ń kɛ̃́sã.
Ɔ̃nɔnaɔ àizɛɛ ì gɔ̃ ń gawi ũ, sɔũɔ faasaikɛ ì ń gɔ̃ faasai.
Seelade sĩande ì gbɛ̃́ misi, a ɛɛde yã́ mɔafili vĩ.
Vĩakɛa Diiɛá gbãa'ekĩi náaideɛ, a dɛ misikĩi ũ ade nɛ́ɔnɛ.
Vĩakɛa Diiɛá nibɔna wɛ̃nideɛ, ì ń bɔ ga lɛ́zĩ.
Tó kía gbɛ̃́ɔ dasi, ìɔ gawi vĩ, bùsugbɛ̃saikɛá kpalablena músiɛ.
Gbɛ̃́ pɔ́ a pɔ lí pa kpaao wɛ́ kɛ̃a, pɔkũmade ì a yãfũkɛ sɛ lɛsĩ.
Sɔ̃daadoũ mɛ́ mɛ aafia ũ, wɛdɔanɛ ì mɛkɛmuuna zĩmá.
Wɛ̃nade wɛtãna ì aà Kɛna kpɛbɔ, taaside wɛgwana ì aà Kɛna kpɛla.
Tó yã́ vãikɛna lè, ì aà nɛɛ, baa tó gbɛ̃maa gà, a ulɛkĩi vĩ.
Ɔ̃nɔ ì zɔ̃lɛkĩi e wɛzɛ̃na nɔ̀sɛu, ãma wìli e sɔũwao.
Yã́zɛde ì bui sɛ lɛsĩ, duuna ì wida gbɛ̃́ɔwa.
Zɔ̀blen laaide yã́ ì ka kíagu, ãma ì a pɔkũmabɔbɔ a gianawa.
Yãwea dɔ̃ ì pɔkũma kpálɛ, yã́'ĩi ì ń pɔ fɛlɛ.
Ɔ̃nɔna yã'oa ì to dɔ̃a káńgu, sɔũ lɛ́ sɔ̃, yãfaasai ìɔ bɔlɛu.
Dii wɛ́ kú gupiiu, ìɔ gbɛ̃vãiɔ ń gbɛ̃maaɔ tàasika.
Nɔ̀sɛ níniyã ì ń gba wɛ̃ni dafu, yãkpaanla ì ń kãdɛ.
Faasaide ì saka a mae totoau, lɛdamamana sɔ̃ ìɔ laai vĩ.
Gbɛ̃maa ua ìɔ àizɛɛ zɔ̃ɔ vĩ, gbɛ̃vãi pɔ́ɔ ìɔ yãkele vĩ.
Ɔ̃nɔna lɛ́ ì dɔ̃a fã́ɛ, sɔũɔ sɔ̃ aa nɔ̀sɛ vĩo.
Dii ye gbɛ̃vãiɔ sa'oa gĩyãio, gbɛ̃maa wabikɛa mɛ́ ì kaaàgu.
Dii za gbɛ̃vãi yãkɛau, a ye gbɛ̃́ pɔ́ tɛ́ yã́zɛdeiɔzi.
Totoa pãsĩá gbɛ̃́ pɔ́ pã̀zɛa pɔ́ɛ, gbɛ̃́ pɔ́ ye lɛdamaio sɔ̃ gɛ̀kɔɔɛ.
Lá Dii bɛda ń tɛ́o yã́ dɔ̃, wa gbɛ̃nazĩna sɔ̃ yã'o lɔe?
Láanide líɔ ye wà a gba laaio, ìli gɛ́ ɔ̃nɔnaɔ kĩ́io.
Nɔ̀sɛna ì oa tɛkɛ, nɔ̀sɛ ɔ̃̀ɔkpaa ì ń kúsu kwɛ́.
Làasoode ì dɔ̃a wɛɛlɛ, sɔũ ì yãfaasai mɔ́mɔ.
Gɔɔpii ìɔ ĩ́i wɛ̃nadeɛɛ, pɔnade ìɔ ku dikpɛ guu láasai.
Pɔvĩa yɔɔna vĩakɛa Diiɛ guu maa dɛ àizɛɛ zɔ̃ɔ kũa gili guua.
Dò sau blea yeakɔ̃i guu maa dɛ nɔ̀ɔ níside soa ń zaakɔ̃uoa.
Pɔkũmade ì sòle da, nɔ̀sɛniɛde ì zɔa midɛ.
Màade zɛ́ ìɔ dɛɛ̀ lɛkaa ũɛ, gbɛ̃maa zɛ́ ìɔ daaĩaɛ.
Nɛ́ ɔ̃nɔde ì to a mae pɔ kɛ na, gbɛ̃nazĩn sɔũ ì saka a dau.
Yãfaasai ì kɛ ɔ̃nɔkɛ̃sãmadeɛ na, làasoode ì zɛ́sɛ súsu.
Lɛkpaaĩsai ì yã́ gboo, lɛdamade dasiɔ ì to à kɛ.
Yãwea dɔ̃ ì a òna pɔ kɛ na, yã'oa a gɔɔwa ìɔ na fá!
Wɛ̃ni zɛ́ ì gɛ́ ń laaideɔ musu, kɛ́ aasu si bɛdauo yã́i.
Dii ì káakuna ua wí, ì to gyaa kɔɔɔ ku a gbɛu.
Dii za làasoo vãiu, yãna'oa gbãsĩ vĩɛ̀o.
Gbɛ̃wɛtãna ì ĩada a uawa, gbɛ̃́ pɔ́ za gbagusaɛu aɔ ku aafia.
Gbɛ̃maa ì làasookɛ yã́zãsiawa, yãvãi ì bɔlɛ gbɛ̃vãiɔ lɛ́u gɔ̃̀ɔ.
Dii zã̀ ń gbɛ̃vãiɔ, ì swã́kpa gbɛ̃maaɔ wabikɛai.
Oa weea ì ń pɔ kɛ na, baona ì ń wá wee.
Gbɛ̃́ pɔ́ ì swãdɔ aafia lɛdamai aɔ bele ũ ɔ̃nɔnaɔ guuɛ.
Gbɛ̃́ pɔ́ gì totoai za azĩau, lɛdamamana mɛ́ ì gɔ̃ nɔ̀sɛde ũ.
Vĩakɛa Diiɛ ì ɔ̃nɔ danɛ́, zĩabusaa mɛ́ ì mɔ́ ń bɛɛɛo.
Gbɛ̃nazĩna ì yã́sɛ, ãma a midɛa ì bɔ Dii lɛ́uɛ.
Baade ì a yãkɛa e maaɛ, ãma Dii mɛ́ ìɔ ń pɔeã dɔ̃.
Ǹ n yã́ kpálɛ Dii gɛ̃zĩ, n pɔeã i zɛkɛ.
Dii pɔ́pii kɛ̀ a pɔeã yã́iɛ, baa vãikɛnaɔ dɛ ĩadamagɔɔ pɔ́ ũɛ.
Dii ye ĩ́andãnaɔ gĩyãio, sĩana guu aa bɔ pão.
Gbɛ̃kɛ ń náaio ì láka tàaea, vĩakɛa Diiɛ ì ń ɛ̃ vãiɛ.
Tó gbɛ̃́ yãkɛaɔ kà Diigu, ì to se aà ibɛɛɔ kɛaànɔ na.
Pɔ́ yɔɔna ea maakɛa guu maa dɛ ɔvãi'ea zɔ̃ɔla.
Gbɛ̃nazĩna ì zɛ́ pɔ́ á sɛ́ làasookɛ, ãma Dii mɛ́ ì aà kɛ̀sɛ dɔdɔɛ̀.
Lá kía mɛ́ ì yãdilɛ Lua gɛ̃ɛ ũ, a maa aà yã́ bɔ yã́zɛde kpɛo.
Zaa maa ń kiloo lɛa súsuoá Dii pɔ́ɛ, a zã nɛ́na ń a gbɛ̃̀nɛo píi aà pɔkɛaɛ.
Wìliɔ ye kía vãikɛna gĩyãio, wì kpala zĩ́napɛlɛ yã́zɛde musuɛ.
Yã́zɛde'ona ì ka kíagu, ìɔ ye sĩan'onai.
Kía pɔkũmaá ga zĩnaɛ, ãma ɔ̃nɔna ì a tɛdɛ.
Kía oa weea ìɔ aafia vĩ, aà nakɛnɛá káabuan louɛ.
Ɔ̃nɔkũa maa dɛ vuala zã̀, gɔ̃a laaide ũ bɛɛɛ dɛ ã́nusu maaa.
Gbɛ̃maa ì zɛ́ pɔ́ ì ɛ̃ vãiɛ sɛ́, zĩakũadɔ̃na ì a wɛ̃ni dɔ̃́a.
Ĩandãa ì mɔ́ ń lɛ́lɛao, zĩasɛa lɛsĩ ì mɔ́ ń ɛɛao.
Zĩabusaa taasideɔ guu maa dɛ baadaaa ń ĩ́andãnaɔla.
Gbɛ̃́ pɔ́ ì laaidɔ yã́wa ì maa e, Dii náaikɛna mɛ́ ìɔ pɔna vĩ.
Gbɛ̃́ pɔ́ nɔ̀sɛ pàɛ ɔ̃ wì mɛɛ̀ wɛzɛ̃na, gbɛ̃́ pɔ́ a lɛ́ na, wì aà yãdɔ̃a zɛ́ e.
Laai dɛ wɛ̃ni mi ũ gbɛ̃́ pɔ́ vĩɔnɛ, faasaideɔ yãfaasai ì ń gbɛ̃.
Ɔ̃nɔna làasoo ì pisi aà lɛ́wa, aà lɛ́ ì to wà aà yãdɔ̃a zɛ́ e.
Yãna'oaá zɔsapunaɛ, a na nɔ̀sɛu, mɛ́ ì mɛ gba aafia.
Zɛ́ kú ì kɛ gbɛ̃́ɔnɛ maa, ãma a midɛkĩiá gaɛ.
Sɛ̃̀wana nɔ̀sɛ ì aà dazĩu, asa nɔana ì tɛ́kpaaàguɛ.
Gbɛ̃pã ì vãikpaaĩńnɔ, yãvãi ìɔ dɔ aà lɛ́u.
Gbɛ̃́ dɔ̀ɔsai ì sòle da, gbɛ̃pena ì gbɛ̃naɔ kɛ̃aa.
Gbɛ̃́ pãsĩ ì kɔ̃nikɛ a gbɛ̃́deeɛ, ì aà da zɛ́ vãiwa.
Gbɛ̃́ pɔ́ lɛ́ wɛ'i'o làasoo vãi vĩ, gbɛ̃́ pɔ́ lɛ́ lɛsuikɛ zɛ̀ ń vãioɛ.
Mikã puaá fùa í gbiaɛ, maakɛa mɛ́ ì ń káwà.
Nɔ̀sɛniɛde maa dɛ zĩgɔ̃a, zĩakũadɔ̃na maa dɛ wɛ̃́lɛsinala.
Wì yãkɛkɛa gbɛa ń gbɛo, ãma a bɔɔlɛ ì bɔ Dii kĩ́iɛ.
Pɛ̃ɛ miɔn giina soa yãkelesai maa dɛ nɔ̀ɔgbɛ̃a ua sòledeula.
Zɔ̀ laaide ìɔ iko vĩ nɛ́ giawaɛ, aà baa aɔ ku ua túbi guu.
Wì ã́nusu ń vuao baasa, Dii mɛ́ ì wá sɔ̃ tàasika.
Gbɛ̃vãi swã́ ìɔ na ń yãdɔɔsaio, ɛɛde laai ìɔ ku lɛkpɛdaamáwa.
Gbɛ̃́ pɔ́ ì taaside kɛ pɔ́ɔpɔɔ lɛ́ saka aà Kɛnaguɛ, gbɛ̃́ pɔ́ ì gbɛ̃́ yáalɔ músiwa a bɔ pão.
Tɔũnaɔ mɛ́ ń deziɔ gawi ũ, maeɔ mɛ́ ń nɛ́ɔ ĩ́andãbɔ ũ.
Yã́zɛde oa lí kɔ̃si ń sɔũoo, màa ɛɛ lí kɔ̃si ń bɛɛɛde lɛ́oo.
Gbagusaɛ dɛ zĩakɛkɛa ũ a danaɛ, gu pɔ́ à lìliu píi aà tá ìɔ naɛ.
Gbɛ̃́ pɔ́ lakà tàae pɔ́ wa kɛ̀ɛ̀la ye wàɔ yeaziɛ, yãzifɛlɛna sɔ̃ ì gbɛ̃kɛ bɔaa.
Ɔ̃nɔna gbaa laai ì tɔ̃wà dɛ sɔũ gbɛ̃a gɛ̃n basɔola.
Yãvãi mɛ́ ì dɔaa swã́gbãadeɛ, wa zĩna sósobisaide gbaɛwà.
Kpaaũa ń wài pɔ́ wà a nɛ́ sɛ̀lɛo sã̀ɔ dɛ kpaaũa ń sɔũo a mìsaikɛula.
Tó gbɛ̃maa fĩabò ń vãio, vãi a kɛ̃ aà uawao.
Lɛkpaadaa dɛ lán ízɛwɛ̃awaɛ, go we e sòle àɔ gɛ́ fɛlɛi.
Yãnakpaa tàaedewa ń yãdaa yãesaidelao, Dii za yã́ beeɔu píiɛ.
Bɔ́ ài sɔũ ɔ̃adɛa a kyodɔ̃a yã́i vĩi? Asa a nɔ̀sɛ vĩo.
Gbɛ̃naɔ ìɔ yekɔ̃i gɔɔpiiɛ, vĩ̀i ń dãunaɔ ku dɔ̃a kɔ̃ɛ yã́iɛ.
Mìsaide ì a gbɛ̃do fĩa di a miwa, ì kpɛ́gaausí a gbɛ̃́deeɛ.
Gbɛ̃́ pɔ́ ye sòlei ye duunaiɛ, yã́gbãa'ona ì músi'i azĩaɛ.
Làasookpaanlade lí maa eo, lɛfɔlɔde ì lɛ́lɛ da taasiu.
Sɔũ'ina pɔ ìɔ siaɛ, faasaide mae pɔ líɔ nao.
Nɔ̀sɛnaá ɛsɛ maaɛ, pɔsia ì ń ibaba.
Vãikɛna ì gbagusaɛ sɔlɔ a ulau kɛ́ à e yã́zɛde bãdɛò yã́iɛ.
Laaide ì wɛbii ɔ̃nɔwa, ãma sɔũ wɛ́pɛkĩi ìɔ zã̀ɛ.
Nɛ́ sɔũ ì a mae pɔ ya, ì a da'ia nɔ̀sɛ ɔ̃̀ɔkpaɛ̀.
A maa wà yãesaide yíao, bɛɛɛde gbɛ̃a a nɔ̀sɛmaa yã́i zɛvĩo.
Gbɛ̃́ pɔ́ ì a lɛ́ fɔ̃́ dɔ̃a vĩ, nɔ̀sɛniɛde ìɔ laai vĩ.
Baa sɔũ, tó à a lɛ́ fɔ̃̀, wì aà dilɛ ɔ̃nɔna ũɛ, gbɛ̃́ pɔ́ ì a lɛ́ kúá laaideɛ.
Zĩa pɔeã mɛ́ ì dɔaa gbɛ̃́ pɔ́ ì kɛ̃́máɛ, ì fɛ̃́ńzi lɛdama píi musu.
Sɔũ lí pɔnakɛ wɛzɛ̃ yã́ musuo, yã́ pɔ́ dɛ̀dɛwà ɔ̃ ì o.
Vãikɛa ì mɔ́ ń sakanguoɛ, kpɛbɔyã ì láani inɛ́.
Gbɛ̃nazĩna lɛgbɛ dɛ lán ísiwaɛ, lán swa'i bàalɛa ge ɔ̃nɔ lɔ̀ɔwa.
Kɛa vãikɛnaɛ kɛ̀kɛ ge yãkɛkɛa yãesaideɛ ɔkpɛai maao.
Sɔũ lɛ́ ì aà da sòleu, aà yã'oa ì aà kpa gbɛ̃ai.
Sɔũ lɛ́ ì aà ɔ̃̀ɔkpa, aà yã'oa ì aà kũ lán baiwa.
Gbɛ̃pena yã́ ì kɛnɛ́ lán zɔ́wa, ì gɛ̃ lɛ́u dɔ̃̀ɔ e nɔ̀sɛ kpɛau.
Gbɛ̃́ pɔ́ ì pãkpa a zĩiá músi dãunaɛ.
Dii tɔ́á ulɛkĩi lɛsĩɛ, gbɛ̃maa ì bàalɛ à azĩa yeu.
Ɔde àizɛɛ ìɔ dɛɛ̀ wɛ̃́lɛ kàede ũ, a dɛɛ̀ bĩ́i pɔ́ wa fɔ̃ dɛdɛwào ũ.
Zĩasɛa lɛsĩ ì mɔ́ gbɛ̃́ɛ ń lɛ́lɛaoɛ, zĩabusaa ì mɔ́ ń bɛɛɛo.
Gbɛ̃́ pɔ́ ì yã́zãsi yãmasai, mìsaikɛ ń kpɛbɔao mɛ́ ì gɔ̃ɛ̀.
Sɔ̃dilɛa ì gbɛ̃́ gba gbãa gyãpɛwa, ãma démɛ a pɔsia fɔ̃i?
Wɛzɛ̃na ì yãdada a sɔ̃u, ɔ̃nɔna swã́ ìɔ dɔ dɔ̃ai.
Gba pɔ́ gbɛ̃́ dà ì zɛkɛkɛɛ̀, ì zɛwɛ̃ɛ̀ gbɛ̃zɔ̃ɔɔ kĩ́i.
Gbɛ̃́ pɔ́ dɔ̀aa a yã'ò, wì aà yã́zɛ e, e aà ibɛɛ àɔ gɛ́ aà pɔ́ oi.
Yãkɛkɛa gbɛaa Diiwa ń gbɛo ì sòle midɛ, ì gɔ̃gbãaɔ yoaa.
Daɛ pɔ́ wà tàaekɛ̀ɛ̀ yã́ ìɔ gbãa lán bĩ́iwaɛ, aà sòle dɛ lán zɛ́kakaa ń lɛowaɛ.
Yã'oa ì gbɛ̃́ ká kãawa, aà lɛgbɛ'i ì to pɔ́ mɔ́wà.
Ga ń wɛ̃nio ku lɛ́uɛ, gbɛ̃́ pɔ́ ye yã'oai a a gbɛ'e.
Gbɛ̃́ pɔ́ nɔ è pɔmaa è, báaa bee bɔ̀ Dii kĩ́iɛ.
Taaside ì yã'o wɛ̃nawɛ̃na, ɔde ì yã́zãsi gbã́ugbãu.
Gbɛ̃na yàaa ì yãvãi inɛ́ɛ, gbɛ̃naeɔ ku aaìɔ nańnɔ dɛ ua gbɛ̃́a.
Kua taaside tàaesaide ũ maa dɛ kua sɔũ yãvãi'ona ũla.
Ãia vĩa yã́zɛdɔ̃sai maao, wãa zɔ̃ɔ ì ń zã zɛ́waɛ.
Gbɛ̃nazĩna faasaikɛ ì zɛ́ ɔ̃̀ɔkpaɛ̀, ɔ̃ ì Dii tàae e.
Àizɛɛ ì to wà gbɛ̃na e dasi, taaside gbɛ̃na ì kɛ̃wàɛ.
Seelade vãi a bɔ pão, ɛɛde a gí wɛ́tɛ̃a eio.
Gbɛ̃́ daside ì kpalablena tɔnasi, gbɛ̃́pii ìɔ ye gbadana àɔ dɛ a gbɛ̃́ ũɛ.
Taaside daɛɔ ì aà vũaaɛ, wa aà gbɛ̃naɔ kɛ̃awà o lɔo. Tó a wɛ̀ɛlɛ yã'ońnɔ, ìli ń e bɛo.
Gbɛ̃́ pɔ́ lɛ́ ɔ̃nɔkũ ye azĩaiɛ, gbɛ̃́ pɔ́ ye dɔ̃ai ì maa e.
Seelade vãi a bɔ pão, ɛɛde a midɛ.
Lá namablea lí kɔ̃si ń sɔũoo, màa i kũ zɔ àɔ kible wɛ̃́ɛɔwao.
Wɛzɛ̃na pɔ lí pa kpaao, lákaa tàaea mɛ́ aà ĩ́andãbɔ ũ.
Kía zɔakaaá nɔ̀ɔmusu pũnaaɛ, aà nakɛnɛá mɔ̀sɛpisia sɛ̃waɛ.
Nɛ́ sɔũ dɛ a mae ɔ̃̀ɔkpana ũɛ, nɔ sòlede dɛ lán ítɔ̃tɔ̃a zɛsaiwaɛ.
Wì ua ń a àizɛɛo e mae túbi ũɛ, ãma nɔ laaide ea ì bɔ Dii kĩ́iɛ.
Zígbiakɛ ì ń da i zɔ̃ɔ'oau, nɔana ì màade dɛ.
Gbɛ̃́ pɔ́ ìɔ yãdilɛnɛ kũa aɔ aafiaɛ, gbɛ̃́ pɔ́ ì saka a kuau a ga.
Gbɛ̃́ pɔ́ wɛ̃nadɔ̃̀ taasideɛ pɔ́ sɛ̃̀a Diiɛɛ, ɔ̃mɛ a aà yãkɛaɔ fĩaboɛ̀.
Ǹ n nɛ́ toto a gɔɔwa, ãma ńsu to a gɛ̃agɛ̃ e à gao.
Wa ɔ̃a zɔ̃ pɔkũmadeɛ aà fĩabo, tó n aà bò, aà boa aɔ lɛ́ vĩo.
Lɛdama ma, totoa yãda, kɛ́ ǹ e ǹ ɔ̃nɔkũ zã́ yã́i.
Làasoo ku gbɛ̃nazĩna nɔ̀sɛu dasi, ãma yã́ pɔ́ Dii zɛ̀ò mɛ́ a kɛ.
Gbɛ̃kɛkɛanɛde mɛ́ ì ka gbɛ̃́ɔgu, kua taaside ũ maa dɛ kua ɛɛde ũa.
Vĩakɛa Diiɛ ì mɔ́ ń wɛ̃nio, ade ì i kãa, vãi lí aà leo.
Màade ì ɔgɛ̃ tau à fua blɛli gɛò a lɛ́ kĩ́i.
Láanide gbɛ̃, mìsaide ì gɔ̃ laai vĩ. Wɛzɛ̃na gba laai, ì yãdada.
Nɛ́ pɔ́ ì a mae gbɛ̃ mɛ́ ì a da yáá nɛ́ gia pɔ́ ì widamáɛ.
Ma nɛ́, tó n kã́mabò ń lɛdamamaao, n pãalɛ yãdɔ̃aɛn we.
Seelade pã ì yã́zɛde láanikɛ, vãikɛna ì yã́'ĩi mɔ́mɔ bɛ̃̀ɛ.
Go looa gbɛ̃́laanikɛnaɔla, gbɛ̃aá sɔũɔ pɔ́ɛ ń kpɛsɛa.
Vɛ̃ɛ ì to wà gɔ̃ láanipɔ ũ, í gbãa ì ń da yãbɔlɛu, gbɛ̃́ pɔ́ tò à a dɛ ɔ̃nɔ vĩo.
Kía palaaá nɔ̀ɔmusu pũnaaɛ, gbɛ̃́ pɔ́ aà pɔ fɛ̃̀ɛ̀ azĩa kpà gaiɛ.
Lɛdaa lɛkpaau sai ì to wàɔ bɛɛɛ vĩ, faasaideɔ ìɔ kãa ḿpiiɛ.
Màade lí sapa a gɔɔo, tó à gɛ̀ bua pɔkɛkɛgɔɔ, ìli pɔe eo.
Gbɛ̃nazĩna sɔ̃ yã́ dɛ lán ísiwaɛ, wɛzɛ̃na mɛ́ a tɔa dɔ̃.
Gbɛ̃́ daside ì a gbɛ̃kɛkɛanɛ́ yã'o, ãma bɔa gbɛ̃́ náaidewa zĩ'ũ.
Gbɛ̃́ pɔ́ ì yãkɛ a zɛ́wa mɛ́ maa, báaaden nɛ́ pɔ́ à gà à ń tóɔ ũ.
Kía zɔ̃lɛa a yã́kpalɛkɛkĩi ì vãi píi dɔ̃ a wɛ́ guu à plɛkɔ̃u.
Démɛ a fɔ̃ o a nɔ̀sɛ yãe vĩo á kú duunasai wásawasaɛi?
Kiloolɛa vãi ń gbɛ̃blezaao, Dii za beeɔu píiɛ.
Baa kɔ̃̀ɔ'oa guu wì dɔ̃ nɛ́wa, tó aà yãkɛa maa mɛ́ a dɔ̀ɔ vĩ.
Swã́ pɔ́ wì yãmaò ń wɛ́ pɔ́ wì gu'eoo Dii mɛ́ ń kɛ́ píi.
Tó ń ye ii, ńyɔ̃ gɔ̃ taaside ũɛ, tó n wɛ́ i vĩo, blɛ a mɔma.
Pɔluna ì mɛ: I ka màao! I ka màao! Tó à kàò aɛ, ì azĩa sáaukpa.
Vua saio, òso diɛ, ãma bɔa yãfaade'onawa àao.
Tó gbɛ̃́ nibɔ fĩa dì a miwa, ǹ aà ula si ǹyɔ̃ kũa tɔ̀ɔma ũ gbɛ̃́pi gɛ̃ɛ ũ.
Dìidiina pɔblea ìɔ nanɛ́, gbɛzã sa ì gɔ̃ lɛ́u lán gbɛ̀kɔsɔwa.
Zɛ ń yã́o lɛdama musu, yã́ gwa maamaa, ní gbasa zĩka.
Gbɛ̃pena ìɔ bɛ ń dãɔ asiioɛ, ńsu yãalɛ ń yãbɔlɛn zɔ̃ɔdeoo.
Gbɛ̃́ pɔ́ a de ge a da kà, aà filia a gawà gusia níiniiuɛ.
Túbiblea káau taasidɔ̃sai líɔ báaa vĩ gbɛzão.
Ńsu vãi tɔsia làasookɛo. Sɔ̃́a Diizi à n suaba.
Dii za kiloolɛa vãiuɛ, gbɛ̃blezaa lí kaaàguo.
Dii mɛ́ ì gbɛ̃nazĩna kɛ̀sɛ dɔdɔ. Kpelewa gbɛ̃́ a yã́ pɔ́ a kɛ zɛ́ dɔ̃i?
Wã lɛgbɛ̃a Luaɛ kai vĩ, gbɛzã ńyɔ̃ làasookɛ lɛ́ pɔ́ ń kɛ̀wàpiwa.
Kía ɔ̃nɔna ì gbɛ̃vãiɔ plɛ à ń ká gbɛu à ń kɛ kɛ́lɛkɛlɛ.
Dii filia ì gbɛ̃nazĩna làasoo pu, ì aà nɔ̀sɛkpɛaɔ tàasika píi.
Gbɛ̃kɛ ń náaio mɛ́ kía dɔ̃̀anaɔ ũ, gbɛ̃kɛkɛa ì aà kpala zɛdɔ.
Ɛ̀waasoɔ gbãa mɛ́ ń ĩ́andãbɔ ũ, maezɔ̃ɔɔ mikã pua mɛ́ ń gawi ũ.
Gbɛ̃a pɔ́ ì gɛ̃ńgu ì vãi wolomá, flã'ɔ̃ama ì gɛ̃ e za nɔ̀sɛkpɛau.
Kía nɔ̀sɛ ku Dii ɔzĩ lán ízɛwaɛ, gu pɔ́ a yei ɔ̃ ì aà liliu.
Baade ìɔ e a yãkɛa maaɛ, ãma Dii mɛ́ ìɔ ń nɔ̀sɛ dɔ̃.
Maakɛa ń yãkɛa a zɛ́wao ì ka Diigu dɛ sa'oawàa.
Zĩasɛa lɛsĩ ń ĩ́andão ì vãikɛnaɔ duuna bɔ gupuau.
Ãiade làasoo ì aà ka namawa, nɔnwãade ì si pɔ́kɛ̃sãmau.
Àizɛɛ pɔ́ gbɛ̃́ è ɛɛtoa guu a gɛ̃ ń ĩ́anaoɛ, aàpi i ga.
Vãikɛnaɔ pãsĩkɛa a táńnɔ, asa aali we yã́zɛdekɛ̀o.
Tàaede yãkɛa líɔ dɔ̀ɔ vĩo, yãesaide yãkɛa ìɔ wásawasaɛ.
Ia gɔ̃u zã́u maa dɛ kua kpɛ́u sãnu ń nɔ sòledeola.
Vãikɛna sɔ̃ ìɔ ku vãiwaɛ, ìli a gbɛ̃́ wɛ̃nagwao.
Tó wà ĩadà gbɛ̃́laanikɛnawa, mìsaide ì ɔ̃nɔkũɛ, tó wà ɔ̃nɔna gbà laai, aà dɔ̃a ì kã́fĩɛ.
Lua maa, ì vãikɛna bɛ tàasika, ɔ̃ ì vãikɛnaɔ fuangba taasiu.
Gbɛ̃́ pɔ́ i swã́kpa wɛ̃nade wiiio, aàpi a wiilɛ sɔ̃, gbɛ̃e a wewào.
Gbadaa asii guu ì pɔkũma kpálɛ, gbagusaɛ sɔlɔa ulau ì pɔfɛ̃ midɛ.
Yã́gɔ̃gɔ̃a a zɛ́wa ì gbɛ̃maa pɔ kɛ na, ãma ì iwãa ka vãikɛna pɔaɛ.
Gbɛ̃́ pɔ́ pã̀alɛ wɛ́kɛ̃a zɛ́ɛ a ta gyaadeɔ kãaauɛ.
Gbɛ̃́ pɔ́ ye pɔnakɛai a gɔ̃ pɔ́kɛ̃sãma guuɛ, gbɛ̃́ pɔ́ ye vɛ̃ɛi ń blɛ nísideo a kɛ ɔde ũo.
Vãikɛnaɔ mɛ́ gbɛ̃maaɔ awakpabɔ ũ, wa ĩada náaisaideɔwa nɔ̀sɛpuadeɔ gbɛu.
Zɔ̃lɛa sɛ̃gbãu maa dɛ zɔ̃lɛa ń nɔ sòlede kpɛ̃nɛdeola.
Blɛ maa ń nísio ìɔ kálɛ ɔ̃nɔna bɛ, ãma sɔũ ì a pɔ́ mɔ́mɔ gɔ̃̀ɔɛ.
Gbɛ̃́ pɔ́ ì yã́zɛde ń gbɛ̃kɛo wɛɛlɛ ì wɛ̃ni ń yã́ nao ń bɛɛɛo e.
Ɔ̃nɔna ì si gɔ̃gbãaɔzi ń wɛ̃́lɛu, ì gbãa pɔ́ aalɛ a náaikɛ gboo.
Gbɛ̃́ pɔ́ a lɛ́ fɔ̃̀ à a lɛ́na zùukɛ̀, ade kɛ́sɛɛkɛ a wɛ̃niɛɛ.
Gbɛ̃́ pɔ́ wala ń yɔ̃̀ɔo vĩ tɔ́n gbɛ̃́laanikɛna, ì yãkɛ ń zaza zɔ̃ɔoɛ.
Màade pɔeã ì aà kpa gai kɛ́ à ɔkpà a sì yã́i.
Ìɔ ku pɔnidɛau gɔɔpiiɛ, gbɛ̃maa sɔ̃ ì gbada, ìli gio.
Dii ye gbɛ̃vãi a gbagbaa gĩyãio, atɛ̃sa tó àlɛ sapi o ń mɔafilio.
Seelade vãi a midɛ, gbɛ̃́ pɔ́ ì gbɛ̃́ yãma yã́ aɔ ku.
Gbɛ̃vãi wɛ́ ìɔ pãsĩɛ, nɔ̀sɛpuade ì wɛ́tɛ a yãkɛai.
Ɔ̃nɔ ge wɛzɛ̃ ge lɛdama, an kee a fɔ̃ pã Dii pɔeãlao.
Wì sɔ̃́ sɔukɛ zĩkaa yã́iɛ, ãma Dii mɛ́ zĩblea yã́ dɔ̃.
Tɔ́ na dɛ àizɛɛa, na ń gbɛ̃́ɔ dɛ vua ń ã́nusuola.
Ɔde ń taasideo zĩ́na doũɛ, Dii mɛ́ ń kɛ́ píi.
Laaide ì dɔaa vãi e, ɔ̃ ì ulɛɛ̀, ɔ̃nɔsaide ì gi àɔ gɛ́, ɔ̃ ì wɛ́tɛ̃a e.
Zĩabusaa vĩakɛa Diiɛ guu gbɛ mɛ́ àizɛɛ ń bɛɛɛo ń wɛ̃nio ũ.
Lɛ ń baio ku gbɛ̃́ dɔ̀ɔsai zɛ́u, gbɛ̃́ pɔ́ ye aafiai ì kɛ̃́má.
Ɛ̀waasona da zɛ́ pɔ́ dɛ aà sɛwa, tó à zɔ̃ɔkũ̀, a bɔuo.
Ɔde ì gbãamɔ taasideɛ, pɔsɛ̃ana ì zɔble pɔdeɛɛ.
Gbɛ̃́ pɔ́ vãi tɔ̃̀ a yã'e a kɛkɛgɔɔ, aà pãsĩkɛgo a aà gbɛ̃.
Lua a báaada gbɛ̃́ pɔ́ gbɛ̃kɛ vĩgu kɛ́ ì blɛli taasideɔnɛ yã́i.
Láanide yá, sòle i midɛ, yãkele ń wío i láa.
Nɔ̀sɛpuade pɔ́ a lɛgbɛ'i na, ɔ̃mɛ aɔ dɛ kía gbɛ̃na ũ.
Dii ìɔ wɛ́tɛ dɔ̃ai, ì mɔafilide ɛɛkaɛ̀ a ɔzĩ.
Màade ì mɛ nɔ̀ɔmusu ku bàasi, a ma dɛ gãaɛɛ.
Káalua lɛ́á ɛ̀ zòoloɛ, gbɛ̃́ pɔ́ Dii láaizĩ̀wà ì lɛ́lɛ dau.
Faasaiyã ìɔ dɔ nɛ́ɔ sɔ̃wa, totoa ń flão a to aa kɛ̃wà.
Gbãasaide wɛtãa ì aà kã́fĩ, ɔde gbaa pɔ́ ì aà kɛ̃́sã.
Swã́kpa ǹ ɔ̃nɔnaɔ yã'onɛ ma, ǹ n nɔ̀sɛ wɛ̃ ma yãdanɛɛ,
asa a maa ǹyɔ̃ kũa n sɔ̃ guuɛ, iɔ dɔ n lɛ́u.
Baa mpi, málɛ yãdanɛ gbã, kɛ́ ǹyɔ̃ Dii náai vĩɛ.
Ma yã'onɛ kɛ̃̀nɛ mɛ̀n baakwi, yã́piɔ lɛdama ń dɔ̃ao vĩ.
Málɛ yã́ pɔ́ sĩana vĩ danɛ, kɛ́ ǹ e ǹ yã́zãsimá a zɛ́waɛ.
Ńsu gbãasaide ble aà gbãasaikɛ yã́io, ńsu gbãamɔ wɛ̃nadeɛ yã́kpalɛkɛkĩio.
Asa Dii a yã́sińnɔɛ, i gbɛ̃́ pɔ́ lɛ́ ń wɛtãɔ wɛtã.
Ńsu gbɛ̃́kpa ń pɔkũmadeoo, ńsu bɛbɛ ń pɔfɛ̃deoo,
kɛ́ ńsu ǹ aà dàa sɛ́lɛ ǹ nzĩa kpa yã́io yã́i.
Ńsu gbɛ̃pãle fĩa di n miwao, ńsu kpɛ́gaausíɛ̀o.
Tó ń pɔe vĩ ǹ fĩaboòo, wa n wúlɛbɔ sɛ n zíɛɛ.
Ńsu kɔɔ baa vĩo, n deziɔ mɛ́ dà za zi.
Ń gbɛ̃́ pɔ́ gɔ̃i vĩ a ɔzĩ guu dɔ̃a? Ade a zĩkɛ kíaɔnɛɛ, ì kɛ táaaɔ a kɛnɛ́o.
Tó n mɔ pɔblei ń gbãadeo, ǹyɔ̃ dɔ̃ gbɛ̃́ pɔ́ kú n aɛ.
Tó asiaden n ũ, fɛ̃na da n kòlowa.
Ńsu to aà pɔ́ níside n wɛ́ bleo, asa blɛpiá kokoazuanɛɛ.
Ńsu ĩada nzĩawa ɔ zɔ̃ɔ ea yã́io, ǹ nzĩa ɔ̃nɔ tó.
Wì wɛ́lɛ ɔ̃awaɛ ɔ̃ ì gɛ̃zɛa, ì gã̀sĩa bɔ ì vua lán yãamusuwa.
Ńsu bĩide blɛ bleo, ńsu to aà pɔ́ níside n wɛ́ bleo,
asa ìɔ a ɔ̃a nao a nɔ̀sɛuɛ. Ì onɛ ǹ pɔble ǹ imi, ãma aà pɔ dɔmao.
Ńyɔ̃ a miɔna pɔ́ ń blè pisiɛ, aà sáau pɔ́ ń kpà i kɛ pã.
Ńsu yã'o sɔũ swã́uo, asa a sakanɛ n ɔ̃nɔyãuɛ.
Ńsu kɔɔ baa vĩo, ńsu nɛtonɛɔ bú lɛ ǹ ka n pɔ́uo.
Asa an Zɛnnɔde gbãa, a bɔ n kpɛɛ, i yã́sińnɔ.
Lɛdama da n sɔ̃u, swã́sɛ dɔ̃ayãi.
Ńsu gí n nɛ́ totoio. Tó ń gbɛ̃̀ ń flão, a gao.
Ǹ aà gbɛ̃ ń flão, ǹ aà bɔ ga lɛ́zĩ.
Ma nɛ́, tó n nɔ̀sɛ paaa, ma pɔna a kɛ zài.
Tó yã́zɛde lɛ́ bɔ n lɛ́u, ma nɔ̀sɛ a yáalɔ.
Ńsu duunkɛnaɔ gwea nidɛo, ǹyɔ̃ Dii vĩa vĩ gɔɔpii.
Asa ńyɔ̃ɔ zia vĩɛ, mɛ́ tãmaa a n nɛo.
Ma nɛ́, ma yãma, ní ɔ̃nɔkũ, to n laai àɔ ku yã́zɛdekɛawa.
Ńsu yãalɛ ń wɛ̃dɛnaɔo, ńsu ǹyɔ̃ ku lɛ́'udeɔ guuo.
Asa wɛ̃dɛna ń lɛ́'udeo ì gɔ̃ puaɛ, an mɛkɛmuuna ì ń da zwã̀nkasa yeauɛ.
Ǹ n de'ia yãma, tó n da zikũ̀, ńsu sakaaàguo.
Ǹyɔ̃ sĩana yá, ńsu zɛɛ̀o, ɔ̃nɔ ń yãdanɛo ń wɛzɛ̃o wɛɛlɛ.
Gbɛ̃maa mae pɔ ìɔ na maamaaɛ, ɔ̃nɔna de'ia mikpɛ ìɔ tɛ́vuɛ.
To n de ń n dao pɔ àɔ nama, to n da'ia yáalɔma.
Ma nɛ́, ǹ n nɔ̀sɛ wɛ̃mɛɛ, wɛ́tɛ ma yãkɛai.
Asa káaluaá ɛ̀ zòoloɛ, nɔɛ dɔ́ɛ'ĩideá tɔ̃ɔ kpaolonaɛ.
Ì gbɛ̃́ kpákpa lán kpã́iwɛliwɛwa, ì to gɔ̃ɛ daside gɔ̃ náaisaiɛ.
Dé wì waiyookɛɛ̀i? Dé wì ó'o kɛɛ̀i? Démɛ lɛkpaa vĩi? Démɛ zɔa vĩi? Démɛ ì kɛ'ĩa pãi? Dé wɛ́ mɛ́ tɛ̃ai?
Gbɛ̃́ pɔ́ aaì sɛ̀ɛ dɛ wɛ̃ tùui, aaì gɛ́ kpálɛkɛi vɛ̃ɛ yãalɛaiɔnɛ.
Ńsu wɛbii vɛ̃ɛwa a tɛ̃akɛ n wɛ́ bleo, asa ìɔ pipi kɛɛona guuɛ, mɛ́ a gɛ̃a lɛ́u ìɔ na.
Gbɛzã a swaa kĩma lán mlɛ̃waɛ, i n gbã à n kũ lán píligonawa.
Ńyɔ̃ wɛsi pɔ́ pɔ́ ni e yãaolɛ, ńyɔ̃ làasoo kpaanlakɛ n sɔ̃u.
Ńyɔ̃ɔ dɛ lán gbɛ̃́ pɔ́ wúlɛa gó guu ísiaawa, lán gbɛ̃́ pɔ́ kú gó zwã̀a misonaawa.
Ńyɔ̃ mɛ: Wà ma gbɛ̃, i ɔ̃ao, wà ma kɛ búubuu, mi a wãwãmao. Bɔɛ ma wɛ́ a wee mà í wɛɛlɛ mi lɔi?
Ńsu lua gbɛ̃vãiɔ gweaio, ńsu yãalɛańnɔ nidɛ seo.
Yã́ gbãa làasoo mɛ́ ìɔ kú ń sɔ̃u, yãkele mɛ́ ìɔ dɔ ń lɛ́u.
Ɔ̃nɔ wì uakpaò, wɛzɛ̃ ì to àɔ báaa vĩ.
Dɔ̃a ɔ̃ wì pɔ́ kaò làasiɔ pai ń àizɛɛ maa gawideo.
Ɔ̃nɔna gbãa ìɔ kã́fĩɛ, dɔ̃na iko ìɔ dɛdɛɛ.
Zĩgbasɛlɛa ì to wà fɔ̃ wà zĩka, tó yãkɛkɛnaɔ dasi, ì to wà zĩble.
Ɔ̃nɔ lɛsĩ dɛ faasaidea, wɛ̃́lɛ kɔ̃kãaa guu aà lɛ́ ìɔ kpaaũaɛ.
Gbɛ̃́ pɔ́ ìɔ vãikɛanɛ́ làasoo vĩ ɔ̃ wì mɛ kɔ̃nide.
Yãfaasai wàaipaaá duunaɛ, gbɛ̃e líɔ ye gbɛ̃́laanikɛna gĩyãio.
Tó n nzĩa bùsa taasiɛ, n yɛ̃̀ɛɛ mɛ́ bílao.
Gbɛ̃́ pɔ́ aa mipɛ̀ gawaɔ suaba, gbɛ̃́ pɔ́ aa sòo lɛ́ si kaalɛ guuɔ misi.
Tó n mɛ̀: Ó'o, wá dɔ̃ yãao fá, Lua pɔ́ nɔ̀sɛ guu yã́ dɔ̃ a eo lé? N wɛ̃ni Dɔ̃̀ana a yã́ dɔ̃, a fĩabo baadeɛ a yãkɛawaɛ.
Ma nɛ́, zɔ́ ble, asa a naɛ, zɔsapuna ì kɛ lɛ́ɛ na.
Màa ɔ̃nɔ ì kɛ gbɛ̃́ɛ na a nɔ̀sɛu. Tó n ɔ̃nɔkũ̀, ńyɔ̃ɔ zia vĩ, mɛ́ tãmaa a n nɛo.
Dàade, ńsu gbɛ̃maa ua kpákpao, ńsu ǹ aà pɔ́ɔ waawà a bɛo.
Baa tó gbɛ̃maa lɛ̀lɛ gɛ̃n sopla, ì ɛa fɛlɛɛ, vãikɛnaɔ sɔ̃, músi ì to aa fu.
Tó n ibɛɛ lɛ̀lɛ, ńsu pɔnakɛo, tó à fù, ńsu tidɔaàlao.
Tó Dii è màa, a kɛɛ̀ nao, aà pɔkũma a wee n ibɛɛpiwaɛ.
Ńsu to gbɛ̃vãiɔ yã́ n kũ gbãao, ńsu lua vãikɛnaɔ gweaio.
Asa gbɛ̃vãi líɔ zia vĩo, Lua a vãikɛnaɔ tɛdɛ.
Ma nɛ́, vĩakɛ Diiɛ ń kíao, ńsu gbɛ̃́kpa ń gbɛ̃́ pɔ́ bɔ̀ ń kpɛɔo.
Asa yã́ a ń le kã́ndoɛ. Démɛ dɔ̃ lá wa ń ásookɛi?
Ɔ̃nɔnaɔ yã́n kɛ lɔ: Gbɛ̃bɔbɔa'ɔsi yã́kpalɛ guu maao.
Gbɛ̃́ pɔ́ ì yãnakpa tàaedewa, wa savãi'oɛ̀, buiɔ i ɔlɛlɛɛ̀.
Gbɛ̃́ pɔ́ ì yã́'ĩikpawà aɔ maa e, Lua a báaadaaàgu maamaaɛ.
Gbɛ̃́ pɔ́ ì yãwe gbɛ̃́wa wásawasa lɛ́ lɛ́pɛwàɛ.
Ɔlia n buai a zĩɔ láa, ní gbasa kpɛdɔ sa.
Ńsu bɔbɔ ń n gbɛ̃́deeo pão, ńsu to n lɛ́ gbɛ̃́ɔ sã́são.
Ńsu mɛ: Má kɛɛ̀ lá a kɛ̀mɛɛwaɛo, ge má fĩaboɛ̀ a yãkɛawaɛo.
Ma pã màade bua, ma dɔ ɔ̃nɔkɛ̃sãmade vɛ̃ɛbui,
ɔ̃ má è lɛ bɔ̀lɛ dàgua píi, à sɛ̃kù, gĩ pɔ́ a bò ń gbɛo kwɛ̀.
Ma yã́pi gwà, ma làasookɛ̀wà, ɔ̃ yã́ pɔ́ má èpi yãdàdamɛɛ.
Tó n mɛ̀: Má i'o yɔɔ, má kã́mabo yɔɔ, má wúlɛ yɔɔ ɔkpaa ma kùɛ,
pɔtaasi a n zãmakɛ lán kpã́iwa, pɔ́ nɔana i mɔma lán gɔ̃kɛbɔdewa.
Salomɔɔ yáasi pɔ́ Yudaɔ kí Ezekia gbɛ̃́ɔ è aa kɛ̃̀ɔn kɛ:
Lua gawi vĩ kɛ́ à yã́ ulɛ, kíaɔ gawi vĩ kɛ́ aa yã́ tàasika.
Luabɛ lɛsĩ lɛ́ ń tɔɔlɛ gèele lɛ́o ń kía làasooo tàasikaa vĩo.
Ãnusu gbãsĩ bɔlɛ, ã́nusuzĩkɛna i pɔmaa piò.
Vãikɛnaɔ bɔlɛ kía ìwaɔ guu, aà kpala i zɛdɔ yã́zɛde musu.
Ńsu ǹ nzĩa dilɛ gbia kía aɛo, ńsu zɛ gbɛ̃zɔ̃ɔ gbɛuo.
Asa aà oanɛ, mɔ aɛ la, maa dɛ aà n dilɛ kɛ̃́sãa gbɛ̃́ gbiaɔ aɛa.
Yã́ pɔ́ n wɛ́ è ńsu ǹyɔ̃ wã ń a gɔ̃́gɔ̃aoo. Tó wà yɛlɛdìnɛ, bɔ́ ńyɔ̃ kɛ gbɛzãi?
Tó ńlɛ yã́gɔ̃gɔ̃ ń n gbɛ̃́deeo, ńsu bɔ ń gbɛ̃pãle asiioo.
Tó à su mà, a widamaɛ, n tɔ́ ĩ́i a láa lɔo.
Yã́na'oa a gɔɔwa kɛfɛũ lán mao tɛ̃a pɔ́ da ã́nusu tauwa.
Ɔ̃nɔna lɛdama maa gbɛ̃́ pɔ́ nɔ̀sɛ vĩɛ lán vua nɔamblebɔwaɛ.
Lá í niɛ ìɔ dɛ pɔkɛkɛnaɔnɛ, màa zĩna náaide dɛ gbɛ̃́ pɔ́ aa aà zĩɔnɛ, ì ń nɔ̀sɛ níninɛ́.
Gbɛ̃́ pɔ́ ì gbadaa lɛgbɛ̃ mɛ́ ìli dao dɛ lán lou pɔ́ sìsi à ĩ́ana kàka i maowaɛ.
Mɛnakɛa ì to kía ń yã́zɛ e, kpálɛa yã́i ì tó ń yã́ ble.
Tó n zɔ́ è, ble n lɛ́ lɛ́u, kɛ́ ńsu ble zɔ̃ɔ ǹ pisio yã́i.
Ńsu ǹ n gbɛ̃́dee bɛ zɛ́ sɔo, kɛ́ asu kpasannɔ à zanguo yã́i.
Gbɛ̃́ yãdɔa a gbɛ̃́deewa dɛ lá à aà kɛ̀'ĩa ń goo ge fɛ̃nda ge ń kaowaɛ.
Sɔ̃kpalɛa náaisaidezi taasikɛgɔɔ dɛ lán swaa gyãe ge gbá kɔ̃̀ɔwaɛ.
Pɔna lɛsia pɔsiadeɛ dɛ lán ulawoloama ĩ́ampuu ge yɔ̃una kaa bɔwawaɛ.
Tó nɔa lɛ́ n ibɛɛ dɛ, blɛ kpawà, tó imiɛ sɔ̃, ǹ aà gba í,
asa ńlɛ aà ɔ kaɛ̀ a lɛ́un we, mɛ́ Dii a fĩabonɛ.
Lá gukpɛ ĩ́ana ì mɔ́ ń louo, màa gbɛ̃pea ì mɔ́ ń oa fɛ̃́nkpaao.
Ia gɔ̃u zãu maa dɛ kua kpɛ́u sãnu ń nɔ sòledeola.
Baona bɔa bùsu zã̀zãu dɛ lán í niɛ kpaa gbɛ̃́ pɔ́ a yɛ̃̀ɛɛ làawawaɛ.
Gbɛ̃maa pɔ́ misìilɛ vãikɛnaɛ dɛ lán nibɔna pɔ́ a í yàwaɛ, lán lɔ̀ɔ pɔ́ a í ɔ̃̀ɔkpàwa.
Zɔblea gɛ̃agɛ̃a maao, gbɛ̃́ azĩa kpɛlaa gbiao.
Gbɛ̃́ pɔ́ azĩa kũa dɔ̃o dɛ lán wɛ̃́lɛ pɔ́ a bĩ́i gbooawaɛ.
Lá lougbɛkwɛa saɛ ge loumaa pɔkɛkɛgɔɔ lí zɛkɛo, màa gawi lí kɔ̃si ń sɔũoo.
Lá gòlegolena ń luakitɛlɛnao ìɔ vuavua, ìɔ gɛ́ la, ìɔ ta le, màa ɔlɛlɛa gbɛ̃́ɛ pã a pɔe zɔ̃wào.
Flãá sɔ̃́ pɔ́ɛ, kpíá zàa'ĩna pɔ́ɛ, sɔũ pɔ́ mɛ́ go ũ a kpɛsɛa.
Ńsu yã́zãsi sɔũwa a faasaikɛwao, kɛ́ ńsu gɔ̃aàwao yã́i.
Yã́zãsi sɔũwa a faasaikɛwa, kɛ́ asu azĩa gwa ɔ̃nɔna ũo yã́i.
Tó n lɛdì sɔũɛ, n nzĩa ɔ̃̀ɔkpàɛ, n yã'ì nzĩaɛɛ.
Yáasi pɔ́ dɔ sɔũ lɛ́u dɛ lán ɛɛ gbá pɔ́ lɛ́ gbãɛwaɛ.
Sɔũ kpɛlaa dɛ lán gbɛdaa gbɛmauwaɛ.
Yáasi pɔ́ dɔ sɔũ lɛ́u dɛ lán lɛ naa wɛ̃dɛna ɔzĩwaɛ.
Sɔũ ge gbɛ̃pãpã daazĩu dɛ lán toekana pɔ́pii gbã́awaɛ.
Sɔũ ɛaa a yãfaasaikɛawa lɔ dɛ lán gbɛ̃ pɔ́ ɛ̀a a pisi blèwaɛ.
N gbɛ̃́ pɔ́ azĩa dìlɛ ɔ̃nɔna ũ èa? Sɔũ sã̀ɔwà.
Màade ì mɛ: Nɔ̀ɔmusu ku zɛ́uɛ, wài pãsĩ bɛ zɛau.
Lá gba ìɔ lili a lilibɔu, màa màade ìɔ lilɛlilɛ a wúlɛkĩi.
Màade ì ɔsi tau, aà blɛli gɛò a lɛ́ kĩ́i ì kɛwà ĩa.
Màade ìɔ e a ɔ̃nɔ dɛ yãwendɔ̃na gbɛ̃ɔn soplaɔla.
Vĩ pɛ́lɛa dãɔ lɛkpaau dɛ bàasi gbɛ̃ kũa a vlã́wa ũɛ.
Gbɛ̃́ pɔ́ a gbɛ̃́dee sã̀sã ɔ̃ à gbàsa oɛ̀: Málɛ faaiboɛ dɛ lán wɛkɛyiode pɔ́ lɛ́ kà tɛde ń kagbao fã́ńguwaɛ.
<range>
Tó yàa kuo, tɛ́ ì gaɛ, tó gbɛ̃pena kuo, sòle ì láaɛ.
Lá sĩsĩ ì kɛ tɛyɔ̃ɛ, lá yàa ì kɛ tɛ́ɛ, màa lɛkpaade ì sòle da.
Gbɛ̃pena yã́ ì kɛnɛ́ lán zɔ́wa, ì gɛ̃ lɛ́u dɔ̃̀ɔ e nɔ̀sɛkpɛau.
Nɔ̀sɛpãsĩde pɔ́ ì yã́ nana onɛ́ dɛ lán lo pɔ́ wà ã́nusu'i lɛ̀wàwaɛ.
Gbɛ̃́ pɔ́ ìɔ zańgu ì azĩa kɛkɛ ń lɛ́oɛ, gbɛ̃́sãsãa làasoo mɛ́ kú aà sɔ̃u.
Tó yã́ nana bɔ̀ aà lɛ́u, ńsu sio, asa yãvãi mɛ̀n sopla mɛ́ kú aà sɔ̃u.
Tó à a zaa gbɛ̃́ɔu ùlɛ mɔafili guu, aà vãi ì bɔ gupuau bíla wáa.
Gbɛ̃́ pɔ́ ɛyɔ̃̀nɛ́ a zu a guuɛ, gbɛ̃́ pɔ́ gbɛ gbeembò, gbɛpi a si adewa.
Ɛɛde za gbɛ̃́ pɔ́ ì ń ɔ̃̀ɔkpaɔgu, kɔ̃nide ì gbɛ̃́ kpá lɛ́lɛai.
Ńsu ĩ́anadã zia yã́ musuo, asa ń dɔ̃ yã́ pɔ́ zia a io.
To wà n sáaukpa, ńsu ǹ nzĩa sáaukpao. To à bɔ gbɛ̃pãleɔ lɛ́u, asu bɔ n lɛ́uo.
Gbɛ gbia, ũfãaá asoɛ, kási sɔũ ĩadama ì tɔ̃́má dɛ beea.
Pɔkũma pãsĩ, pɔfɛ̃ ì dańla, démɛ a nɔ̀sɛgɔ̃a fɔ̃ sɔ̃i?
Gbɛ̃́ gbaa laai bíla wáa maa dɛ yea gbɛ̃́zi yãe oaɛ̀ saia.
Gbɛ̃na yã'ɔ̃ma kpaańzi náai vĩ, ibɛɛ lɛ́pɛama mɔafili vĩ.
Gbɛ̃́ pɔ́ kãa ì zazakũ zɔ́waɛ, ãma nɔandɛna pɔ́ kĩ̀sã dɔ̃o.
Gbɛ̃́ pɔ́ kɛ̃̀ a uawa àlɛ bɛbɛbɛbɛ dɛ lán bã pɔ́ sã̀sã a sakpɛwawaɛ.
Nísi gĩnana ń tulaletio ì ń pɔ kɛ na, lɛdaakɔ̃wa ń nɔ̀sɛmɛndoo ì gbɛ̃naɔ kɛ na.
Ńsu ǹ n gbɛ̃na vũaao ge n mae gbɛ̃na. Tó yã́ n le, ńsu gɛ́ n vĩ̀i ge n dãuna bɛo. N gbɛ̃́dee pɔ́ kú kãi maa dɛ n bɛ gbɛ̃́ pɔ́ kú zã̀a.
Ma nɛ́, ǹyɔ̃ ɔ̃nɔ, ma pɔ i kɛma na, mí e yã́zãsi ma sɔ̃̀sɔ̃naɔwa.
Laaide ì dɔaa vãi e ɔ̃ ì ulɛɛ̀, làasoosaide ì gi àɔ gɛ́ ɔ̃ ì yã'e.
Tó gbɛ̃́ nibɔ fĩa dì a miwa, ǹ aà ula sí, ǹyɔ̃ kũa tɔ̀ɔma ũ gbɛ̃́pi gɛ̃ɛ ũ.
Tó n lɛdà ía n samaa'ò n gbɛ̃́deeɛ kɔɔkɔɔ, wa dilɛ savãi ũɛ.
Nɔ sòlede muaa ń í pɔ́ lɛ́ tɔ̃tɔ̃ zɛsai lou zã́oɛ.
Aà zùukɛaá ĩ́ana zùukɛaɛ, ade lɛ́ í ɔkũkpaɛ.
Lá mɔɔ ì kɔ̃ lɛkɛ, màa gbɛ̃nazĩna ì a gbɛ̃́dee kɛkɛ.
Tó n laaidɔ̀ lí nɛ'inawa, ńyɔ̃ a nɛ́ ble, tó n ɔlìa n diizi, a n kpɛla.
Lá gbɛ̃́ ì a oa e í guu, màa gbɛ̃́ ì a nɔ̀sɛ dɔ̃ a yãkɛawa.
Lá gɛɔ lí mɔ́ bɛda ń tɛ́owao, màa gbɛ̃́ wɛ́ yea pɔ́i lí mɔ́wào.
Wì ã́nusu ń vuao maa dɔ̃ a baasaa guuɛ, màa wì gbɛ̃́ bɛɛɛ dɔ̃ aà tɔbɔa guu.
Baa tó n faasaide kà góu ńlɛ aà sabo ń pɔ́wɛnao sãnu, aà faasaikɛ a kɛ̃wào.
Nìliɔ n pɔtuoɔ kua dɔ̃ maamaa, laaidɔ n kpàsa pɔ́ɔwa.
Asa àizɛɛ líɔ ku gɔɔpiio, mɛ́ gawi líɔ gɛ́ wɛ̃ ń wɛ̃oo.
Sɛ̃ ì láa, a dafu ì bɔlɛ, ni a tàaa kpá pɔ́ɔnɛ,
ni pɔkasa kɛ ń n sãɔ kã́o, ni bú lú ń n blè ɔ̃ao,
ń bleɔ vĩ iɔ dinzi n pɔblea ũ, ni n uadeɔ ń n nɔɛ zĩkɛnaɔ gwaò.
Vãikɛna ì bàalɛɛ, baa tó wàlɛ aà yao, gbɛ̃maa ìɔ wɔ́ɔ vĩ lán nɔ̀ɔmusuwa.
Tó duuna kɔ̃̀ bùsuu, a kíaɔ ìɔ dasiɛ. Gbɛ̃́ pɔ́ wɛzɛ̃ ń dɔ̃ao vĩ ì to yã́zɛde àɔ ku.
Kía pɔ́ ì ĩada yɛ̃̀ɛɛsaideɔwa dɛ lán lou pɔ́ ì kwɛ à blɛ ɔ̃̀ɔkpawaɛ.
Ikoyãdansaiɔ ì gãga vãikɛnaɔnɛ, ikoyãdanaɔ sɔ̃ aaì bɔ ń kpɛɛ.
Gbɛ̃vãiɔ yã́zɛde gbadɔ̃o, gbɛ̃́ pɔ́ lɛ́ Dii aɛyaɔ dɔ̃ wásawasa.
Taaside tàaesaide maa dɛ ɔde yãkpaanlakɛnala.
Nɛ́ ikoyãdana wɛ́ kɛ̃a, lalasideɔ gbɛ̃na ì wida a maewaɛ.
Gbɛ̃́ pɔ́ ì a àizɛɛ kã́fĩ ɔ'igbaa ń àiwɛɛlɛa zɔ̃ɔo guu lɛ́ pɔ́ kãaa gbɛ̃́ pɔ́ ì taasideɔ wɛgwaɛɛ.
Gbɛ̃́ pɔ́ ì ikoyã kpá swã́a, Lua líɔ ye aà wabikɛawa gĩyãio.
Gbɛ̃́ pɔ́ ì gbɛ̃maaɔ da zɛ́ vãiwa, a lɛ́lɛ da azĩa baiuɛ, tàaesaideɔ sɔ̃ aa bɔ maa.
Ɔde ì azĩa dilɛ ɔ̃nɔna ũɛ, kási taaside wɛzɛ̃na ì aà ɔ̃nɔ dɔ̃wàɛ.
Tó gbɛ̃maaɔ kúkua dɔ, gbɛ̃́pii ìɔ ĩ́anadãɛ, tó vãikɛnaɔ gbãakũ̀, baade ìɔ mikpaguiɛ.
Tó n n tàaeɔ ùlɛ, ńyɔ̃ gɛ́ aɛo, tó ń ò mɛ́ ń tò, Lua a n wɛ̃nagwa.
Báaaden gbɛ̃́ pɔ́ Dii vĩa vĩ ũ. Swã́gbãade sɔ̃ ì lɛ́lɛ da taasiu.
Gbɛ̃vãi pɔ́ ì kible yɛ̃̀ɛɛsaideɔwa dɛ lán nɔ̀ɔmusu pũnaawaɛ, lán gbɛaana kusiamáwa.
Dɔaana pɔ́ ì gbɛ̃́ wɛtã wɛ́ kɛ̃ao, gbɛ̃́ pɔ́ za ɔvãi'eau wɛ̃ni ìɔ gbã̀a.
Gbɛ̃dɛna pɔ́ a làasoo lɛ́ ĩadawa aɔ bàalɛ e a gɛ gaòɛ. Gbɛ̃e su kpaɛ̀o.
Gbɛ̃́ pɔ́ ì yãkɛ a zɛ́wa aɔ aafiaɛ, yãdɔɔsaikɛna sɔ̃ a ɛɛ kã́ndoɛ.
Gbɛ̃́ pɔ́ ì laaidɔ a buazĩwa ìɔ kãa, gugiiyana sɔ̃ ìɔ ku pɔ́kɛ̃sãma guuɛ.
Lua a báaada náaidegu maamaaɛ, gbɛ̃́ pɔ́ lɛ́ wã à kɛ ɔde ũ a bɔ pão.
Gbɛ̃bɔbɔa'ɔsi maao, kási gbɛ̃́ a tàaekɛ pɛ̃ɛ miɔna yã́i.
Bĩide mɛ́ ì wã ń àizɛɛ'eao, ìliɔ dɔ̃ kɛ́ taasi a a leo.
Gbɛ̃́ pɔ́ gbɛ̃́ gbà laai ìɔ naaànɔ dɛ gbɛ̃́ pɔ́ aà tɔnasìla.
Gbɛ̃́ pɔ́ a de ń a dao kpã́i'ò, mɛ́ àlɛ mɛ tàae no, ade doũ ń kpã́iwɛliwɛoɛ.
Gbɛ̃́ pɔ́ wɛ́kaka vĩ ì sòle daɛ, gbɛ̃́ pɔ́ Dii náai vĩ mɛ́ a mɛkpa.
Gbɛ̃́ pɔ́ lɛ́ azĩa náaikɛá sɔũɛ, gbɛ̃́ pɔ́ kú ɔ̃nɔ'ɔ̃nɔ mɛ́ a bɔ maa.
Pɔ́ lí kɛ̃́sã gbɛ̃́ pɔ́ ì taasideɔ gba pɔ́wao, wì gbɛ̃́ pɔ́ ì wɛvĩńla kaɛ.
Tó vãikɛnaɔ gbãakũ̀, baade ìɔ mikpaguiɛ. Tó aa gàga, gbɛ̃maaɔ ì liguaɛ.
Gbɛ̃́ pɔ́ wa gbà laai maamaa mɛ́ aà swã́ gì gbãa, kaaũ a gɛ̃aàzi kã́ndoɛ, a fɛlɛ lɔo.
Tó gbɛ̃maaɔ lìgua, gbɛ̃́ɔ pɔ ìɔ naɛ, tó gbɛ̃vãi ku kpalau, wì aaukɛɛ.
Gbɛ̃́ pɔ́ ye ɔ̃nɔi ì a mae pɔ kɛ na, káaluaɔ bɛ zɛsɛna ì a ɔ̃a dɛ.
Kía ì a bùsu zɛdɔ yã́zɛde musu, a gbagusaɛsina sɔ̃ ì a bùsu dɛɛ.
Gbɛ̃́ pɔ́ lɛ́ lɛna kɛ a gbɛ̃́deeɛ lɛ́ ba kpa azĩaɛɛ.
Gbɛ̃vãi tàaekɛa ì aà kũ bai ũ, gbɛ̃maa gula ìɔ dɔ ń pɔnao.
Gbɛ̃maa ì laaidɔ yɛ̃̀ɛɛsaideɛ a yã́gɔ̃gɔ̃awa, vãikɛna sɔ̃ ìli aà kã̀akɛo.
Gbɛ̃́laanikɛnaɔ ì wɛ̃́lɛ wã, ɔ̃nɔnaɔ ì gbɛ̃́ɔ nɔ̀sɛ níninɛ́.
Tó ɔ̃nɔna gɛ̀ yã́kpalɛkɛi ń sɔũo, sɔũpi pɔ pà yã̀, àlɛ yáalɔ yã̀, aà lɛ́ lí kpaaũo.
Gbɛ̃dɛnaɔ ìɔ za tàaesaideguɛ, aaìɔ gbɛ̃maaɔ wɛɛ.
Sɔũ pɔkũma ì pisi aà wɛ́waɛ, ɔ̃nɔna sɔ̃ ì a nɔ̀sɛ suumpaɛ.
Tó gbãade lɛ́ swã́sɛ ɛɛyãi, aà ìwaɔ ì gɔ̃ vãikɛnaɔ ũ píiɛ.
Taaside ń ĩadamadeo an yã́ɛ bee doũɛ, Dii mɛ́ tò an wɛ́ lɛ́ gu'e ḿpii.
Kía pɔ́ ì yã́kpalɛkɛ taasideɔnɛ ń sĩanao, aà kpala zĩ́napɛlɛa ìɔ gbãa gɔɔpiiɛ.
Totoa ń flão ì to gbɛ̃́ ɔ̃nɔkũ, nɛ́ pɔ́ wa tò azĩaɛ ì wida a dawaɛ.
Tó vãikɛnaɔ lìgua, tàaekɛa ì kɔ̃ɛ, ãma gbɛ̃maaɔ aa ń lɛ́lɛa e.
Ǹ n nɛ́ toto, i n nɔ̀sɛ danɛ doũ, a to n nɔ̀sɛ àɔ yáalɔwa.
Gu pɔ́ Lua yã́ kúuo wìliɔ ńzĩa kũa dɔ̃o. Báaaden gbɛ̃́ pɔ́ aà ikoyã kũa ũ.
Wìli zɔ toto ń lɛ́oo. Baa tó a mà, a zĩkɛwào.
N gbɛ̃́ pɔ́ ì wã àɔ yã'o èa? Sɔũ sã̀ɔwa.
Zɔ pɔ́ wa zàza za a ɛ̀waasogɔɔ, a gɔ̃ gulu ũ gbɛzãɛ.
Pɔkũmade ì sòle da, nɔ̀sɛyãfũnde ì duunakɛ maamaaɛ.
Ĩandãa ì ń busaɛ, zĩabusaa mɛ́ ì ń kã́fĩ.
Gbɛ̃́ pɔ́ lɛ́ ble ń kpã́io za azĩauɛ, ì mɛ á sì ń Luao, ɔ̃ ìli we òo.
Vĩakɛa gbɛ̃nazĩnaɛá baiɛ, gbɛ̃́ pɔ́ lɛ́ Dii náaikɛ mi aɔ daa ía.
Gbɛ̃́ daside ìɔ ye gbãade zɛńnɔɛ, ãma yã́kpalɛkɛa ń gbɛ̃́ɔá Dii yã́ɛ.
Gbɛ̃maa ye gbɛ̃́ dɔ̀ɔsai gĩyãio, gbɛ̃vãi sɔ̃ ìliɔ ye nɔ̀sɛpuade yãkɛaio.
Yakɛ nɛ́ Aguu yã'oa. Ma kpasa Lua, ma kpasa dúuduu,
asa ma sɔũkɛ dɛ dãɔla, má gbɛ̃nazĩna wɛzɛ̃ vĩo.
Mi ɔ̃nɔ dadao, mɛ́ má Lua dɔ̃a vĩo.
Démɛ gɛ̀ luabɛ yãa à sùi? Démɛ ĩ́ana kã̀aa kũ̀ a ɔzĩi? Démɛ lou yè a pɔkasaui? Démɛ tɔɔlɛ lɛ́ dài? Aà tɔ́n lai? Aà nɛ́ tɔ́n lai? Tó ń dɔ̃.
Lua yã́ɔ pípia píiɛ, ìɔ dɛ sɛ̀ngbao ũ gbɛ̃́ pɔ́ nàaàziɛ.
Ńsu yãe kã́fĩ aà yã́ guuo, kɛ́ asu ń ɛɛkanɛ ń ɔzĩo yã́i.
Yã́ mɛ̀n pla málɛ gbɛama Dii, ńsu giomɛɛ e màɔ gao.
Ma kɛ̃ yãpã oa ń ɛɛtoaowa. Nìli ma gba blɛ ma lɛ́ lɛ́u. Ńsu ma da taasi ge ɔdekɛuo,
kɛ́ pɔ́ su àɔ dimazi mà lelekpanzi mà mɛ, démɛ Lua ũio, mɛ́ kɛ́ taasi su ma kũ mà kpã́i'o mà n tɔ́ ɔ̃̀ɔkpao.
Ńsu yãdɔ zɔwa a dii kĩ́io, kɛ́ asu n ka, à wi n musuo yã́i.
Gbɛ̃eɔ ku, aaì ń mae kaɛ, aali samaa'o ń daɛo.
Gbɛ̃eɔ ku aaliɔ e wa gbãsĩo, kási an ã́makɛ i kɛ̃́máo.
Gbɛ̃eɔ ku an wɛ́pɛkĩi zã̀, aaì ń mi ga da ía.
Gbɛ̃eɔ ku an swaaá fɛ̃ndaɛ, an kãnkãnaá fɛ̃naɛ, aaì dṹnia taasideɔ ń gbɛ̃nazĩn wɛ̃nadeɔ taitaiò.
Too nɛnɔɛnaɔ vĩ mɛ̀n pla, aaì mɛ: Wá gba, wá gba. Pɔ́ mɛ̀n àaɔ̃ ku aali kã́o, à kà síiɔ̃ se, aali mɛ pɔ́ mɔ̀máo:
Bɛda ń nɛasakpɛ giio ń tɔɔlɛo asa í lí mɔ́wào ń tɛ́o asa ìli mɛ a kã ziio.
Wɛ́ pɔ́ nɛ́ ì a mae láanikɛò mɛ́ ì sakaò a dau, swa'ɛ gbagbaaɔ mɛ́ aa aà wɛ́pi bɔ, yãamusuɔ i gbasa aa aà gɛ ble.
Yã́ mɛ̀n àaɔ̃ ku aa dɛ ma dɔ̃ala, à kà síiɔ̃ se kɛ́ má ń midɔ̃o:
Zɛ́ pɔ́ yãamusu ìɔ bɛò musu, zɛ́ pɔ́ mlɛ̃ ìɔ táa'oò gbɛsɛɛnaa, zɛ́ pɔ́ gó'ilɛna ìɔ bɛò ísia guo ń zɛ́ pɔ́ gɔ̃ɛ ìɔ yeò wɛ̃́ndiazio.
Nɔɛ dɔ́ɛ'ĩide yãkɛan kɛ: Ì pɔble, ì ɔma a lɛ́wa, ì mɛ i vãikɛo.
Yã́ mɛ̀n àaɔ̃ ì tɔ̃ tɔɔlɛwa à lualua, à kà síiɔ̃ se a yã́piɔ fɔ̃o:
Zɔ kpalablea, sɔũ pɔble kãa,
nɔɛ pɔ́ wa zau zãkɛa, zɔ̀ wɛ̃́ndia gɔ̃a a dii zã́ nɔ ũ.
Pɔ́ nɛ́naɔ ku tɔɔlɛ mɛ̀n síiɔ̃, kási aa ɔ̃nɔ vĩ maamaaɛ:
Bɔɔnaɔ dɛ pɔ́ gbãaɔ ũo, kási aaì blɛ kũ̀sũa di saɛɛ.
Ɛ̃n'ui'uinaɔ dɛ pɔzɔ̃ɔɔ ũo, kási aaì bɛkpa gbɛ̀sɔɔuɛ.
Kwaɔ líɔ kía vĩo, kási aaì bɔlɛ zɛ́zɛ gã ń gãoɛ.
Ńyɔ̃ fɔ̃ zɔ̃ kṹ ń ɔo, kási ì e gɛ na kía kpɛ́ saaiɛ.
Pɔ́ mɛ̀n àaɔ̃ ku an bɛa maa, à kà síiɔ̃ se an táa'oa kɛfɛũ:
Nɔ̀ɔmusu pɔ́ dɛ gɔ̃sa ũ nɔ̀bɔɔ guu, ìli pɔ̀ɔbɔzãkɛ pɔeɛo
ń kosa pɔ́ toe bɔo ń blesan giio ń kía pɔ́ kú a zĩgɔ̃ɔ aɛo.
Tó n sɔũyã kɛ̀ zĩasɛa lɛsĩ guu ge tó n vãi làasookɛ̀, ɔku n lɛ́wa,
asa lá wì vĩ disaa í fɛ̃́ à gɔ̃ wàagase ũ, ge lá wì ní kṹ wà fĩ à aubɔ, màa gbɛ̃́ɔ pɔfɛ̃anɛ ì sòleda.
Kí Lemuɛli da lɛdàwà à mɛ̀:
Kpelewaɛ, ma nɛ́? Bɔɛ́, ma nɛ'ia? Àkɛaɛ, nɛ́ pɔ́ ma a lɛkɛ̀ Luawa?
Ńsu ǹ n wo dɛ nɔɛɔ kĩ́io, ńsu zɛ́ pɔ́ ì kíaɔ ɔ̃̀ɔkpa sɛo.
Lemuɛli, vɛ̃ɛá kíaɔ pɔmia no, í gbãaá kpalablenaɔ pɔmia no,
kɛ́ aasu mi ikoyãɔ sã́ńgu, aai yã́gɔ̃gɔ̃ taasideɔnɛ faasaio yã́i.
À í gbãa kpa gbɛ̃́ pɔ́ lɛ́ mɔ́ gaiɔwa, à vɛ̃ɛ kpa pɔsiadeɔwa
aa mi, an taasi i sã́ńgu, an yã'ɔ̃ma aɔ dɔńgu lɔo.
Yã'o gbɛ̃́ pɔ́ a lɛ́ lɛ́ bebeka gɛ̃ɛ ũ, yã́gɔ̃gɔ̃ gbɛ̃́ pɔ́ aalɛ sãalɛɔnɛ.
Ńsu ǹyɔ̃ nílɛo, yã́kpalɛkɛ a zɛ́wa, taasideɔ ń wɛ̃nadeɔ yãnakpámá.
Démɛ a nɔ ãiade ei? Aà bɛɛɛ dɛ òsoɔla zã̀.
Aà zã́ ìɔ aà náai vĩ ń nɔ̀sɛmɛndooɛ, pɔmaae lí kɛ̃́sãwào.
Maa ìɔ kɛ a zã́ɛ, i kɛ vãi no e a wɛ̃ni lɛ́u.
Ì sãkã ń buao wɛɛlɛ, ì a ɔzĩ kɛ ń pɔnao.
Ì gɛ́ blɛ sɛ́i zã̀ lán gó'ilɛna laatanawa.
Ì fɛlɛ gufɛ̃nɛ à blɛkɛ a uadeɔnɛ, ì zĩ kpaalɛ a wɛ̃́ndiaɔnɛ.
Ì tɔɔlɛ maa wɛɛlɛ lú, ì vɛ̃ɛliɔ pɛ́pɛu ń azĩa bɔ̀ɔ ɔ̃ao.
Ì gbãa dɔ a pi asana ũ, ì gã̀sĩwa bɔbɔ a zĩwa.
Ìɔ dɔ̃ kɛ́ á ɛlɛ e, aà filia ìɔ dɔ gwã́.
Aà ɔ ìɔ pooa àɔ bunkapa kũa, ìɔ kɛ̀ɛ ɔ̃wã ń a ɔnɛo.
Ì ɔ poo wɛ̃nadeɔnɛ, ì ɔlia taasideɔzi.
Ìli ĩ́ampuu vĩakɛ a bɛdeɔ yã́ musuo, asa aà uadeɔ ì ula didikɔ̃aɛ.
Ì zwã̀a wúlɛbɔɔ tã azĩa, aà pɔkasaɔá bàabaa ń zwã̀a gàaluladeɔnɛ.
Aà zã́ ì tɔbɔ faaibokĩi, ìɔ zɔ̃lɛ gudoũ ń bùsu gbɛ̃zɔ̃ɔɔ.
Nɔɛpi ì pɔlɔgãu kɛ àɔ yía, ì pɔlɔna tã à kpa laatanaɔwa.
Ìɔ gbãa ń gawio daa a pɔkasa ũ, aà kua zia yã́ lí iwãa ka aà pɔao.
Ɔ̃nɔyã ìɔ dɔ aà lɛ́u, ì yãdanɛ́ ń nɔ̀sɛmaao.
Ì wɛ́tɛ a ua yãkɛai, ìli zígbiakɛ à gbasa àɔ pɔbleo.
Aà nɛ́ɔ ì fɛlɛ aa samaa'oɛ̀, aà zã́ ì aà sáaukpa ì mɛ:
Nɔɛ daside ãiavĩ fá, ãma ḿmɛ ń dɛńla píi.
Kákaa maa líɔ náai vĩo, kɛfɛnkɛ ì gɛ̃zɛaɛ, nɔɛ pɔ́ Dii vĩa vĩ ɔ̃ wì aà sáaukpa.
À aà sáaukpa zĩ pɔ́ a kɛ̀ yã́ musu, í aà táasilɛ aà yãkɛa musu gãaɛ.
Làasoode Davidi nɛ́, Yelusalɛũ kía yã́n kɛ:
Mámɛmaa Làasoode ma mɛ̀: Yãpã búubuu, yãpã búubuu, yã́pii pãɛ.
Bɔ́ ài gbɛ̃nazĩna ì e dṹniau taasi pɔ́ àlɛ kɛ a zĩ píi guuwai?
Kpàiɔ ì gɛ̃, Wueɔ ì su, ń beeo dṹnia ìɔ ku gɔɔpiiɛ.
Ĩatɛ̃ ì bilɛ ì gɛ̃ kpɛ́u, ì wã à ɛa gɛ́ gu pɔ́ a bɔu.
Ĩana ì na gɛɔmidɔkĩi oi, ì liaa su gugbãntoo oi, ìɔ liaaliaa à gɛ́ le à su la.
Swa píi í ìɔ ka ísiauɛ, kási ísia lí pao, ípiɔ i ɛa su swapiɔ miwa.
Pɔ́pii ì ń kpasa, kpasapi yã́ gɛ̃̀ oaa. Gugwaa lí mɔ́ wɛ́wao, yãmaa lí swã́ pao.
Yã́ pɔ́ kú yãa mɛ́ a ɛa àɔ ku lɔ, yã́ pɔ́ wa kɛ̀ yãa ɔ̃ wa ɛa kɛ lɔ. A dafue ku dṹniauo.
Pɔe ku kɛ́ wà mɛ: Pɔ́ dafue gwaa? Aawo! À dɔ̀aa kú wá ãa za zi kɔ̀.
Gbɛ̃́ káauɔ yã́ líɔ dɔ gbɛ̃egu lɔo. Baa gbɛ̃́ pɔ́ aaɔ ku ziaɔ, an yã́ a dɔ gbɛ̃egu gbɛzão.
Ma làasoode ma kɛ Isailiɔ kía ũ Yelusalɛũ.
Ma mɛkpà yã́ pɔ́ wàlɛ kɛ dṹniau píi tàasikaawa, má yɔ̀ɛ ɔ̃nɔ'ɔ̃nɔ, má è Lua zĩ pãsĩ dà gbɛ̃nazĩnaɔnɛ aa kɛ.
Ma yã́ pɔ́ wàlɛ kɛ dṹniau è píi, a píiá pãɛ mɛ́ gugiiyaaɛ.
Pɔ́ fĩaa pooa vĩo, wìli e pɔ́ pɔ́ kɛ̃̀sã nào ń a kĩniɔo.
Ɔ̃ má ò ma nɔ̀sɛu ma mɛ̀: Gwa! Ma ɔ̃nɔ zɔ̃ɔ dɛ gbɛ̃́ pɔ́ kpalablè Yelusalɛũ ma ãaɔla píi, ma ɔ̃nɔ ń ma dɔ̃ao wɛbɔ̀ maamaaɛ.
Ɔ̃ ma mɛkpà ɔ̃nɔ asii dɔ̃awa mà sɔũkɛ ń mìsaiyão asii dɔ̃, ɔ̃ má è beeá gugiiyaaɛ lɔ.
Asa ɔ̃nɔ zɔ̃ɔ ì mɔ́ ń pɔyaa zɔ̃ɔoɛ, mɛ́ wì yã'ɔ̃ma e ń dɔ̃a lɛ́uɛ.
Má ò mazĩawa mà fɛlɛ mà pɔnakɛa lɛ́ gwa, mí namablea dɔ̃, ɔ̃ má è beeá pãɛ lɔ.
Má è yaalɔá sɔũkɛɛ. Pɔnakɛa sɔ̃, bɔ́ ì inɛ́i?
Ma pɔna wɛ̀ɛlɛ vɛ̃ɛmia guu, ma ɔlìa mìsaiyãi, ãma ma làasoo lɛ́ tamanɔ ɔ̃nɔwa, kɛ́ mà yã́ pɔ́ maa gbɛ̃nazĩna lí kɛ dṹnia guu a wɛ̃ni kpòona lɛ́u dɔ̃.
Ma ɔkpà zĩ zɔ̃ɔɔwa, ma kpɛdɔ̀dɔ mazĩaɛ, ma vɛ̃ɛliɔ pɛ̀pɛ kpɛ́lɛkpɛlɛ.
Ma kaaɔ dàda, ma swa saɛɔ kɛ̀kɛ, ma lí pɔ́ wì a bɛ ble bui píi bàbau.
Ma íkalɛkĩiɔ kɛ̀kɛ aaɔ mɔ̀sɛpisi líkpɛpiɔwa.
Ma zɔɔ lùlu gɔ̃ɛɔ ń nɔɛɔ, mɛ́ wà ń keeɔ ì ma bɛɛ. Má zuɔ ń pɔtuo keleɔ vĩ dasidasi dɛ gbɛ̃́ pɔ́ kú Yelusalɛũ ma ãaɔla píi.
Ma ã́nusu ń vuao kã̀aamazi ń kíaɔ àizɛɛɔ ń ń bùsu pɔ́ɔ. Ma lɛ̀sinaɔ sɛ̀ gɔ̃ɛɔ ń nɔɛɔ, ma nɔ pɔ́ gɔ̃ɛ ì luaiɔ sɛ̀ dasi.
Ma tɔbɔ̀, ma zɔ̃ɔ dɛ gbɛ̃́ pɔ́ kú Yelusalɛũ ma ãaɔla píi, mɛ́ ma gi má ɔ̃nɔ apii guu.
Mi gi mazĩaɛ ń pɔ́ pɔ́ ma wɛ́ blèoo. Mi pɔ́ pɔ́ ma pɔ gbàe to weo. Ma pɔ kɛ̀na ma zĩkɛa píiwa, ɔ̃mɛ ma isimagakpaa píi asea ũ.
Kɛ́ ma wɛtɛ̀ yã́ pɔ́ má kɛ̀ɔzi píi ń isima pɔ́ má gà má kpà a musuo, má è apii pãɛ mɛ́ gugiiyaaɛ, a ài vĩ dṹniauo.
Ɔ̃ ma làasoo tà ɔ̃nɔ ń sɔũkɛo ń mìsaikɛowa. Yã́ pɔ́ wa kɛ̀ za zi bàasio, a kpele kí gɛ̃ɛ a kɛ lɔi?
Má è ɔ̃nɔ ài vĩ dɛ mìsaikɛa lá gupua ìɔ ài vĩ dɛ gusiaawa.
Ɔ̃nɔna wɛ́ ìɔ ku aà aɛ, sɔũ ìɔ bɛ gusiau. Ɔ̃ má è gó doũ mɛ́ a ń bua ḿpii.
Ɔ̃ ma làasookɛ̀ ma sɔ̃u ma mɛ̀: Lá gó doũ mɛ́ a wá bua ń sɔũɔ, bɔ́ ài má e ma ɔ̃nɔwai? Ɔ̃ ma mɛ̀: Beeá yãpãɛ lɔ.
Ɔ̃nɔna yã́ a dɔ gbɛ̃egu dɛ sɔũao, ampii an yã́ a sã gbɛ̃́ɔgu zia. Ɔ̃nɔna ì ga lán sɔũwaɛ.
Ɔ̃ ma sakà ma kuau, asa yã́ pɔ́ wàlɛ kɛ dṹniau píi ì kɛmɛɛ yã'ɔ̃ma ũɛ. Apii pãɛ mɛ́ gugiiyaaɛ.
Ɔ̃ ma sakà zĩ pɔ́ má kɛ̀ dṹniauɔgu píi, kɛ́ má tó ma gɛ̃ɛɛ yã́i.
Démɛ dɔ̃ tó ɔ̃nɔna ge sɔũn aà ũi? Kásile zĩ pɔ́ má kɛ̀ dṹniau ń ɔ̃nɔo a gɔ̃ɛ̀ɛ. Beeá pãɛ lɔ.
Ɔ̃ ma pɔ yà isima pɔ́ má gà má kpà dṹniau píi yã́ musu.
Asa gbɛ̃́ ì zĩkɛ ń ɔ̃nɔo ń dɔ̃ao ń gɔ̃io, ɔ̃ ì to gbɛ̃́ pɔ́ i a kee kɛoɛ a pɔ́ ũ. Beeá pãɛ lɔ, yãvãiɛ maamaa.
Bɔ́ gbɛ̃́ ì e isima pɔ́ a ga kpà dṹniau ń dɛ̃ɛ pɔ́ a kào píi yã́ musui?
Aà kua dṹniau gɔɔpii aà zĩ ì mɔɛ̀ ń yã'ɔ̃mao ń pɔyaaoɛ. Baa gwã́ aà nɔ̀sɛ lí dadoũo. Beeá pãɛ lɔ.
Yã́ pɔ́ maa ń gbɛ̃nazĩnao mɛ́ dɛ aà pɔble, aà imi, aà a zĩ sáaukpa. Má è bee bɔ̀ Lua ɔzĩɛ lɔ.
Lua dɔnlɛ sai démɛ a fɔ̃ pɔble à pɔnakɛi?
Lua ì gbɛ̃́ pɔ́ kàagu gba ɔ̃nɔ ń dɔ̃ao ń pɔnao, ãma Lua ì àizɛɛsɛlɛkãaaa zĩda duunkɛnaɛ, kɛ́ à kpa gbɛ̃́ pɔ́ kàaguwa. Beeá pãɛ lɔ mɛ́ gugiiyaaɛ.
Yã́pii ń a gɔɔoɛ, bɔɔlɛ píi ń a kɛgɔɔo.
Nɛ'igɔɔ ku, gagɔɔ ku, pɔ́tɔ̃gɔɔ ku, a wolɛgɔɔ ku.
Dɛgɔɔ ku, gbã́gbãgɔɔ ku, gboogɔɔ ku, a dɔgɔɔ ku.
Ɔɔlɔgɔɔ ku, yaalɔgɔɔ ku, wɛ̃nakɛgɔɔ ku, kɔ̃̀ɔ'ogɔɔ ku.
Gbɛkɔlɛgɔɔ ku, gbɛkãaagɔɔ ku, bɔ̃̀nɔblegɔɔ ku, a zɛgɔɔ ku.
Pɔwɛɛlɛgɔɔ ku, a ɔkpaigɔɔ ku, ɔdidia pɔ́wa gɔɔ ku, a gbaɛa gɔɔ ku.
Pɔ́gakɛ̃gɔɔ ku, a namigɔɔ ku, lɛkpaaũgɔɔ ku, yã'ogɔɔ ku.
Yenzigɔɔ ku, zangugɔɔ ku, zĩkagɔɔ ku, kálɛa aafia gɔɔ ku.
Bɔ́ ài zĩkɛna ì e taasi pɔ́ a kɛ̀wai?
Ma zĩ pɔ́ Lua dà gbɛ̃nazĩnaɔnɛ aa kɛ è.
Lua tò pɔ́pii maa a gɔɔwa. À kua gɔɔpii làasoo dà gbɛ̃nazĩna sɔ̃u lɔ, kási a fɔ̃ yã́ pɔ́ Lua lɛ́ kɛ za dṹnia daalɛa e a midɛawa gbadɔ̃o.
Má dɔ̃ kɛ́ pɔe maa ń gbɛ̃nazĩnao dɛ aà kua pɔna guu ń maakɛao aà wɛ̃ni lɛ́ulao.
Tó gbɛ̃́ lɛ́ pɔble, àlɛ imi, àlɛ a zĩ píi sáaukpa, Lua mɛ́ aà gbà.
Má dɔ̃ kɛ́ yã́ pɔ́ Lua lɛ́ kɛ aɔ ku gɔɔpiiɛ. Wa fɔ̃ pɔe kã́fĩuo, mɛ́ wa fɔ̃ pɔe laouo. Lua kɛ̀ màa, kɛ́ wàɔ a vĩa vĩ yã́iɛ.
Pɔ́ pɔ́ kú tia ku za zi kɔ̀, mɛ́ pɔ́ pɔ́ aɔ ku zia ku yãa lɔ. Lua ì yã́ pɔ́ kɛ̀ yãaɔ gbɛsisi.
Ma yã́ è dṹniau lɔ: Gu pɔ́ dɛ yã́zɛde àɔ kuu, yã́zɛsai mɛ́ kú we, mɛ́ gu pɔ́ dɛ yãmaa àɔ kuu, yãvãi mɛ́ kú we.
Má ò mazĩawa: Lua a yã́kpalɛkɛ ń gbɛ̃maaɔ ń gbɛ̃vãiɔ píi, asa yã́pii ń a gɔɔoɛ, bɔɔlɛ píi ń a kɛgɔɔo.
Má ò ma sɔ̃ guu lɔ: Gbɛ̃nazĩnaɔ ì kɛ màa, Lua a ń yã́wɛ wɛ̃nɛ́, aai dɔ̃ ńzĩawa wa dɛ lán nɔ̀bɔɔwaɛ.
Sĩanaɛ, gbɛ̃nazĩnaɔ ń nɔ̀bɔɔ, gó doũ mɛ́ a ń bua. Lá nɔ̀bɔ ì ga, màa gbɛ̃nazĩna ì ga lɔ, an wea doũɛ. Gbɛ̃nazĩna dɛ nɔ̀bɔlao, asa yã́pii pãɛ.
Ampii aaì gɛ́ gudoũ, asa ampii aa bɔ̀ bùsutiuɛ, mɛ́ ampii aa ɛa gɔ̃ bùsutipi ũɛ.
Tó gbɛ̃nazĩna nisĩna ì ta musu, nɔ̀bɔ pɔ́ ì ta zĩ́lɛn lò, démɛ dɔ̃i?
A yã́i tò má è yãe maa ń gbɛ̃nazĩnao dɛ aà a zĩ sáaukpalao, asa aà luakpaman we. Démɛ a to aà dɔ̃ yã́ pɔ́ a mɔ aà kpɛi?
Ɔ̃ ma gbãa pɔ́ wàlɛ mɔ gbɛ̃́ɔnɛ dṹniau yã́ gwà lɔ píi. Ma gbɛ̃́ pɔ́ wàlɛ ń wɛtãɔ wɛ́'i è, aa nɔ̀sɛninina vĩo. Aa nɔ̀sɛninina vĩo, asa an wɛtãnapiɔ mɛ́ gbãa vĩ.
Ɔ̃ ma mɛ̀, gbɛ̃́ pɔ́ gà yãaɔ Lua sáaukɛ̀ dɛ gbɛ̃́ pɔ́ kúɔla,
ãma gbɛ̃́ pɔ́ wi i yãao, i wɛsi vãi pɔ́ wì kɛ dṹniaulɛo sã̀ɔmá ḿpii.
Má è pɔ́ pɔ́ tò gbɛ̃́ ì zĩkɛ à mɛkpawà, kɛ́ à e àɔ dɛ a gbɛ̃́deela yã́iɛ. Beeá pãɛ lɔ mɛ́ gugiiyaaɛ.
Sɔũ ì a ɔ kpaaũ à ibaba.
Kua ń pɔ́ ɔkũ doo ń sɔ̃daadoũo maa dɛ kua ń pɔ́ ɔkũ plao ń isimagakpaao ń gugiiyaaola.
Ɔ̃ ma ɛa yãpã pãle è dṹnia guu lɔ.
Zĩ̀loe ku, a nɛ́ vĩo, a vĩ̀i ge dãuna vĩo. Aà isima lí bao, kási aà àizɛɛ lí mɔ́wào. Dé yã́i àlɛ zĩkɛii? Bɔ́yãi à pɔnakɛa tɛ̃̀ azĩaɛi? Beeá pãɛ lɔ, bɔɔlɛ pãsĩɛ.
Plaa dɛ doũa, asa an taasi ài aɔ maa.
Tó gbɛ̃do lɛ̀lɛ, aà gbɛ̃do a aà sɛ́. Waiyoo gbɛ̃doũna! Tó à lɛ̀lɛ, aɔ sɛna vĩo.
Tó gbɛ̃ɔn plaɔ wúlɛa gudoũ, aa kɔ̃ pusu ma. Kpelewa gbɛ̃doũna a bɔ ĩ́ana yã́ui?
Wì gbãamɔ gbɛ̃doũnaɛɛ, gbɛ̃ɔn plaɔ sɔ̃ aaì zɛ wà giɛ. Bà nian àaɔ̃ lí kɛ̃́ kpaao.
Ɛ̀waaso ɔ̃nɔna taaside maa dɛ kía zi sɔũ pɔ́ lí lɛdama ma lɔola,
baa tó ɛ̀waasopi bɔ̀ dakpɛunakɛ guu ɔ̃ à gɔ̃̀ kía ũ, ge wà aà ì bùsupiu táaa ũn lò.
Má è dṹnia a tɛ kí gɛ̃ɛ ɛ̀waasopizi,
gɔɔ bee aà gbɛ̃́ɔ aaɔ lɛ́ vĩo, gbɛ̃́ pɔ́ a dɛ ń dɔaana ũɔ. Ń beeo gbɛ̃́ pɔ́ aa mɔ gbɛzãɔ aa aà sáaukpao. Beeá pãɛ lɔ mɛ́ gugiiyaaɛ.
Tó n gɛ Lua kpɛ́u, ǹyɔ̃ kú ń laaio. Sɔ̃aaàzi ǹ aà yãma maa dɛ sɔũɔ sa'oa wea, asa an yãdɔ̃sai mɛ́ ì to aa yãvãikɛ.
N lɛ́ su àɔ wãao, ńsu nɔnwãakɛ ǹ yã'o Lua aɛo. Lá a ku musu mɛ́ ń kú zĩ́lɛ, ńsu yã'o dasio.
Lá bɔɔlɛ dasi ì mɔ́ ń nana'oao, màa yã́ dasi bɔlɛa ì mɔ́ ń sɔũyã'oo.
Tó n lɛkɛ̀ Luawa, ńsu ǹ a fĩaboa gágao. Ǹ a fĩabo, asa sɔũɔ yã́ lí kaaàguo.
Lɛkɛa Luawa sai maa dɛ a kɛawà fĩabosaia.
Ńsu to n lɛ́ n dayãuo. Ńsu o sa'onaɛ n zã lɛkɛawaɛo. Ń ye Lua pɔ panzi n yã́pi yã́i, i zĩ pɔ́ ńlɛ kɛ bãdɛ yã̀?
Nana dasi oa ń yã́ dasi bɔlɛao ì mɔ́ ń yãpão. A yã́i tò ǹyɔ̃ Lua vĩa vĩ.
Tó ń è wàlɛ gbãamɔ taasideɔnɛ guei, wàlɛ gínɛ́ ń yã́zɛdeo, wàlɛ yã́gɔ̃gɔ̃nɛ́ a zɛ́wao, ńsu to yã́pi dimao, asa bùsupi gbãadeɔ lɛ́ wɛ́tɛkɔ̃iɛ, mɛ́ an gbɛ̃zɔ̃ɔɔ lɛ́ wɛ́tɛńzi lɔ.
Ampii aaì bùsupi baa bleɛ, asa kía mɛ́ buaɔ vĩ.
Gbɛ̃́ pɔ́ ye ɔ̃ai lí kã́òo, gbɛ̃́ pɔ́ ye àizɛɛi ài lí mɔ́wào. Beeá pãɛ lɔ.
Tó àizɛɛ lɛ́ kã́fĩ, a blenaɔ ìɔ kã́fĩɛ. Bɔ́ ài a vĩ a diiɛi? Aà wɛbiiwà bàasio.
Zĩgbãakɛna ì i na ma, à pɔblè yɔɔ ge maamaan nò. Ɔde sɔ̃, aà kãa lí tó à i'oo.
Ma yãvãi pãsĩ è dṹniau, gbɛ̃e zɛtà a ɔdalɛ, à azĩa kpà ĩai,
ɔ̃ à bɔɔlɛ vãi kɛ̀ò, aà àizɛɛ mìdɛ píi. Kɛ́ à nɛgɔ̃ɛ ì, a pɔe vĩ à toɛ̀ lɔo.
Gbɛ̃nazĩna ì bɔ a da gbɛɛu puiziɛ. Lá à mɔ̀, màa ì ɛa ta lɔ, ìli a zĩ àie e sɛ nà a ɔzĩ à tàòo.
Yã́ɛ beeá yãvãi pãsĩɛ lɔ. Lá gbɛ̃́ mɔ̀, màa ì ɛa ta lɔ. À isima ga kpà, à gugiiyàɛ, bɔ́mɛ gɔ̃̀ɛ̀i?
Bee gbɛa à a gɔɔ mɔaokɛ̀ gusiau ń pɔyaa zɔ̃ɔo ń gyão ń pɔfɛ̃o.
Ɔ̃ má è a maa ń gbɛ̃nazĩnao aà pɔble, aà imi, aà zĩ pɔ́ a kɛ̀ ń taasio dṹniau a wɛ̃ni kpòona pɔ́ Lua aà gbà lɛ́u sáaukpa, asa aà luakpaman we.
Bee gbɛa tó Lua gbɛ̃́ kà ɔdawa ń àizɛɛo, mɛ́ à aà gbà zɛ́ aà pɔnakɛò, aà zɛ ń a luakpamao, aà a zĩ sáaukpa. Lua mɛ́ aà gbà.
Ìliɔ làasookɛ a wɛ̃ni gesenawa mɔ̀ɔmɔɔ lɔo, asa Lua mɛ́ yãmàwà ń pɔnao.
Ma vãi è dṹnia guu lɔ, à tɔ̃̀ gbɛ̃nazĩnaɔwa.
Lua gbɛ̃́ kà ɔdawa, à aà gbà àizɛɛ ń bɛɛɛo, a pɔ́ pɔ́ dɛ àɔ a ni vĩ píi vĩ, ɔ̃ Lua i to à pɔnakɛ̀òo, gbɛ̃pãle mɛ́ gɔ̃̀ vĩ. Beeá pãɛ, yãvãi pãsĩɛ.
Tó gbɛ̃́ nɛ'ì mɛ̀n basɔo mɛ́ à zikũ̀ táotao, baa ń aà gɛ̃gɛ̃akɛo, tó i e pɔnakɛ̀ a guuo, tó à gà mɛ́ aà vĩa kpɛlaao, nɛ́ pɔ́ wa ì gɛ̀ sã̀ɔwà.
Asa nɛ́pi mɔ̀ pãɛ, ɔ̃ à tà gusiau, aà tɔ́ gɔ̃̀ balau.
Baa kɛ́ i ĩatɛ̃ eo mɛ́ a yãe dɔ̃o, à niɛ è dɛ ɔdepia.
A dɛ gbɛ̃́ pɔ́ kú wɛ̃̀ ɔ̀aa kwi pɔnakɛsaila. Aali gɛ́ gudoũ ḿpiio lé?
Gbɛ̃nazĩna isima pɔ́ a gà lɛ́ kpá, à pɔ́ e da lɛ́ɛ yã́ɛ, kási aà gbɛɛ lí kã́o.
Bɔ́ ɔ̃nɔna dɛò sɔũai? Bɔ́ ài yãkɛa a zɛ́wa ì i taasideɛi?
Pɔnakɛa ń pɔ́ pɔ́ ń vĩo maa dɛ a pãle nidɛaa. Beeá pãɛ lɔ mɛ́ gugiiyaaɛ.
Pɔ́ pɔ́ kɛ̀ yãa tɔ́ vĩ kɔ̀, mɛ́ wa dɔ̃ lá gbɛ̃nazĩna dɛ. Gbɛ̃nazĩna a fɔ̃ lɛkpaakɛ ń gbɛ̃́ pɔ́ a gbãa dɛalaoo.
Yãbɔlɛ dasi ì yãpã kɔ̃́. Bɔ́ ài bee vĩ gbɛ̃́ɛi?
Démɛ dɔ̃ pɔ́ pɔ́ maa ń gbɛ̃nazĩnao aà wɛ̃ni gii kpòona pɔ́ ì gɛ̃ lán uenawa guui? Démɛ a fɔ̃ yã́ pɔ́ a kɛ aà kpɛ dṹnia guu oɛ̀i?
Tɔ́ na maa dɛ tulale bɛɛɛdea, mɛ́ gagɔɔ maa dɛ igɔɔa.
Gɛ̃a ua pɔ́ wàlɛ gɛwiipɛu maa dɛ gɛ̃a ua pɔ́ wàlɛ dikpɛkɛula, asa gbɛ̃́pii midɛan we, mɛ́ a maa gbɛ̃́ pɔ́ kúɔ yã́pi da.
Wɛ̃nakɛa maa dɛ yáalɔaa, oosisia gbɛa nɔ̀sɛ ì wee.
Ɔ̃nɔna laai ìɔ ku ua pɔ́ wàlɛ ɔ́ɔlɔuwa. Sɔũ laai ìɔ ku ua pɔ́ wàlɛ pɔnakɛuwaɛ.
Ɔ̃nɔna n lelea yãdaa maa dɛ swã́sɛa sɔũ n táasilɛaia,
asa sɔũɔ yaalɔ dɛ lán kù tɛ́ pũnaa kĩnauwaɛ. Beeá pãɛ lɔ.
Gbãa mɔa gbɛ̃́ɔnɛ ì to ɔ̃nɔna sɔũkũɛ, mɛ́ gbagusaɛ ì gbɛ̃́ ɔ̃̀ɔkpaɛ.
Yã́ midɛa maa dɛ a fɛlɛaa, sùuu maa dɛ kàamaia.
Ńsu to n pɔ lí pa àao, asa sɔũ mɛ́ ìɔ pɔfɛ̃ vĩ.
Ńsu yãgbɛa ǹ mɛ bɔ́yãi yãagɔɔ maa dɛ tiaaio, asa yãlaa bee taaá ɔ̃nɔyã no.
Ɔ̃nɔá pɔmaaɛ lán túbiwa, a ài vĩ gbɛ̃́ pɔ́ lɛ́ ĩatɛ̃ eɔnɛ píi.
Ɔ̃nɔá kpanziɛɛ, lá ɔ̃a dɛ kpanziɛ ũwa, mɛ́ dɔ̃a àin kɛ: Ɔ̃nɔnaɔ ɔ̃nɔ ì ń misi.
Làasookɛ Lua yãkɛaɔwa. Démɛ a fɔ̃ pɔ́ pɔ́ a kɛ̀ kolea pooi?
Tó gɔɔ na mɔ̀ma, pɔnakɛò. Tó gɔɔ vãiɛ sɔ̃, làasookɛ, Lua mɛ́ kɛ̀ píi, kɛ́ gbɛ̃e su àɔ a zia dɔ̃o yã́i.
Ma wɛ̃ni giiɛ bee guu ma yã́ɛ beeɔ è píi. Ma gbɛ̃maa è à gà a maakɛa guu, mɛ́ ma gbɛ̃vãi è àlɛ gɛ̃gɛ̃ a yãvãikɛa guu.
Ńsu to n maakɛa gɛ̃agɛ̃o, ńsu to n ɔ̃nɔ gɛ̃agɛ̃o. Bɔ́yãi ńyɔ̃ yã́yia nzĩawai?
N vãi su gɛ̃agɛ̃o, ńsu ǹyɔ̃ sɔũo. Bɔ́yãi ńyɔ̃ ga kpóoi?
A maa ǹyɔ̃ yã́ mɛ̀n plapiɔ kũaɛ, ńsu ɔkpaio, asa gbɛ̃́ pɔ́ Lua vĩa vĩ ì yã́piɔ zɛ́ e píiɛ.
Ɔ̃nɔ ì to ɔ̃nɔna gbãa àɔ dɛ wɛ̃́lɛ gbãade gbɛ̃ɔn kwiɔla.
Gbɛ̃maa pɔ́ ìɔ yãmaakɛ mɛ́ ìli duunakɛo ku dṹniauo.
Ńsu swã́sɛ yã́ pɔ́ wàlɛ ozi píio, kɛ́ tó n zĩkɛna lɛ́ n ká, ńsu mao yã́i.
Asa ń dɔ̃ nzĩawa, kɛ́ mpi sɔ̃ n gbɛ̃́ɔ kà dasi.
Ma wɛtɛ̀ yã́ beeɔi ɔ̃nɔ'ɔ̃nɔ píi, ma mɛ̀ má ɔ̃nɔkũ, ɔ̃ à zã̀kũmanɔ.
Ɔ̃nɔ kúkĩi zã̀, a asii zɔ̃ɔ maamaaɛ, démɛ a fɔ̃ bɔwài?
Ma ɔ̃nɔ ń yã́pii mio tàasikà, má yɔ̀ɛ kɛ́ mà e dɔ̃, mí yãvãikɛa dɔ̃ sɔũkɛ ũ, mí sɔũkɛ dɔ̃ mìsaikɛ ũ.
Má è nɔɛ pɔ́ dɛ bai ũ, aà sɔ̃á mɔmusunaɛ, mɛ́ aà ɔɔá mɔdaonaɛ, aà yã́ ì ma pɔ ya dɛ gaa. Gbɛ̃́ pɔ́ a yã́ kà Luagu ì pili nɔɛpiwa, ãma nɔɛpi ì duunkɛna kũɛ.
Mámɛmaa Làasoode ma mɛ̀: Yã́ pɔ́ ma bɔwà gwa. Kɛ́ málɛ yã́ gwa zɛ́zɛ mà e a midɔ̃,
gɔɔ pɔ́ málɛ wɛɛlɛ málɛ eo, ma gɔ̃ɛ bɛɛɛde è mɛ̀ndo gbɛ̃ɔn ɔ̀aa sɔoɔ guu, ãma baa mɛ̀ndo mi nɔɛ bɛɛɛde e ń guuo.
Yã́ pɔ́ ma bɔwàn kɛ: Lua gbɛ̃nazĩnaɔ kɛ̀ nɔ̀sɛpuadeɔ ũɛ, ɔ̃ aa pɛ̀lɛpɛlɛ kɔ̃ni zɛ́u.
Démɛ dɛ lán ɔ̃nɔnawai? Démɛ yã́ɔ bɔɔlɛ dɔ̃i? Ɔ̃nɔ ì gbɛ̃nazĩna oa weeɛ̀, ì oa pãsĩ lilɛ.
Misiilɛ kía yã́ɛ, asa n lɛkɛ̀wà ń Lua tɔ́oɛ.
Ńsu wã ǹ go aà aɛo, ńsu ǹyɔ̃ yã́ pɔ́ lɛ́ kɛɛ̀ ĩ́i kṹkũao, asa a yã́ pɔ́ kàagu kɛ píiɛ.
Lá kía yã́ mɛ́ zɛvĩ, démɛ a fɔ̃ oɛ̀, bɔ́ ńlɛ kɛ weii?
Gbɛ̃́ pɔ́ misìilɛɛ̀ a ĩa eo, gbɛ̃́ pɔ́ ɔ̃nɔ a a gɔɔ ń a kɛkɛáo dɔ̃.
Yã́pii a gɔɔ ń a kɛkɛáo vĩɛ, baa tó taasi lɛ́ tɔ̃́ gbɛ̃́wa gbã́ugbãu.
Lá gbɛ̃e zia dɔ̃o, démɛ a fɔ̃ yã́ pɔ́ a mɔ oɛ̀i?
Gbɛ̃e a wɛ̃ni kũa gbãa vĩo, màa gbɛ̃e a fɔ̃ à a gagɔɔ sɛ sɔ̃òo. Wìli e bɔ̀ sosau zĩgɔɔo, màa vãi lí a kɛnaɔ gbaɛo.
Kɛ́ ma yã́ pɔ́ wàlɛ kɛ dṹniau wàaipà píi, má è gbɛ̃nazĩna ì gbãablemá à ĩakpańzi.
Ɔ̃ ma vãikɛna pɔ́ wàlɛ ń vĩɔ è. Gbɛ̃́ɔ bɔ̀ Lua kpɛ́u, aa mɔ̀ ń tɔnasì wɛ̃́lɛ pɔ́ aa ń yãkɛaɔ kɛ̀u guu. Beeá pãɛ lɔ.
Tó wi ĩada dàakɛnawa kpakpao, a yã́ ì to gbɛ̃nazĩna zɛò a sɔ̃u à vãikɛ sɔ̃ɛ.
Baa tó duunkɛna dàakɛ̀ gɛ̃n basɔo mɛ́ à gɛ̃̀gɛ̃, má dɔ̃ kɛ́ gbɛ̃́ pɔ́ Lua vĩa vĩ aalɛ misiilɛɛ̀ɔ dáama dɛaàla.
Vãikɛnaɔ aaɔ dáamavĩo, kɛ́ aa Lua vĩa vĩo yã́i, an gɔɔ a gbã̀akũ lán uenawao.
Yãpã pãle lɛ́ kɛ dṹniau. Yã́ ì gbɛ̃maa le lán vãikɛnan aà ũwa, yã́ ì vãikɛna le lán gbɛ̃maan aà ũwa. Ma mɛ̀ beeá pãɛ lɔ.
Mi pɔnakɛa sáaukpa, asa a maa ń gbɛ̃nazĩnao dṹniau aà pɔble, aà imi, aà pɔnakɛ, pɔnapi i dɔaaɛ̀ aà zĩkɛa guu lá Lua aà gbà aà wɛ̃ni lɛ́u dṹnia guuɛ.
Ma mɛkpà ɔ̃nɔkũawa, ɔ̃ ma bɔɔlɛ pɔ́ wàlɛ kɛ dṹniau, kɛ́ i lí na ń wɛ́uo fãanɛ ń gwãasĩnao wàaipà.
Má è Lua tò gbɛ̃e a fɔ̃ yã́ pɔ́ lɛ́ kɛ dṹniau dɔ̃o. Baa tó gbɛ̃́ kpálɛkɛ̀i maamaa, a a midɔ̃o. Baa tó ɔ̃nɔna mɛ̀ á dɔ̃, a fɔ̃ bɔwào.
Ma beeɔ wàaipà píi, ɔ̃ ma zɛò kɛ́ gbɛ̃maaɔ ń ɔ̃nɔnaɔ ń ń yãkɛaɔ ku Lua ɔzĩɛ. Gbɛ̃e líɔ dɔ̃ tó wàɔ yeazi ge wàɔ zaagu gbɛzão.
Yã doũ mɛ́ lɛ́ gbɛ̃́pii dã́, gbɛ̃́ dɔ̀ɔdeɔ ń gbɛ̃́ dɔ̀ɔsaiɔ, gbɛ̃maaɔ ń gbɛ̃vãiɔ, gbɛ̃́ pɔ́ aa gbãlɛaɔ ń gbãlɛnsaiɔ, sa'onaɔ ń sa'onsaiɔ. Lá a dɛ ń gbɛ̃maao, màa a dɛ ń duunkɛnaɔ. Lá a dɛ ń gbɛ̃́ pɔ́ aaì mɛ wa sì ń Luaoɔ, màa a dɛ ń gbɛ̃́ pɔ́ aa a oa vĩa vĩɔ.
Yãvãi pɔ́ ì kɛ dṹniau píin kɛ: Yã doũ ì gbɛ̃́pii le. Vãi kɔ̃̀ gbɛ̃nazĩnaɔ sɔ̃u, mìsaiyã mɛ́ ì dɔaanɛ́, a gbɛa aaì ta gɛɔ guu.
Gɔɔ pɔ́ gbɛ̃́ bɛ̃́ɛ, ìɔ tãmaa vĩɛ. Baa se gbɛ̃ bɛ̃́ɛ sã̀ɔ nɔ̀ɔmusu gɛwa.
Gbɛ̃́ bɛ̃́ɛɔ dɔ̃ kɛ́ wa ga, gɛɔ sɔ̃ aa pɔe dɔ̃o. Aa àie vĩ lɔo, an yã́ a dɔ gbɛ̃egu lɔo.
An yea gbɛ̃́zi ń ń zaa gbɛ̃́guo ń ń dɛnlawɛɛlɛao gɛ̃̀zɛan we kɔ̀. An bàa aɔ kú ń yã́ pɔ́ lɛ́ kɛ dṹniauo bau lɔo.
Gɛ ǹ pɔble ń pɔnao, vɛ̃ɛmi ń yaalɔo, asa Lua n yãkɛapiɔ sáaukpà kɔ̀.
Ǹyɔ̃ ula pua daa gɔɔpii. Ńsu líɔ ku nísidɔɔa n miwa saio.
Dṹnia ble ń n na yenzideo n wɛ̃ni gii pɔ́ Lua kpàma dṹniau lɛ́u, asa n luakpaman we gɔɔ pɔ́ n isima gà ńlɛ kpá dṹniau.
Zĩ pɔ́ ń è n ɔkpàwà, mɛkpawà n gbãa lɛ́u, asa zĩ ge làasoo ge dɔ̃a ge ɔ̃nɔ ku bɛdau, gu pɔ́ ńlɛ táuo.
Má è dṹnia guu lɔ kɛ́ bakpaaĩbleaá kàsakasa yã́ɛ adoo, zĩbleaá nɛgɔ̃nkɛyãɛ adoo, pɔbleaá ɔ̃nɔyãɛ adoo, àizɛɛ'eaá wɛzɛ̃yãɛ adoo, na ń gbɛ̃́ɔá ladɔ̃yãɛ adoo, asa gɔɔ vãi ń kìsiao ì gbɛ̃́pii leɛ,
mɛ́ gbɛ̃e gɔɔ pɔ́ vãi a a le dɔ̃o. Lán kpɔ pɔ́ sì táalu guuwa, lán bã pɔ́ fíi aà kũ̀wa, màa gu ì dɔ gbɛ̃́ɛ vãivãi, ì aà kũ kã́ndo.
Ma ɔ̃nɔe taa è dṹniau, a yã́ ma kũ gbãa.
Wɛ̃́lɛ kú yãa a gbɛ̃́ɔ dasio, ɔ̃ kía gbãadee mɔ̀ lɛ́lɛiwa, à koezɔ̃̀i.
Gɔ̃ɛ taaside ɔ̃nɔnae ku wɛ̃́lɛpi guu, a fɔ̃ wɛ̃́lɛ bɔ ń a ɔ̃nɔo, ãma gbɛ̃e i aà yãdao.
Ɔ̃ ma mɛ̀ ɔ̃nɔ dɛ gbãaa, ãma wì saka taaside ɔ̃nɔuɛ, wìli aà yãdao.
Ɔ̃nɔna yã́ pɔ́ wà swãdɔ̀i niɛniɛ maa dɛ sɔũɔ dɔaana zɔakaala.
Ɔ̃nɔ ì mɔ́ ń maao dɛ gɔ̃kɛbɔɔla, ãma duunkɛna mɛ̀ndo ì yãmaa zɔ̃ɔ ɔ̃̀ɔkpaɛ.
Ũsĩn gɛɔ ì to tulalekɛna nísi gĩ ĩ́ikũ, sɔũkɛ yɔɔna ì gbɛ̃́ pɔ́ ɔ̃nɔ ń bɛɛɛo vĩ tɔ́ ɔ̃̀ɔkpa.
Ɔ̃nɔna làasoo ì ta ɔplaai, sɔũ pɔ́ ì ta ɔzɛɛi.
Baa tó sɔũ bɛ zɛ́u, aà ɔ̃nɔ ìɔ kɛ̃́sãwàɛ, ì to gbɛ̃́pii a mìsaikɛ dɔ̃.
Tó gbãade pɔ pànzi, ńsu go n tíao. Kua n laaiwa ì láka tàae zɔ̃ɔa.
Ma yãvãie è dṹniau, a dɛ gbãade zãa yã́wa ũɛ.
Wì sɔũɔ kpa kpala gbiau dasi, mɛ́ ɔdeɔ ìɔ ku kpala yãfũnau.
Ma zɔɔ è di sɔ̃́ kpɛ, mɛ́ wɛ̃́ɛɔ bɛ kɛ̀sɛ lán zɔɔwa.
Gbɛ̃́ pɔ́ lɛ́ ɛyɔ̃ a zu a guu, gbɛ̃́ pɔ́ lɛ́ gĩ gboo, mlɛ̃ a aà só.
Gbɛ̃́ pɔ́ lɛ́ gbɛwi, gbɛ a aà kɛ'ĩa, gbɛ̃́ pɔ́ lɛ́ lipaa, lí a aà kaikɛ.
Tó mɔo lɛnao, mɛ́ wi a lɛkɛo, sema ǹ gã̀sĩwa bɔbɔwà ń gbãao, ãma ɔ̃nɔ ì to wà zɛ'eɛ.
Tó mlɛ̃ bɔn'ãa kɛ̀ a kɔ̃̀ɔ'onaɛ à aà sò, a ài vĩ a guu lɔo.
Ɔ̃nɔna lɛgbɛ'i na, ãma sɔũ lɛ́ ì aà kaalɛɛ.
Ì na yã'owa sɔũsɔũ, ì a midɛ ń mìsaiyãvãio,
asa sɔũ ì da yãaɛ. Lá gbɛ̃e yã́ pɔ́ a mɔ dɔ̃o, démɛ a fɔ̃ yã́ pɔ́ a kɛ aà kpɛ oɛ̀i?
Sɔũ zĩ ì aà kpasa, ɔ̃ ìliɔ wɛ̃́lɛ zɛ́ dɔ̃o.
Waiyoo bùsu pɔ́ a kía dɛ ɛ̀waasona ũ, mɛ́ aà ìwaɔ ìɔ blɛ gbɛ̃ kɔɔ.
Násaa bùsu pɔ́ a kíaá kíabuiɛ, mɛ́ aà ìwaɔ ì pɔble a gɔɔwa gbãakãfĩa yã́i, i kɛ idɛkɛa yã́i no.
Tó gbɛ̃́ màa vĩ, aà kpɛ́ zaɔ ìɔ wozuzuaɛ, tó à ɔkpà a sì, aà kpɛ́ ì ibɔ.
Wì blɛ zɔ̃ɔ kɛ pɔnakɛa yã́iɛ, vɛ̃ɛmia ì mɔ́ ń yaalɔo, ãma ɔ̃a mɛ́ ì mɔ́ ń a píio.
Ńsu kía sɔ̃́sɔ̃o, baa n nɔ̀sɛu, ńsu ɔde kao, baa n kpɛa, asa bã a yã́pi sɛ́lɛ gɛ́ siuinɛ́ɛ.
Ɔzɔ̃ gbɛ̃́ɔnɛ blɛi, gɔɔewa ńyɔ̃ e lɔ.
Biilɛ gbɛ̃ɔn soplaɔnɛ ge swaaɔ̃, asa ń músi pɔ́ a bùsu le dɔ̃o.
Tó luabɛsiana pà ń ío, ì ma tɔɔlɛ lou ũɛ, tó lí lɛ̀lɛ gukpɛ ge bɛ'aɛn nò, gu pɔ́ à lɛ̀lɛu, we ìɔ wúlɛu.
Gbɛ̃́ pɔ́ a wɛ́ dɔ ĩ́anai lí pɔ́tɔ̃o, gbɛ̃́ pɔ́ lɛ́ luabɛsia gwa lí pɔkɛkɛo.
Lá ń wɛ̃nibɔkĩi ge nɛ́ daalɛa nɛasakpɛu dɔ̃o, ńyɔ̃ fɔ̃ ǹ Lua Pɔ́piikɛna yãkɛa dɔ̃o.
Pɔ́tɔ̃ kɔɔ, ńsu ɔkpa n kùɛ oosio, asa ń dɔ̃ a kpele mɛ́ a kɛ báaa vĩo. Kɛ́ bee yã̀, ge kee yã̀, ge aaɔ maa ḿpii yã̀, ń dɔ̃o.
Gupua na, mɛ́ wɛsia ĩatɛ̃lɛ ì káńgu.
Lá gbɛ̃́ wɛ̃ni lɛ́ gɛ́ lɛ́u, aà pɔnakɛu píi. Ń beeo aà làasookɛ gusia gɔɔɔwa, asa aaɔ dasiɛ. Yã́ pɔ́ lɛ́ mɔ́ píi pãɛ.
Ɛ̀waaso, pɔnakɛ n ɛ̀waasogɔɔ, to n pɔ kɛ n ɛ̀waasogɔɔwa na. Yã́ pɔ́ n pɔ gbà kɛ, tɛ yã́ pɔ́ kàngui, ãma apii guu ǹyɔ̃ dɔ̃ kɛ́ Lua a yã́kpalɛkɛnnɔ.
Ńsu to n pɔ yao, ǹ n gu'ĩaɔ bɔnla, asa ɛ̀waasokɛ ń mikã siao ì gɛ̃zɛaɛ.
To n Kɛna yã́ dɔngu n ɛ̀waasogɔɔ e gu àɔ gɛ́ dɔinɛ vãi, e wɛ̃ pɔ́ ńyɔ̃ mɛ n pɔ nawào aɔ gɛ́ kái.
To aà yã́ dɔngu e ĩatɛ̃ ń gupuao àɔ lao, e mɔvua ń saanaɔ aaɔ siakũ, e loumaa gbɛa gu weesai àɔ gɛ́ mɔ́i.
Gɔɔ bee n ɔɔ lualua, n gbáɔ koo, n pɔ́sobɔɔ kã́mabo kɛ́ aa dasi lɔo, n gugwabɔɔ gu'e ń tɔ́ɔnau dã̀adãa.
N lɛ́ aɔ kpaaũa gãaɛ, wísilɔgbɛ kɔ̃fĩ a busɛkũnɛ. Bãɔ wii a n vu iu, mɛ́ nɛnɔɛnaɔ lɛ a kɛnɛ busɛ.
Ńyɔ̃ vĩakɛ gulɛsĩɛ ń bɛa zɛ́ guuo, n mikã a pu lán gyavuwa. Ńyɔ̃ nzĩa gálɛ lán kwa táa'oawa, pɔe a n mɛ fɛlɛ lɔo, asa gbɛ̃nazĩna ì gɛ́ a gɛ́kĩiɛ, ɔ̃ ɔɔlɔnaɔ ìɔ bɛ gãaɛ.
To n Kɛna yã́ dɔngu e n ã́nusu ba àɔ gɛ́ kɛ̃́i, e n vua ta àɔ gɛ́ kpàolokũi, e n nibɔna lo àɔ gɛ́ wíwii, e n lɔ̀ɔ wuluu àɔ gɛ́ ɛ́i,
e n bùsuti à ɛa àɔ gɛ́ gɛ̃i tɛ̃́ɛnau, gu pɔ́ à bɔ̀u, e n nisĩna àɔ gɛ́ tái Lua pɔ́ kpàma kĩ́i.
Mapi ma Làasoode ma mɛ̀: Yãpã búubuu, yã́pii pãɛ.
Bee gbɛa lá Làasoodepi ɔ̃nɔ, à dɔ̃a dàdanɛ́. À làasookɛ̀ à kpálɛkɛ̀ yã́ɔi, ɔ̃ à yáasiɔ kɛ̀kɛ dasi.
À kpálɛkɛ̀ yãmaai, ɔ̃ à yã́piɔ kɛ̃̀ a zɛ́wa, mɛ́ sĩanaɛ.
Ɔ̃nɔnaɔ yã́ɔ dɛ lán gése pɔ́ wì lɛ́ sɔ̃́uwaɛ, an yã'onɛɔ dɛ lán kusa pɔ́ wa pà gíũgiũɔwaɛ. Sãdãn mɛ̀ndona mɛ́ dànɛ́.
Ma nɛ́, laaika, ńsu yãe kã́fĩuo. Wì taalaɔ bɔ dasidasi a lɛ́ vĩo, mɛ́ kyokɛa zɔ̃ɔ ì mɛ kpasaɛ.
Wà apii mà, a midɛan kɛ: Vĩakɛ Luaɛ, níɔ aà yãdilɛaɔ kũa, asa gbɛ̃́pii yã́n we.
Lua a yã́kpalɛkɛwanɔ wá yã́ píiwa, baa asiiyã, a maa ge a vãin nò.
Lɛɔ mide pɔ́ Salomɔɔ dà.
Lɛ́pɛ ma lɛ́wa, asa n yeamazi na dɛmɛɛ vɛ̃ɛa.
N tulaleɔ gĩ na. N tɔ́ na lán tulale lɛ́kulɛa gĩwa. Bee yã́ mɛ́ tò wɛ̃́ndiaɔ yenzi.
Ma sɛ wà ta kpakpa. Kí, gɛ̃manɔ n kpɛ́u. Kí, wálɛ pɔnakɛ n yã́ musu, wálɛ yasenapa, wá n yeańzi na bo dɛ vɛ̃ɛa. Aaìɔ yenzi a zɛ́wa.
Yelusalɛũ nɛnɔnaɔ, má sia mɛ́ má kɛfɛũ. Má sia lán Kedaa zwã̀akpɛɔwa, má kɛfɛũ lán Salomɔɔ kpɛ́ zwãaɔwa.
Ásu àɔ ma gwa ma siakɛ yã́io, ĩatɛ̃ mɛ́ ma lɛ. Ma dãɔɔ pɔ pàmaziɛ, ɔ̃ aa ma da vɛ̃ɛbugwaa zĩu. Mi e ma azĩa pɔ́ kɛ̀kɛo.
N gbɛ̃́ pɔ́ ma nisĩna yenzi, ǹ n sãɔ dã́dãkɛkĩi omɛɛ. Mákĩi ni to aa ĩatɛ̃ dɛui? Bɔ́yãi máɔ ku n gbɛ̃́ɔ sã waiɔ saɛ sã́sãai?
N gbɛ̃́ pɔ́ n nɔankɛ dɛ nɔɛɔla píi, tó ń gupi dɔ̃o, tɛ sãɔ iai, ní n blenɛɔ dã sãdãnaɔ bòo saɛ.
Ma gbɛ̃na, ń kɛfɛũmɛɛ lán Falaɔ̃ɔ sɔ̃da pɔ́ ì godɔnɛ́ɔ dowa.
N gɛɛɔ maa, n swã́liɔ n sɛ, n ɔ̃nɛɛɔ kɔ̃sì ń n nɔɛo.
Wá swã́liɔ pinɛ ń vuao, wí ã́nusu pɛ́lɛpɛlɛu.
Gɔɔ pɔ́ kía gɛngɛsɛkɛa, ma tulale gĩ dɔ.
Ma yenzide dɛmɛɛ lí'ɔ gĩnana pɔ́ looa ma yɔ̃́ taau ũ.
Ma yenzide dɛmɛɛ ãyã ligɔ̃n vude pɔ́ wà bɔ̀ò Ɛ̃ngɛdi vɛ̃ɛbua ũɛ.
Ma gbɛ̃na, ń kɛfɛũ fá! N wɛ́ kɛfɛũ lán felen wɛ́wa.
Ma yenzide, ń kɛfɛũ fá! N zɛa maa! Wá wúlɛkĩiá sɛ̃̀bɔlɔɛ,
wá kpɛ́ zaɔá sɛdɛ líɔnɛ, wá kpɛ́ bala líɔá pɛ̃liɔnɛ.
Má dɛ lán Salɔna nàalɛvuwa, lán guzulɛ sũmaavuwa.
Lá lávu kɛfɛna dɛ lɛɔ guu, màa ma gbɛ̃na dɛ wɛ̃́ndiaɔ guu.
Lá mao lí dɛ líkpɛu, màa ma yenzide dɛ ɛ̀waasoɔ guu. Zɔ̃lɛa a uenai ì kamagu, a bɛ blea ì kɛmɛɛ na.
À gɛ̃̀manɔ a pɔnablɛblekpɛu, aà dàlapoo pooamala báasɛ̃ ũ.
À vɛ̃ɛbɛ gii kpaa kɛ́ mà yɛ̃̀ɛɛ e, à ma gba mao kɛ́ ma mɛ su, asa aà báasɛ̃ lɛ́ ma gyãkɛɛ.
Aà ɔzɛɛ ku ma mi zíɛ, aà ɔplaa liaamazi.
Yelusalɛũ nɛnɔnaɔ, ma naɛ́ tueɔ ń zɔ̃́tɛ̃naɔzi, ásu dúsakũkpawɛ̃ɛo, ásu wá báasɛ̃ gbooo e a lɛ́ ká.
Ma yenzide kĩ́i ma, àlɛ mɔ́, à vĩ̀ lɛ́ pɛ́lɛpɛlɛ gbɛ̀sĩsĩɔwa, àlɛ bàalɛ sĩ̀sĩ musu, àlɛ vĩvĩ.
Ma yenzide dɛmɛɛ lán tue ge bùasanawa. À aà gwa zɛ wá kpɛ́ kpɛ. Àlɛ wɛ́kpalɛ fɛnɛntiu, àlɛ gugwagwa a mɔɔ zãnguo.
Ma yenzide yã'òmɛɛ à mɛ̀: Ma gbɛ̃na kɛfɛna, fɛlɛ wà gɛ́,
asa lou làa, buziɛ gɛ̃̀zɛa.
Pɔ́pii lɛ́ vukɛ tɔɔlɛwa, lɛsigɔɔ kà, felenkɔpunaɔ ɔ́ lìgua wá bùsuu.
Kaadɔɛnliɔ nɛ́ sɛ̃́ia dàalɛ, vɛ̃ɛliɔ vukɛ̀, a gĩ lòo. Ma gbɛ̃na kɛfɛna, fɛlɛ wà gɛ́.
Ma felena, ń pɛ gbɛ̀sɔɔu n ulɛkĩi. To ma n wɛgwa, to ma n lɔɔ ma, asa n lɔɔ na, mɛ́ n oa kɛfɛũ kɛ̀ zài.
À gbɛ̃gbonaɔ kṹkũwɛ̃ɛ, gbɛ̃gbon kelepiɔ, aalɛ wá vɛ̃ɛbuɔ ásookɛɛ, wá vɛ̃ɛ pɔ́ lɛ́ vukɛpiɔ.
Ma yenzideá ma pɔ́ɛ, mɛ́ aà pɔ́n ma ũ, àlɛ pɔble sũmaavuɔ guu.
Ma yenzide, e gu àɔ gɛ́ dɔi, e guwɛ àɔ gɛ́ kɛ̃́i, ɛa ǹ kɛ lá tue ge bùasan bɔlɔna ì kɛ gbɛ̀sĩsĩɔwawa.
Ma wɛ́ dɔ ma yenzidezi gwãasĩna ma wúlɛkĩi, ma aà wɛ̀ɛlɛ, mi aà eo.
Má fɛlɛ gɛ́ zɛaɔ kɛɛlɛi saɛ, mí gbɛ̃́ pɔ́ ma nisĩna yeipi wɛɛlɛ gãaɛɔ. Ɔ̃ ma aà wɛ̀ɛlɛ, mi aà eo.
Gudɔ̃anaɔ bɔ̀a, kɛ́ aalɛ bɛbɛ wɛ̃́lɛu, ɔ̃ ma mɛ̀: A gbɛ̃́ pɔ́ ma nisĩna yei è lae?
Kɛ́ ma gɛ̃má gɔ̃̀ɔ, ma bɔ gbɛ̃́ pɔ́ ma nisĩna yeipiwa. Ma aà kũ̀, mi we ma aà gbàɛ lɔo e ma gɛ gɛ̃aànɔ ma dakpɛu e kpɛa pɔ́ à ma nɔsìu.
Yelusalɛũ nɛnɔnaɔ, ma naɛ́ tueɔ ń zɔ̃́tɛ̃naɔzi, ásu dúsakũkpawɛ̃ɛo, ásu wá báasɛ̃ gbooo e a lɛ́ ká.
Démɛ bɔ̀ gbáau, àlɛ mɔ́ lán tɛluwa keei? À lí'ɔ gĩnana tulaletikàtɛa ń laatanaɔ pɔ́ gĩnanaɔ píi.
Salomɔɔ mákɛlɛ gwa kɛ, gɔ̃saɔ liaai gbɛ̃ɔn bàaɔ̃ Isaili nɛgɔ̃naɔnɛ.
Aa fɛ̃ndaɔ kũa ḿpii, zĩ̀kan saɔnɛ! An baade fɛ̃nda looa gwãasĩn yã́ɔ yã́i.
Kí Salomɔɔ a sɛbɔpi kɛ̀ ń Libã bùsu líoɛ.
A lipɛlɛɔá ã́nusuɛ, a kpɛnakĩiá vuaɛ. Zwã̀a gàalulade kpa a zɔ̃lɛkĩia, a guuá Yelusalɛũ nɛnɔnaɔ yeanzi ɔgbɛɛ.
Siɔna nɛnɔnaɔ, à bɔlɛ à mɔ́ kí Salomɔɔ gwa, a a kíakɛfua kpaa. Aà da mɛ́ kpàɛ̀ aà nɔsɛzĩ, gɔɔ pɔ́ aà nɔ̀sɛ lɛ́ yáalɔ.
Ń kɛfɛũ ma gbɛ̃na, ń kɛfɛũ fá! N wɛ́ dɛ lán felen wɛ́wa n sálana fòou, n mikã dɛ lán blè wiilaɔ pilaa Galada sĩ̀sĩwawa.
N swaa pua lán sã pɔ́ wà ń kãkɛ̃̀ɛlɛ aa bɔ̀ zu'okĩi aalɛ suɔwa. Aa kɔ̃sɛ̀ plapla píi, a kee i pɔsɛ bɔo.
N lɛ́baa dɛ lán wɔ̃ɔtɛ̃n nian dowa, n lɛ́ kɛfɛũ. N gɛɛ dɛ lán gbɛafu pɛɛwa n sálana fòou.
N nɔɛ dɛ lán Davidi kalangawa. Sɛngbao mɛ̀n ɔ̀aa sɔo looawà, nɛgɔ̃naɔ gɔ̃kɛbɔɛ píi.
N yɔ̃́ dɛ lán tue nɛ́ sìa pɔ́ aalɛ pɔble sũmaavuɔ guuwa.
E gu àɔ gɛ́ dɔi, e guwɛ àɔ gɛ́ kɛ̃́i, má gɛ́ gbɛ̀sĩsĩ lí'ɔ gĩnanade musu, má dɛdɛ sĩ̀sĩ tulaletidewa.
Ma gbɛ̃na, n gupii kɛfɛũ, n gue sãa vĩo.
Ma nɔkpama, to wà pila Libã gusĩsĩdewa za Amana misonawa ń Senii gbɛ̀ misonao ń Ɛɛmɔ gbɛ̀ misonao, za nɔ̀ɔmusuɔ tòopiu, za gbɛaantɛ̃naɔ gusĩsĩdepiu.
N yã́ ma sɔ̃ blè ma nɔkpama, ma báasɛ̃de, wɛ́ pɔ́ n ma gwaò ma sɔ̃ blè ń n ɔ̃nɛɛ pɔ́ mɛ̀ndoeo.
Ma nɔkpama, ma báasɛ̃de, n yeamazi kɛ̀ zài, n yeamazi namɛɛ dɛ vɛ̃ɛa, n nísi gĩ namɛɛ dɛ pɔ́ gĩnanaɔla píi.
N lɛ́baa mɔ̀sɛ dɛmɛɛ lán zɔsapunawa. Ma nɔkpama, zɔ́ ń vĩo mɛ́ kú n lɛ́na zíɛ, n pɔkasaɔ gĩ dɛ lán Libã bùsu líkpɛ gĩwa.
Ń dɛ lán kaa pɔ́ wà a zɛtà wà kilidàuwa. Ma báasɛ̃de, ma nɔkpama, ń dɛ lán bia pɔ́ wà kaa dàiwa, lán nibɔna pɔ́ wà zɛtàɛ̀wa.
N lu pɔ́ɔá gbɛafuɛ ń libɛ maaɔ ń ãyãlio ń naadilio
ń sũmaao ń fee bui gĩnanao ń sinamɔ lío ń lí'ɔ gĩnanaɔ píi. Zɔ̃go lí'ɔ ń aloe lí'ɔo ku we ń pɔ́ pɔ́ a gĩ na dɛńlaɔ píi.
Kaa lɔ̀ɔn n ũ, nibɔna í wɛ̃nide pɔ́ lɛ́ bɔ za Libã gusĩsĩdeu ũ.
Gugbãntoo ĩ́ana, fɛlɛ! Gɛɔmidɔkĩi ĩ́ana, káka su ma kaawa, a pɔ́ɔ gĩ na i ligua, ma yenzide i gɛ̃u, i a libɛ nanaɔ ble.
Ma gɛ̃ ma kaau, ma nɔkpama báasɛ̃de, ma a zɔ̃go lí'ɔ gò ń pɔ́ gĩnanaɔ, ma a zɔsapuna blè ń a ío, ma a vɛ̃ɛ mì ń ma vĩo. À pɔble gbɛ̃́ɔ, à imi à kã́ á bɔ̃̀nɔblenaɔ.
Málɛ i'o, ãma ma làasoo bɛ̃́ɛ, ma yenzide ma, àlɛ gbalɛ. Gba wɛ̃mɛɛ ma gbɛ̃na báasɛ̃de, ma felen sãasaide! Fíi kpà ma miwa, gwãasĩna mɔ̀sɛ ma mikã nìni.
Ma a ula bɔ̀, mí ɛa mà da lɔa? Ma gbá pìpi, i ɛa gbãsĩkpa lɔa?
Ma yenzide ɔgɛ̃̀ gbà fòou, ɔ̃ ma mɛ lɛ́ kɛ fèfe.
Ma fɛlɛ gɛ gbawɛ̃i ma yenzideɛ, ma ɔ lɛ́ yɔyɔ ń zɔ̃go lí'ɔ tulaleo, zɔ̃go lípi nísi lɛ́ bàalɛ ma ɔnɛɔwa, à fĩ̀ gbatabɔwa.
Ma gbawɛ̃̀ ma yenzideɛ, ãma à gɛ̃̀zɛa à tà kɔ̀. Kɛ́ àlɛ yã'o, aà ni ma kũ. Ma aà wɛ̀ɛlɛ, mi aà eo, ma lɛzùzuaàzi, i weao.
Gudɔ̃anaɔ bɔ̀a, kɛ́ aalɛ bɛbɛ wɛ̃́lɛ guu. Aa ma gbɛ̃ aa ma wiwi, bĩ́idɔ̃anapiɔ ma pɔlɔgãu wòlomala.
Yelusalɛũ nɛnɔnaɔ, tó a ma yenzide è, á oɛ̀ kpelewa ni? Ma naɛ́ Luazi à oɛ̀mɛɛ, ma yeaaàzi ma mɛ bùsa.
Bɔ́ n yenzide dɛò dãɔlai? N gbɛ̃́ pɔ́ ń kɛfɛũ dɛ nɔɛɔla píi, bɔ́ n yenzide dɛò dãɔla ɔ̃ n gbasa n nawɛ̃ɛ Luazi màai?
Ma yenzide tɛ̃a pípia, gbɛ̃ɔn ɔ̀aasɔsɔo lɛɛ kwiɔ guu ɔ̃mɛ vua ũ.
Aà miá vua tɛ̃ɛtɛ̃ɛɛ, aà mikã dɛ sí plɛ̀ɛɛ lán gbagbaa kã́wa.
Aà wɛ́ dɛ lán felen pɛ́lɛa íuwa, aà wɛ́pi pípia ń vĩo, mɛ́ a sàlala.
Aà gɛɛ dɛ lán pɔ́ gĩnanaɔ buawa, a gĩdɔ nanannɔ. Aà lɛ́baa dɛ lán lávuwa, àlɛ yɔyɔ ń zɔ̃go lí nísio.
Aà ɔ dɛ lán vua lipɔ̃ɔɔ pɔ́ diamaa dadauwa, aà gbɛɛ dɛ lán wesa swaa yɔɔa pɔ́ wà safii gbɛ pɛ̀pɛwawa.
Aà gbáɔ dɛ lán gbɛ̀pɛlɛ bɛɛɛde pɔ́ wà a zɛbɔ pì ń vuaowa. À bɔ̀ lán Libã bùsuwa, aà zɛa maa lán sɛdɛ líwa.
Aà lɛ́á zɔ́ɛ, aà gupii kɛfɛũ. Yelusalɛũ nɛnɔnaɔ, lá ma gbɛ̃na yenzide dɛn we.
N gbɛ̃́ pɔ́ ń kɛfɛũ dɛ nɔɛɔla píi, n yenzide gɛ̀ má ni? N yenzide mi dì má oiɛ kɛ́ wà e wà aà wɛɛlɛnnɔi?
Ma yenzide gɛ̀ a pɔ́ gĩnana buaɛ, à gɛ̀ pɔblei a kaauɛ, i lávuɔ wɛ.
Ma yenzideá ma pɔ́ɛ, mɛ́ aà pɔ́n ma ũ, àlɛ pɔble sũmaavuɔ guuɛ.
Ma gbɛ̃na, ń kɛfɛũ lán Tiizawa, ń maa lán Yelusalɛũwa. N yã́ ì dimá lán zĩgɔ̃ pɔ́ dàlapoo kũaɔwa.
Wɛgoa, asa málɛ liɛ. N mikã dɛ lán blè wiilaɔ pilaa Galada sĩ̀sĩwawa.
N swaa pua lán sã pɔ́ aa bɔ̀lɛ zu'okĩi aalɛ suɔwa. Aa kɔ̃sɛ̀ plapla píi, an kee i pɔsɛ bɔo.
N gɛɛ dɛ lán gbɛafu pɛɛwa n sálana fòou.
Ma naɔ kà bàaɔ̃, a pɔ́ mi mɛ́sɛdilɛnɛ́oɔ basiiɔ̃, a lɛ́soɔ lɛ́ vĩo,
ãma ma felen sãasai adoaɛ, aà da nɛ́ mɛ̀ndonan we, aà da'iapi pɔ dɔwàɛ. Tó nɛnɔnaɔ aà è, aaì aà sáaukpaɛ, ma nɔpiɔ ì aà tɔbɔ ḿpii.
Démɛ bɔ̀ lɛ́ mɔ́ kee lán gudɔawai? A kɛfɛũ lán mɔvuawa, a pípia lán ĩatɛ̃wa. Aà yã́ ì dimá lán zĩgɔ̃ pɔ́ dàlapoo kũaɔwa.
Ma gɛ lí pɔ́ wì a wɛ́na só kaau, ma pila swa'ɛu pɔ́ɔ lá taa gwaiɛ. Ma gɛ gwai tó vɛ̃ɛɔ bɔlɔbɔ̀, tó gbɛafuɔ vukɛ̀.
Mi dɔ̃ kɛ́ ma nisĩna ma sɛ gɛ̀manɔ ma kía deeɔ sɔ̃́goɔ guuo.
Ɛa su, ɛa su Sulami nɔɛ! Ɛa su, ɛa su wà wɛfĩma! Bɔ́yãi á ye wɛfĩ Sulami nɔɛwa lán zã̀ lɛɛ pla ɔ̃gwaawai?
Kía bui nɔɛ, n gbála maa n kyaleu, n gbala ú dɛ bũunnɔ, a dɛ lán gɔ̃ide ɔzĩwaɛ.
Kɛɛona pɔ́ vɛ̃ɛli láa a guuo ku we, pɔ́wɛn zɛ pɔ́ sũmaavuɔ liaai ku we.
N yɔ̃́ dɛ lán bua nɛ́ mɛ̀n plaɔwa, lán tue nɛ́ sìaɔwa.
N nɔɛ dɛ lán kalanga pɔ́ wa bò ń wesa swaaowa. N wɛ́ dɛ lán Ɛsɛbɔ̃ íkalɛkĩi pɔ́ kú Balabiũ bĩ́ibɔlɛ saɛwa. N ní dɛ lán Libã bùsu kalanga pɔ́ bɔaa ń Damasiowa.
N mi maa lán Kaamɛli gbɛ̀sĩsĩwa. N mikã dɛ lán zwã̀a gàaluladewa, a dɛ plɛ̀ɛɛ, ì ma laai sia.
Ń kɛfɛũ fá, ni kamagu, wá yeakɔ̃i gɛ̃agɛ̃̀.
N zɛa maa lán daminaliwa, n yɔ̃́ dɛ lá a kɔ́wa.
Ma mɛ̀ má dɛdɛ lípiwa, mí a bɛ kṹ. N yɔ̃́ dɛmɛɛ lán vɛ̃ɛ kɔ́wa, n lɛ́'ĩana dɛ lán mao gĩwa.
N lɛ́'i na lán vɛ̃ɛ pɔ́ a na dɛńlawa. Vɛ̃ɛpi lɛ́ gɛ̃ ma yenzide lɛ́u sàaa, àlɛ táa'o aà lɛ́baa ń aà swaaowa yɔlɔlɔ.
Má dɛ ma yenzide pɔ́ ũ, ma ni kuwà.
Ma yenzide, mɔ wà gɛ́ sɛ̃u, wí gɛ́ ii zɔ̃ɛwiaɔu.
Gufɛ̃nɛ wí gɛ́ vɛ̃ɛbua, wà gwa tó vɛ̃ɛɔ bɔlɔbɔ̀, wà e tó gbɛafuɔ vú pìa. We má yeanzi ɔlɔunɛ.
Sɛ́ɛ lávu gĩ dàgua, libɛ nana bui píi kú wá kpɛɛlɛ. Ma a zi ń a dafuo kàlɛnɛ, ma yenzide.
Tó ma dãɔn n ũ wa yɔ̃́ mì wá kpàkɔ̃wa yãaɛ lé! Tó ma kpaaũnnɔ bàasi, dɔ̃ má lɛ́pɛma, wa sakamaguo.
Dɔ̃ ma gɛnnɔ ma da'ia kpɛ́u, mí vɛ̃ɛ gĩ na kpama ǹ mi ń gbɛafu í nanao.
Aà ɔzɛɛ ku ma mi zíɛ, aà ɔplaa liaamazi.
Yelusalɛũ nɛnɔnaɔ, ma naɛ́ Luazi, ásu dúsakũkpawɛ̃ɛo, ásu wá báasɛ̃ gbooo e a lɛ́ ká.
Démɛ bɔ̀ gbáau, àlɛ mɔ́, àlɛ gbãa'e a yenzidewa keei? Ma n vu mao lí gbáu, wekĩi n da n nɔsìu, wekĩi nɔwãwã mɔ̀uwà ɔ̃ à n i.
Ma na n sɔ̃wa lán seelakɛbɔ pɔ́ wì da ń nɔɛ ge ń ɔwawa, asa yeagɔ̃ɛi ì mɔ́má lán gawaɛ, báasɛ̃pi pãsĩ lán mia'ɛwaɛ. Ì namá lán tɛ́waɛ, ì kṹmá lán tɛ́ sà zɔ̃ɔwaɛ.
Baa ísi a fɔ̃ báasɛ̃ tɛdɛo, baa swada í a fɔ̃ daao. Tó gbɛ̃́ a bɛ àizɛɛɔ kpà píi báasɛ̃ lua yã́i, wa sakaaàgu búubuuɛ.
Wá dãuna vĩ, i yɔ̃́ bɔbɔo. Kpelewa wá kɛ tó gbɛ̃e ye gɛ̃ aà yã́ui?
Tó a dɛ bĩ́i ũɛ, wá gulɛsĩɔ bowà ń ã́nusuoɛ. Tó a dɛ bĩ́ibɔlɛ ũɛ, wá káka ń sɛdɛ líoɛ.
Bĩ́in ma ũ, ma yɔ̃́ mɛ́ a gulɛsĩɔ ũ, ɔ̃ má dɛ ma yenzideɛ gbɛ̃́ pɔ́ ì aafia iɛ̀ ũ.
Salomɔɔ vɛ̃ɛbu vĩ Baalamɔ, à búpi nà gbɛ̀winaɔnɛ ń ɔzĩ. An baade líɔ fĩabo ã́nusu ɔwatɛ̃ ɔ̀aasɔsɔo.
Salomɔɔ, má azĩa vɛ̃ɛbu vĩɛ, má ã́nusu ɔwatɛ̃ ɔ̀aa sɔo kpama, mí a ɔ̀aa do kpa vɛ̃ɛbu zĩkɛnaɔwa.
N gbɛ̃́ pɔ́ niɔ ku kaaɔ guu, wì swãdɔnzi, to mà n lɔɔ ma.
Ma yenzide, mɔ kpakpa, ní kɛ lá tue ge bùasan bɔlɔna ì kɛ sĩ̀sĩ pɔgĩnadeɔ musuwa.
Yã́ pɔ́ Amɔzu nɛ́ Isaia è Yuda bùsu ń Yelusalɛũo musu Yuda kíaɔ Uzia ń Yotaũo ń Aazao ń Ezekiao gɔɔn kɛ:
Musudeɔ, à yãma! Gbɛ̃́ pɔ́ kú zĩ́lɛɔ, à swã́kpa! Asa ma Dii ma mɛ̀, ma nɛ́ɔ sì ma ń gwá, ɔ̃ aa gìmazi.
Zu a dii dɔ̃, zàa'ĩna a blɛkalɛkĩi dɔ̃, kási Isailiɔ ye yã́pi dɔ̃a yã́io, ma gbɛ̃́piɔ líɔ yã́ dɔ̃o.
Waiyoo bui duunkɛna pi! Tàae kɛ̀ ń musu zɔ̃ɔ! Gbɛ̃nazĩn vãikɛnaɔ! Nɛ́ vlãaɔ! Aa pãkpà Diizi aa mikpɛlìɛ̀, aa sakà Isailiɔ Lua Kuaadoadegu.
Á ye aà ɛa á gbɛ̃ yã̀? Bɔ́yãi a gi lɛ́ bɔ aà yã́ kpɛi? Mi gyã sɛ̀, sɔ̃ yɛ̃̀ɛɛ làa míɔ.
Za á kɛ̀sɛwa e à gɛ̀ pɛ̀ á miwa, aafia ku gueio, sema bɔ ń flàala iaɔ ń bɔ̀ uusikɛaɔ. Wi ɔtɔ̃ a keewa à ibɔ̀o, wi nísimawà wà zwãa yèwào.
Á bùsu gɔ̃̀ da giiɛ, á wɛ̃́lɛɔ tɛkũ̀. Bui zĩ̀loɔ á buapɔ́ɔ sɛ̀lɛ á wáa, à gɔ̃̀ da gii kɛ́ aa zĩblèwà yã́i.
Siɔna mɛ́ gɔ̃̀ ado lán vɛ̃ɛbu kolakpɛwa. À gɔ̃̀ lán pɛ̃n bua yãayãasuwa, lán wɛ̃́lɛ pɔ́ wà koezɔ̃̀iwa.
Mɛ́ i kɛ Dii Zĩgɔ̃de wá kɔ̃naeɔ tòwɛ̃ɛo, dɔ̃ wa gɔ̃ lán Sɔdɔũwa, wí bɔ lán Gɔmɔɔwa.
À Lua yãma, á kía pɔ́ á yã́ muaa ń Sɔdɔũdeɔ. À swãdɔ wá Lua ikoyãi, á Gɔmɔɔ dendaeɔ.
Ma Dii ma mɛ̀: Sa dasi pɔ́ álɛ oa dɛmɛɛ pɔe ũe? Sa pɔ́ wì a pɔ́ kátɛu à tɛ́kũ oaa ń são ń pɔ mɛkpaa nísio ni bɔ̀mala. Gáae ń são ń bleo au lí kamaguo.
Kɛ́ a mɔ zɛ ma aɛ, démɛ bee gbɛ̀awái? Pɔ́ɔ kìlimpaa ma uapi.
Ásu ɛa ma gba pɔpã lɔo, má ye á tulaleti gĩyãio. Dikpɛ pɔ́ i kɛ mɔbɔzĩ ń kã́mabogɔɔo, á kɔ̃kãaapiɔ vãiɛ, má fɔ̃o.
Má za á mɔbɔa dikpɛɔgu ń dikpɛ pɔ́ i kɛɔ píi, ì ma kũ gbãa lán asowaɛ, ma kpasa ń a sɛao.
Tó a ɔsɛ̀ musu a wabikɛ̀a, má a wɛ́ ga zuɛ, baa tó a wabikɛ̀a kɔ̃sɔ̃kɔ̃sɔ̃, má swã́sɛio. Gbɛ̃dɛ'au gɔ̃́kpa á ɔwa.
À zu'o, í gɔ̃ gbãsĩsai, à yãvãi tó, má ye mà á e ń vãikɛao lɔo.
À fɛlɛ zɛ ń maakɛao, íɔ tɛ yã́zɛdekɛai. À gbɛ̃́ pɔ́ wàlɛ gbãamɔnɛ́ɔ dazɛwa, í yãnakpa tonɛ pɔ́ gwana vĩoɔwa, í yã́gɔ̃gɔ̃ gyaa gbɛ̃andoɔnɛ.
Ma Dii ma mɛ̀: À mɔ wà lɛdoũkɛ. Baa tó á duuna gɔ̃̀wá tɛ̃́ɛɛ lán wɔ̃ɔtɛ̃nawa, a gɔ̃wá púuu lán buawaɛ. Baa tó à gɔ̃̀wá tɛ̃́ɛɛ lán gàalulawa, a gɔ̃wá púuu lán sãkãwaɛ.
Tó a wei mɛ́ a ma yãmà, áɔ á bùsuɛ bee blɛ maa bleɛ.
Tó a gi sɔ̃ mɛ́ a swã́gbãakɛ̀, wa á dɛdɛ ń fɛ̃ndaoɛ. Ma Dii ma lɛ́ mɛ́ ò.
À gwa lá wɛ̃́lɛ pɔ́ náai vĩ yãa gɔ̃̀ káalua ũ sa. Maakɛa ń yã́zɛdeo di a guu yãaɛ, tiasa gbɛ̃dɛnaɔ mɛ́ kɔ̃̀ a guu.
N ã́nusu tã́nkpakɛ̀, n vɛ̃ɛ maa kɛ̀ íwa.
N dɔaanaɔ swã́gbãakɛ̀, aa nà kpã́iɔwa. Ampii aa ye gbagusaɛi, aaìɔ kpálɛkɛ gbai. Aali yãnakpa tonɛɔwao, aali lɛda gyaaɔzio.
A yã́i tò ma Dii Zĩgɔ̃de Isailiɔ Lua Gbãade ma mɛ̀: Kai ma ibɛɛɔ! Má tɔsiwáɛ, ma pɔ i weewá.
Má ɔdiɛwáɛ sa, mí á baasa lán mɔwa ń kasagbɔ̃o, mí á gbãsĩ wolowá píi.
Má tó àɔ dɔaanaɔ vĩ lán yãawa, á lɛdamadeɔ i gɔ̃ ń kua ziwa. Bee gbɛa wi mɛ á wɛ̃́lɛɛ yã́zɛde wɛ̃́lɛ ge náai wɛ̃́lɛ.
Má Siɔnadeɔ bɔ ĩadaama guu, an gbɛ̃́ pɔ́ nɔ̀sɛlìlɛɔ bɔ yã́zɛde yã́i.
Má tàaedeɔ ń duunkɛnaɔ wíwi píiɛ, gbɛ̃́ pɔ́ aa pãkpàmaziɔ midɛ.
Wí a á kṹ gbɛ̃́nɛli pɔ́ kàágu a sa'òmáɔ yã́i. Á gɛɛ a gɔ̃ kpá á wɛ́iɛ swalu sa'oa pɔ́ a zɛòɔ yã́ musu.
Á gɔ̃ lán gbɛ̃́nɛli pɔ́ a lá wòlowa, lán swalu pɔ́ a í làawa.
Gɔ̃sa gbãa a gɔ̃ lán sɛ̃̀ giiwa, aà yãkɛa iɔ dɛ tɛkɔna ũ. A tɛ́kũ ń a yãkɛao sãnuɛ, gbɛ̃e aɔ ku we à tɛ́pi dɛo.
Yã́ pɔ́ Amɔzu nɛ́ Isaia è Yuda bùsu ń Yelusalɛũo musun kɛ:
Gɔɔgbɛzãzĩ Dii kpɛ́ gbɛ̀sĩsĩ a gɔ̃ gbɛ̀sĩsĩɔ mide ũ. Wa sɛ lɛsĩ dɛ sĩ̀sĩɔla, bui píi i siu we.
Dasi a gɛ́ we aai mɛ: À mɔ wà Dii gbɛ̀sĩsĩkũ, wà gɛ́ Yakɔbu buiɔ Lua kpɛ́u, i wá da a zɛ́wa, wíɔ bɛu. Dii yãdaanɛ́ a bɔ Siɔna, aà yã́ a bɔ Yelusalɛũ.
A yã́gɔ̃gɔ̃ buiɔnɛ, a yãkɛkɛ dasiɔnɛ, aai ń fɛ̃ndaɔ gbɛ̃gbɛ̃ lilɛ soona ũ, an sɔ̃naɔ sɔ̃ máaso limibobɔ ũ. Buie a fɛ̃nda sɛ a deezio, wa zĩkaa dada lɔo.
Yakɔbu buiɔ, à mɔ́, wàɔ bɛ Dii gupuau.
N n gbɛ̃́ Yakɔbu buiɔ vũ̀aa, asa gukpɛ oi yã́ tɔ̃̀máɛ. Aa ɔdìdi màso yã́wa lán Filitɛ̃ɔwaɛ, aa kɔ̃ ɔ kũ̀ ń buipãleɔ.
Ãnusu ń vuao di ń bùsuuɛ, an àizɛɛɔ lɛ́ vĩo. Sɔ̃́ di ń bùsuuɛ, an zĩkasɔ̃goɔ lɛ́ vĩo.
Pɔ́ pɔ́ aa kɛ̀ tã́aɔ ũ di ń bùsuuɛ, aaì kulɛkɛ ń ɔzĩpiɔnɛ.
Gbɛ̃nazĩnaɔ gɔ̃ suuunnɔ, aa gɔ̃ yɛ̀ɛɛ. Ńsu sùuukɛńnɔo!
Bàalɛ Dii zɔ̃ɔkɛ gawi pɔ́ ì to vĩa ń kũɛ, ní sɔlɔ gbɛu, ní ulɛ ɛu.
Waladeɔ mi a gɔ̃ pɛ́lɛa, gbɛ̃́ɔ ĩ́andãa a midɛ. Dii mɛ́ a tɔbɔ ado gɔɔ beezĩ.
Dii Zĩgɔ̃de gɔɔdìlɛ yɔ̃̀ɔdeɔnɛ ń waladeɔ píi ń ĩ́andãna pɔ́ aaì ńzĩa sɛ lɛsĩɔ,
Libã bùsu sɛdɛ lí gbã̀a zɔ̃ɔɔ ń Basana bùsu gbɛ̃́nɛliɔ píi,
gbɛ̀sĩsĩ misonaɔ ń sĩ̀sĩ lɛsĩlɛsĩɔ píi,
kalanga lɛsĩɔ ń bĩ́i gbãaɔ píi,
gó'ilɛna laatanaɔ ń gó'ilɛna bɛɛɛdeɔ píi.
Gbɛ̃nazĩna wala a kpálɛ, gbɛ̃́ɔ yɔ̃̀ɔkɛa a busa. Dii mɛ́ a tɔbɔ ado gɔɔbeezĩ,
tã́aɔ i gɛ̃lɛ míɔ.
Tó Dii fɛ̀lɛ ń dṹnia kpoɛao, wa bàalɛ aà zɔ̃ɔkɛ gawi pɔ́ ì to vĩa ń kũɛ, gbɛ̃́ɔ ta gbɛ̀'ɛɔ guu ń vukpɛ'ɛɔ.
Zĩbeezĩ aa ń tã́a pɔ́ wa pì ń ã́nusuo ń vuao wà kúlɛnɛ́ kɔ́lɛ ɛ̃́naɔnɛ ń sasiɔ.
Tó Dii fɛ̀lɛ ń dṹnia kpoɛao, wa bàalɛ aà zɔ̃ɔkɛ gawi pɔ́ ì to vĩa ń kũɛ, gbɛ̃́ɔ sɔlɔ gbɛ̀'ɛɔ ń gbɛ̀sɔɔɔ guu.
Ásu gbɛ̃nazĩna náaikɛo. Ĩana ì weò, bɔ́n aà ũi?
Gwa! Dii Lua Zĩgɔ̃de a lípana pɔ́ Yelusalɛũdeɔ ń Yudaɔ lɛ́ gbãa'ewà gá, a ń kũ̀sũa ń ń ío símá píi.
A ń nɛgɔ̃naɔ ń ń zĩgɔ̃ɔ símáɛ ń ń dɔaanaɔ ń ń ãnabiɔ ń ń màsokɛnaɔ ń ń gbɛ̃zɔ̃ɔɔ.
A ń sosa badeɔ ń ń gbãadeɔ símáɛ ń ń lɛdamadeɔ ń ń ɔzĩkɛnaɔ ń ń wɛɛlɛkɛnɛde kàsaaɔ.
A ɛ̀waasonaɔ kpánɛ́ kíaɔ ũ. Gbɛ̃́ pɔ́ an yã́ ì gɛ́ ń kpɛo à su ń aɛoɔ mɛ́ aa dɔaanɛ́.
Wa kɔ̃ bɔ́ɔ'i mi, gbɛ̃́ ń a gbɛ̃́o, gbɛ̃́ ń a gbɛ̃́deeo. Ɛ̀waaso a gbɛ̃zɔ̃ɔ lele, bɛɛɛsaide a zɔadɔ gawidewa.
Gbɛ̃́ a a dãuna kũ a mae bɛ, i oɛ̀: Ń ula vĩ, kɛwɛ̃ɛ dɔaana ũ, kaaũaɛ bee kɛkɛa gɔ̃̀ n yã́ ũɛ.
Zĩbeezĩ sa i pũna à mɛ: Ma gɛ̃nɛ no. Pɔblea ge pɔkasa ku ma bɛo, ńsu ma kpa gbɛ̃́ɔnɛ kía ũo.
Yelusalɛũdeɔ lɛ́ fua, Yudaɔ lɛ́ kɛ kɛ́lɛkɛlɛ. An yã'oa ń ń yãkɛao bɔ̀ Dii kpɛ, aa lɛ'ɛ̀ Dii gawidewa.
Wa ń tàae dɔ̃ ń wɛ́wa, aaì ń duunakɛ gupuau lán Sɔdɔũdeɔwaɛ, aali kpaguio. Waiyoo ampiɔ, aa kìsia ì ńzĩaɛ.
À o gbɛ̃maaɔnɛ aaɔ ku aafia, asa aa ń yãkɛaɔ gbɛ'e.
Waiyoo vãikɛnaɔ! Aa yã'e, asa pɔ́ pɔ́ aa tɔ̃̀ mɛ́ a bɔlɛnɛ́.
Ɛ̀waasonaɔ lɛ́ ma gbɛ̃́ɔ wɛtã, nɔɛɔ mɛ́ lɛ́ kiblemá. Ma gbɛ̃́ɔ, á dɔaanaɔ mɛ́ lɛ́ á sãsã, aalɛ á da zɛ́ vãiwa.
Dii mɔ̀ zɔ̃̀lɛ a gĩ́naa, à fɛ̀lɛ lɛ́ yã́kpalɛkɛ ń gbɛ̃́ɔ.
Dii lɛ́ yãda a gbɛ̃́ gbɛ̃zɔ̃ɔɔ ń ń dɔaanaɔla à mɛ̀: Ámɛ a ɔmàlɛ ma vɛ̃ɛbuu, a taasideɔ pɔ́ɔ nàaa á kàlɛ á kpɛ́ɔu.
Démɛ á gbá zɛ́ à ma gbɛ̃́ɔ wíwi à taasideɔ dɛ̃ɔnzɔ̃i? Ma Dii Zĩgɔ̃de, mámɛ málɛ á la.
Dii mɛ̀, Siɔna nɔɛɔ yɔ̃̀ɔ vĩ, aaìɔ bɛbɛ wàɔ ń waa bɔbɔ ń aɛ, wàɔ wɛ́blaavu bilɛbilɛnɛ́, aaìɔ táa'o mɛtɛɛmɛtɛɛ ń zã̀ kɔ̃fĩdeɔ daa ń gbáwa.
A yã́i Dii a to Siɔna nɔɛɔ mi bɔkeleka, a to an mi gbáa kɛ.
Zĩbeezĩ Dii a ń nɔamblebɔɔ wolomá, zãdangbawaɔ ń falanaɔ ń ɔ̃nɛɛɔ
ń swã́liɔ ń zãɔ ń sálanaɔ
ń pɔ́kummusuɔ ń gã̀sĩgbɛɔ ń seɔ ń tulaleɔ ń ɛsɛbaɔ
ń tãanaɔ ń tãana ní pɔ́ɔ
ń zwãaɔ ń pɔlɔgãuɔ ń ula gbã̀aɔ ń kiopɛ̃naɔ
ń díiɔ ń pɔ́lɛ lɛɛnaɔ ń tulu pɔ́ aaì diɔ ń gomusuɔ.
An gĩ na gbɛu, gĩ ĩ́i mɛ́ a gɔ̃ dɔ, an se gbɛu, zɔ̀ ba mɛ́ aɔ dɔ ń pi. An mitãa gbɛu, migbaa mɛ́ a gɔ̃, an pɔkasaɔ gbɛu, zwã̀nkasa aaɔ yea, an maa gbɛu, mɔ̀ wãa seela mɛ́ aɔ ku.
Wa á zã́ɔ dɛdɛ ń fɛ̃ndaoɛ, wa á nɛgɔ̃naɔ dɛdɛ zĩ guuɛ.
Siɔnadeɔ wɛ̃nakɛ aa ɔ́ɔlɔ, aa gɔ̃ kálɛa tɔɔlɛ ɔgii.
Zĩbeezĩ nɔɛ gbɛ̃ɔn soplaɔ gɔ̃ɛ mɛ̀ndo sikɔ̃wa aa mɛ: Wáɔ wázĩa gwa, wíɔ pɔkasa kɛ wázĩaɛ. Wibɔwɛ̃ɛ, n tɔ́ iɔ kuwá.
Zĩbeezĩ Dii a to Isailiɔ vlãpa, aɔ maa mɛ́ aɔ gawi vĩ. An bùsu pɔ́ɔ aɔ zɔ̃ɔ, a Isaili kɔ̃naɔ ka bɛɛɛ ń gawiowa.
Gbɛ̃́ pɔ́ aa gɔ̃ Siɔnaɔ, gbɛ̃́ pɔ́ aaɔ ku Yelusalɛũpiɔ, waɔ o gbɛ̃́ pɔ́ wà ń tɔ́ kɛ̃̀ wɛ̃ni taalaupiɔnɛ Lua gbɛ̃́ɔ.
Dii a Siɔna nɔɛɔ ã́ma wolomá, a gbɛ̃dɛ'au wolo Yelusalɛũdepiɔwa. Tó à yã́kpalɛkɛ̀ńnɔ ń tɛ́o màa,
a tɛlu kúlɛ Siɔna gbɛ̀sĩsĩ ń gbɛ̃́ pɔ́ kãaaa weɔwa píi fãanɛ, i tɛ́lɛpiɔ gupua kúlɛwà gwãasĩna, asa Dii gawi mɛ́ a kúlɛwà píi.
Aɔ dɛ mikpakĩi ũ fãanɛ, kɛ́ à uena dańla ĩatɛ̃ gbãa yã́i. Aɔ dɛ yekĩi ũ lɔ, kɛ́ wà e ulɛu zàa'ĩana ń louoɛ yã́i.
Má lɛsi ma yenzideɛ aà vɛ̃ɛbu musu. Ma yenzide vɛ̃ɛbu vĩ sĩ̀sĩ táaede pɔlɛu.
À a gu bì à a gbɛɔ kɔ̀lɛ, à vɛ̃ɛli maaɔ bàu. À gugwakĩi lɛsĩ dà a guoguo, à vɛ̃ɛfɛ̃kĩi yɔ̃̀ a guu. Aà wɛ́ dɔi à nɛ́ maa iɛ, ɔ̃ nɛ́ gia a ìɛ̀.
Tiasa Yelusalɛũdeɔ ń Yudaɔ, à yã́gɔ̃gɔ̃wɛ̃ɛ, mapi ń ma vɛ̃ɛbuo.
Yã́ kpele mɛ́ gɔ̃̀ mà kɛ ma vɛ̃ɛbuɛ, mɛ́ mi kɛo ni? Ma wɛ́ dɔi aà nɛ́ maa imɛɛ. Bɔ́yãi à nɛ́ gia ìmɛɛi?
Tiasa má oɛ́ lá má kɛ ma vɛ̃ɛbuɛ: Má a kaa gbooɛ, wi a ɔ̃̀ɔkpa, má a bĩ́iɔ daaĩɛ, wi ɔ̃zɔ̃wà.
Má pãkpaiɛ̀, wa a líɔ mibo lɔo, wa a sɛ̃wao. Lɛaa ń lɛsikaoo mɛ́ a fɛlɛ we, mɛ́ má o louɛ asu ma we lɔo.
Isailiɔ mɛ́ Dii Zĩgɔ̃de vɛ̃ɛbupi ũ, Yudaɔ mɛ́ kaa pɔ́ ì pɔnakɛò ũ. Yã́zɛde a wɛ̀ɛlɛ, ɔ̃ gbɛ̃dɛa mɛ́ kɔ̃̀, aà wɛ́ dɔ maakɛai, ɔ̃ búbua mɛ́ dɔ.
Waiyoo gbɛ̃́ pɔ́ aaì kpɛ́ nanakɔ̃wa, aaì bú pɛ́pɛkɔ̃lɛ e gu láa, aaì gɔ̃ bùsu vĩ ńdoɔ.
Dii Zĩgɔ̃de ò, ma swã́ mà à mɛ̀: Ua yàlalapiɔ gɔ̃ uazĩ ũɛ, bɛ zɔ̃ɔ maapiɔ gɔ̃ bɛzia ũɛ.
Baa vɛ̃ɛbu bà kwi, a vɛ̃ɛ a ka litili baoo, pɔ́wɛna zaa lɛ basɔo tɔ̃a guu, lɛ kwi wa e.
Waiyoo gbɛ̃́ pɔ́ aaì fɛlɛ kɔɔkɔɔ wàɔ kpálɛkɛ í gbãai, aaì gɛ̃gɛ̃ vɛ̃ɛi gwãasĩna e à gɛ̀ fɛ̀lɛńnɔɔ.
Mɔɔna ń kotilio ń gã̀ao ń kulɛo ń vɛ̃ɛo ɔ̃ aaì pɔnakɛò. Aali Dii yãkɛaɔ dao, aali làasookɛ zĩ pɔ́ a kɛ̀ɔwao.
Ma gbɛ̃́ɔ ɔ̃nɔkɛ̃sãama yã́i wa ń sɛ́lɛ táńnɔɛ. An gbɛ̃́ gbiaɔ gaga ń nɔanaoɛ, imi a ń daside dɛ.
A yã́i tò bɛda lɛ́ vù, à lɛ'ɛ̀lɛ à gɛ̃agɛ̃̀. An gawideɔ ń ń dasideɔ siu we, ń ń zɔadeɔ ń ń pɔnakɛnaɔ sãnu.
Gbɛ̃nazĩnaɔ gɔ̃ suuunnɔ, aa gɔ̃ yɛ̀ɛɛ, waladeɔ gɛɛ a gɔ̃ kpá ń wɛ́i.
Dii Zĩgɔ̃de a tɔbɔ yã́zɛde guu, Lua Kuaadoade a a kuaadoakɛ ɔlɔnɛ́ yãkɛa a zɛ́wa guu.
Sãɔ i gbasa aaɔ kú ń dã́dãkɛkĩi, sãnɛbɔlɔnaɔ pɔble ɔdeɔ bɛziapiu.
Waiyoo gbɛ̃́ pɔ́ aaì yãvãi dɔ ń pi ń mɔafilio, aaìɔ ń duuna gálɛ ń kpɛ lán zugowaɔ.
Aaì mɛ: Yã́ pɔ́ Lua kũa, aà bɔò kpakpa wà wɛsiɛ. Yã́ pɔ́ Isailiɔ Lua Kuaadoade lɛ́ yá mɔ́ wà e.
Waiyoo gbɛ̃́ pɔ́ aaì mɛ vãiɛ maa mɛ́ aaì mɛ maaɛ vãiɔ. Aaì gusia dilɛ gupua ũ mɛ́ aaì gupua dilɛ gusia ũ. Aaì ĩ́i dilɛ na ũ mɛ́ aaì na dilɛ ĩ́i ũ.
Waiyoo gbɛ̃́ pɔ́ aaìɔ e wà kà, aaì ńzĩa dilɛ ɔ̃nɔna ũɔ.
Waiyoo gbɛ̃́ pɔ́ aa tɔbɔ̀ wɛ̃mia guuɔ ń gɔ̃sa pɔ́ aa í gbãa yãalɛa dɔ̃ɔ.
Aaì yãnakpa tàaedeɔwa gbagusaɛ yã́i, aaì gbɛ̃maaɔ yã́ málɛnɛ́.
A yã́i tò lá tɛ́ ì áwa sãsã mɛ́ sɛ̃ ì kwɛ́ tɛ́ guu, màa an zĩ́naɔ yɔ́, an vúɔ gɛ̃ ń ĩ́anao lán luutɛ̃wa, asa aa gì Dii Zĩgɔ̃de ikoyãi, aa sakà Isailiɔ Lua Kuaadoade yã́uɛ.
A yã́i Dii pɔkũmabɔ̀bɔ a gbɛ̃́ɔwa, à ɔ ue sùmá à ń gbɛ̃́. Gbɛ̀sĩsĩɔ dèe, an gɛɔ gɔ̃̀ kálɛ bàasi lán bìsawa. Ń beeɔ píi aà pɔkũma i kpálɛo, aà ɔ gi looańlaɛ.
Dii gudɔkɔ̃ɛkĩi dìlɛ bui zã̀zãɔnɛ, à swe pɛ̀ gbɛ̃́ pɔ́ kú tɔɔlɛ lɛ́waɔzi. Gwa, aalɛ mɔ́ wãawãa dìoo.
An gbɛ̃e i kpasao, an gbɛ̃e i gɛ̃nalɛo. An gbɛ̃e lɛ́ igofampao, i lɛ́ ń gbɛ̃e dɛdɛo. An gbɛ̃e pɔdɔmpi i fɛ̀ɛsio, an gbɛ̃e kyaleba i kɛ̃o.
An kaɔ lɛna, an sáɔ kãa píiɛ, an sɔ̃́ɔ swɛ gbãa lán gbɛsiwa, an sɔ̃́goɔ gbá lɛ́ liasãizɔ̃ lán zàawa.
An kɔ̃fĩ dɔ lán nɔ̀ɔmusuɔwa, aalɛ pũna lán nɔ̀ɔkusi bɔlɔɔwa. Aalɛ lɛ́ kú pɔ́wa ń palaao, aalɛ taò, gbɛ̃e a fɔ̃ gɛ́ síio.
Zĩbeezĩ aaɔ pũnamá lán ísia pũnaawa. Tó n bùsupi gwà, gusia ń yooyeao mɛ́ aɔ ku we, gu a sisi luabɛsiana yã́i.
Wɛ̃ pɔ́ kí Uzia gà, ma Dii è zɔ̃lɛa báawa musumusu, aà gomusu pɔ́ bã̀ɛ aà gbázĩ aà kpɛ́ pà.
Malaika gudɔ̃anaɔ ku aà mia, an baade gã̀sĩa soolosooloɛ. Aa a mɛ̀n plapla kù ń oaa, a mɛ̀n plapla sɔ̃ ń mɛwa, a plapla pɔ́ gɔ̃̀ɔ ɔ̃ aaì vuaò.
Aalɛ okɔ̃ɛ: Kuaadoade, Kuaadoade, Kuaadoade Dii Zĩgɔ̃de! Aà gawi dṹnia pà píi.
Lua kpɛ́ kpɛɛlɛliɔ dèe tɔɔlɛu malaikapiɔ lɔɔ yã́i, ɔ̃ súɛlɛ kpɛ́pi pà.
Ɔ̃ ma mɛ̀: Yã́ gìaɛ sa, kɛgua, asa ma lɛ́ gbãlɛaɛ, mɛ́ gbɛ̃́ pɔ́ má kú ń guuɔ lɛ́ gbãlɛa, ɔ̃ ma wɛsì Kí Dii Zĩgɔ̃delɛ.
Ɔ̃ malaikapiɔ do tɛyɔ̃ sɛ̀ gbagbakĩi ń kpàoo, à vùa mɔ̀ò ma kĩ́i,
ɔ̃ a zɔ̃̀ ma lɛ́wa à mɛ̀: Lá à zɔ̃̀ n lɛ́wa, n tàae kɛ̃̀ma, wà lakà n duunaan we.
Ɔ̃ ma Dii lɔɔ mà à mɛ̀: Dé má zĩi? Démɛ a gɛ́wɛ̃ɛi? Ɔ̃ ma mɛ̀: Má kɛ́! Ma zĩ mɛ.
Ɔ̃ à mɛ̀: Gɛ ǹ o gbɛ̃́ɔnɛ, aa swã́kpa aaɔ gɛ́ yãemasai, aa wɛ́tɛi aaɔ gɛ́ yãedɔ̃sai.
Ǹ ń wɛ́ dɛnɛ́ kɛ aasu gu'eo, ǹ ń swã́ gbãakũnɛ́ kɛ́ yã́ su gɛ̃uo, ǹ ń nɔ̀sɛ tatanɛ́ kɛ́ aasu yãe dɔ̃ aa ɛa sua, mí ń gbã́gbão yã́i.
Ɔ̃ ma aà là: Aɔ dɛ màa e gɔɔ ũma ni, Dii? Ɔ̃ a wèa: E gɔɔ pɔ́ an wɛ̃́lɛpiɔ kwɛ̀ wìliũ, gbɛ̃e ku a guu lɔo, mɛ́ wà ń bùsupi kàalɛ dɛ̃̀ɔɔ, à gɔ̃̀ bɛzia ũ,
mɛ́ má tò wà tà ń a gbɛ̃́ɔ zã̀zã, wà bùsupi tò da fɔ̃̀ɔɔ.
Baa tó an gbɛ̃́ɔ kwide gɔ̃̀ we, wa ɛa ń tɔ̀lɔzɔ̃ lɔɛ. Lá wì kpakpaa ge kpàkɛfɔ̃ɔɔli zɔ̃ a miɔna i vlãpa, màa bui pɔ́ a kua adoa a gɔ̃ a miɔna ũ.
Gɔɔ pɔ́ Yotaũ nɛ́ Aaza, Uzia tɔũna dɛ Yudaɔ kía ũ, ɔ̃ Siliɔ kí Lezini ń Isailiɔ kí Pɛka, Lemalia nɛ́o gɛ̀ lɛ́lɛi Yelusalɛũwa, ɔ̃ aa fùa.
Ɔ̃ wà gɛ̀ wa ò Davidi bui Aazapiɛ wà mɛ̀: Siliɔ lɛdoũkɛ̀ ń Ɛflaiũ buiɔ. Ɔ̃ sɔ̃ kɛ̃̀aàgu ń a gbɛ̃́ɔ, aa lùalua lá ĩ́ana ì likpɛ lá deedeewa.
Ɔ̃ Dii ò Isaiaɛ à mɛ̀: À bɔ gɛ́ dai Aazalɛ Íkalɛkĩi Musu ízɛ lɛ́ pɔ́pizɛu ń n nɛ́ Gbɛ̃kɔ̃naɔ'ɛasuo,
ní oɛ̀ aàɔ kú ń laaio kpálɛa, asu to vĩa a kũ yàa miɔn súɛlɛde mɛ̀n plapiɔ yã́io. Asu to iwãa ka a pɔa Siliɔ kí Lezini ń Lemalia nɛ́o pɔbɔa ń níu yã́ musuo.
Siliɔ ń Ɛflaiũ buiɔ ń Lemalia nɛ́o vãikpaaĩaànɔ aa mɛ̀,
wà gɛ́ lɛ́lɛi Yudaɔwa wà gbãamɔnɛ́, wà ń kɛ yáiyai wí Tabeeli nɛ́ kpánɛ́ kpalau.
Ma Dii Lua ma mɛ̀: Bee a kɛo, bee a ń leo,
asa Damasi mɛ́ Sili bùsu mi ũ, Lezini sɔ̃, ɔ̃mɛ Damasi mi ũ. Wɛ̃̀ bàaɔ̃sɔo gbɛa Ɛflaiũ buiɔ gɔ̃ wíwia, aaɔ dɛ pɔe ũ lɔo.
Samali mɛ́ Ɛflaiũ buiɔ bùsu mi ũ, Lemalia nɛ́ sɔ̃, ɔ̃mɛ Samali mi ũ. Tó Aazapi i zɛ ń ma náaikɛaoo, aɔ zɛao.
Dii ɛ̀a yã'ò Aazaɛ à mɛ̀:
Seela gbɛa ma Dii n Luawa, baa yã́ pɔ́ kú za tɔɔlɛ nɔnau, ge yã́ pɔ́ vĩ̀ luabɛpuanaa.
Ɔ̃ Aaza mɛ̀: Má seela gbɛao, má Dii lɛ mà gwao.
Ɔ̃ Isaia mɛ̀: À yãma Davidi buiɔ! Gbɛ̃nazĩnaɔ kpasaaánɔ i mɔ́wáo, ɔ̃ á ye ma Lua kpasaánɔ lɔa?
A yã́i Dii a seelakɛɛ́ azĩa. Gwa! Wɛ̃́ndia lɛ́so a nɔsi à nɛ'i gɔ̃ɛ ũ, i tɔ́kpaɛ̀ Ɛmanuɛli.
Tó à zɔ̃ɔkũ̀, mɛ́ a vãi dɔ̃kɔ̃ɛ ń maao, vĩfãai ń zɔ́o mɛ́ aɔ dɛ aà pɔblea ũ.
E nɛ́pi àɔ gɛ́ kái vãi dɔ̃akɔ̃ɛ ń maaoo sɔ̃, kía gbɛ̃ɔn pla pɔ́ ń ń vĩa vĩɔ bùsu a ziabɔ.
Dii a yãmɔnɛ ń n gbɛ̃́ɔ ń n de bɛdeɔ, ɔ̃mɛ Asiliɔ kía ũ. Za gɔɔ pɔ́ Ɛflaiũ buiɔ ń Yudaɔ kɛ̃̀kɔ̃wa, gɔɔ bee taa i kɛo.
Zĩbeezĩ Dii a swe pɛ ũsĩnaɔzi Egipi swaɔ zɔ̃lɛu ń zɔ́ pɔ́ kú Asili bùsuuɔ.
Ampii aa mɔ kpa swa'ɛ zòoloɔ guu ń gbɛ̀sɔɔɔ ń lɛ kpɛɔ ń bia'ɛɔ.
Zĩbeezĩ Dii a gɛ̃ sɛ́má Uflata baale Asiliɔ kía ũ, i á mikã ń á mɛkão ń á lɛkãnao waoɛ́.
Zĩbeezĩ wa zuda ń bleda mɛ̀n plao daalɛu.
Pɔ́ beeɔ vĩ mɛ́ a gɔ̃ di gbɛ̃́ kɔ̃na pɔ́ gɔ̃̀ bùsupiuɔnɛ, vĩfãai ń zɔ́o iɔ dɛ ń pɔblea ũ.
Zĩbeezĩ gu pɔ́ vɛ̃ɛli ɔ̀aa sɔo pɔ́ kà ã́nusu ɔwatɛ̃ ɔ̀aa sɔo ũ kuu, lɛaa ń lɛsikaoo mɛ́ a gɔ̃u.
Wali gɛ́ toekai we ń gbàlao, asa lɛaa ń lɛsikaoo mɛ́ a gupi sisi.
Sĩ̀sĩ pɔ́ wà bú kɛ̀uɔ sɔ̃, gbɛ̃e a gɛ́ we lɔo lɛaa ń lɛsikaoo yã́i. Wa zuɔ ń sãɔ gbaɛ aa kìlimpapau.
Dii òmɛɛ mà taala kooa zɔ̃ɔ sɛ mà yã́ɛ bee kɛ̃wà: Pɔ́ɔnaaagɔ̃ɔ Pɔ́ɔsɛlɛkpakpa.
Ma sa'ona Ulia ń Bɛlɛkia nɛ́ Zakalio sìsi aaɔ dɛmɛɛ yã́pi seeladeɔ ũ.
Kɛ́ ma wulɛ ń ma nɔ ãnabio, à nɔsì à nɛ'ì gɔ̃ɛ ũ. Ɔ̃ Dii òmɛɛ mà tɔ́kpaɛ̀ Pɔ́ɔnaaagɔ̃ɔ Pɔ́ɔsɛlɛkpakpa.
E àɔ gɛ́ Naa ń Baao oi dɔ̃, Asiliɔ kía a Damasideɔ àizɛɛɔ naaa, a Samalideɔ pɔ́ɔ sɛ́lɛ.
Dii òmɛɛ lɔ à mɛ̀:
Gbɛ̃́ɛ beeɔ sakà Siloe í pɔ́ lɛ́ bàalɛ busɛbusɛgu, ɔ̃ aa zɛ̀ ń Lezinio ń Lemalia nɛ́o.
A yã́i tò má ń pá ń Uflata í zɔ̃ɔ pɔ́ a sĩ̀sĩ sɛ à daguao, ɔ̃mɛ Asiliɔ kía ń a gbɛ̃́ gbiaɔ ũ.
A pa gɛ̃ Yuda bùsuzi, i dagua, i bùsupi kũ a nɔɛ. Ípi yàasa lɛ́ da ń bùsua píi, Ɛmanuɛli.
Buipãleɔ, à zĩ̀ sɔukɛ, wi á wíwi. Bùsuzãzãdeɔ, à swã́kpa! À gɔ̃kɛbɔɔ sɛ́lɛ, wi á wíwi, À gɔ̃kɛbɔɔ sɛ́lɛ, wi á wíwi.
Baa tó a lɛkpàaĩ, pãɛ. Baa tó a yãdìlɛ ń kɔ̃o, a kɛo, asa Lua kúwanɔɛ.
Dii a ɔ gbãa nàa à yã'òmɛɛ, à lɛdàa à mɛ̀ másu gbɛ̃́piɔ kɛa kɛo. À mɛ̀:
Yã́ pɔ́ aalɛ gwa lɛkpaaĩnzi yã́ ũ, ńsu dilɛ màao. Yã́ pɔ́ aalɛ vĩakɛɛ̀, ńsu kɛɛ̀o. Ńsu to iwãa ka n pɔao.
Ǹyɔ̃ Dii Zĩgɔ̃de yãma ado, ɔ̃mɛ kũ̀ ǹ vĩakɛɛ̀. Aà yã́ mɛ́ dɛ à iwãa ka n pɔa.
Ɔ̃mɛ aɔ dɛ n ulɛkĩi ũ, mɛ́ aɔ dɛ Isaili lɛɛ plaɔnɛ gbɛ pɔ́ ì to wà gɛ̃mbɔlɛwà ũ, gbɛsi pɔ́ ì to aa fu ũ. Aɔ dɛ Yelusalɛũdeɔnɛ bai ũ.
An daside a gɛ̃mbɔlɛwà, aa fu, aai kɛ kɛ́lɛkɛlɛ. Aa si baipiu, i ń kṹ.
Má pɔ́ fĩ yã́pi taalawa seela ũ, má kã́n'ɔ lɛ́ yãdanɛpiwa ma ìwaɔnɛ.
Ma wɛ́ dɔ Dii pɔ́ mikpɛdɔ̀ Yakɔbu buiɔnɛzi, má aà náai vĩ.
Má kɛ́, ń nɛ́ pɔ́ Dii kpàaɔ. Wá dɛ Isailiɔnɛ àsi pɔ́ Dii Zĩgɔ̃de pɔ́ kú Siɔna gbɛ musu ò seela ũ.
Tó wa òɛ́ à gɛ́ wɛlɛnde ge gɛ̀sisina pɔ́ aaìɔ yã'o ń kòlou hũuɔ kĩ́i, yãgbɛaa á Luawa mɛ́ maao lò? Wì gbɛ̃́ bɛ̃́ɛ àsi gbɛa gɛɔwa yã̀?
À gɛ Lua ikoyãdanɛ gwa. Tó an yã́ i kpaaĩòo, gu i dɔnɛ́ yãao.
Aa bã̀abãabo ń bùsuu, nɔana a ń dɛ, aa kɛ wɛ̃na. Tó an yɛ̃̀ɛɛ làa, an pɔ a pa, aai ń kía ń ń diio ká. Aa musu gwa,
aa zĩ́lɛ gwa, yã'ɔ̃ma mɛ́ a ń le. Aaɔ ku gusia ń pɔsia zɔ̃ɔo guu, aai gɔ̃ gusia níiniiu.
Ãma gbɛ̃́ pɔ́ kú yã'ɔ̃maupiɔ aaɔ ku gusiapiu gɔɔpiio. Wà Zabulɔni buiɔ ń Nɛfatali buiɔ bùsu kpɛbɔ̀ yãa, ãma wa Galile bùsu pɔ́ buipãleɔ kuu kpɛla zia za ísialɛu e à gɛ pɛ Yuudɛ̃ baawa.
Gbɛ̃́ pɔ́ aa ku gusiauɔ gupua zɔ̃ɔ è, gu dɔ̀ bùsu pɔ́ kú ga lɛ́zĩ deɔnɛ.
Ń tò an pɔ kɛ̀na zɔ̃ɔ, n ń gbá pɔna maamaa. Aalɛ pɔnakɛ n aɛ lá wì kɛ pɔkɛkɛgɔɔwa, lá aalɛ zĩblea pɔ́ kpaalɛwa.
Asa n zuu pɔ́ wa dànɛ́ ń gã̀u ń go pɔ́ wàlɛ ń gbɛ̃òo ɛ̀'ɛ. N ń wɛtãnapiɔ fù lá ń kɛ̀ Madiãɔnɛ yãawa.
Zĩgɔ̃ kyaleɔ ń ń ula pɔ́ au gɔ̃́kpawàɔ, wa kátɛu à tɛ́kũ yàa ũɛ.
Asa wà nɛ'ìwɛ̃ɛɛ, wà wá gbá nɛgɔ̃ɛ. Lua kíakɛmi dìɛ̀, wàli oɛ̀ Lɛdamade Bɔnsaɛde, Lua Gbãade, Mae Gɔɔpiide, Aafia Kía.
Aà kpala zɔ̃ɔ ń a aafiao aɔ lɛ́ vĩo, aɔ zɔ̃lɛa báawa Davidi kpalau. Aà kpala zĩ́napɛlɛa aɔ gbãa, aɔ yã́gɔ̃gɔ̃ wásawasa a zɛ́wa gɔɔpiiɛ. Dii Lua Zĩgɔ̃de ãia mɛ́ a mɔ́ ń beeo.
Dii yã'o kpã̀sã Yakɔbu buiɔnɛ, yã́pi a wi Isailiɔ musuɛ,
Samalideɔ ń Ɛflaiũ buiɔ yã́pi ma. Aa wala ń kàamaio vĩ aa mɛ̀:
Kpɛ́ pɔ́ wa dɔ̀ ń bilikiɔ kwɛ̀, wá bo ń gbɛoɛ sa. Wà wá kaadɔɛnliɔ zɔ̃̀zɔ̃, sɛdɛ líɔ wá pɛ́ ń gɛ̃ɛ ũ sa.
Ɔ̃ Dii ń ibɛɛɔ kã̀fĩ, à ń wɛ̀lɛɔ sóikɛ̀má.
Siliɔ bɔ̀ gukpɛ oi, Filitɛ̃ɔ bɔ̀ bɛ'aɛ oi, aa Isailiɔ sɔ̃̀sɔ̃ ń lɛ́ pai. Ń beeo píi Dii pɔkũma a kpálɛo, aà ɔ aɔ looańlaɛ.
Isailiɔ i ɛa sù ń tòtonawao, aai Dii Zĩgɔ̃de kĩ́i wɛɛlɛo.
A yã́i tò Dii a Isailiɔ mi zɔ̃ ń ń vlã́o píi, a ń zaliɔ ń ń kɛfuɔ zɔ̃zɔ̃ gɔɔ do kóũɛ.
Gbɛ̃zɔ̃ɔɔ ń gbɛ̃́ pɔ́ aaì ń mi da íaɔ mɛ́ mipi ũ, ãnabi ɛgɛnaɔ mɛ́ vlã́pi ũ.
Gbɛ̃́piɔ dɔaanaɔ lɛ́ ń sãsãɛ, ɔ̃ gbɛ̃́ pɔ́ tɛ́ńziɔ lɛ́ midɛ.
A yã́i an ɛ̀waasoɔ i ka Diiguo, an tonɛɔ ń ń gyaaɔ i kɛɛ̀ wɛ̃naũo, asa luayãdansai vãikɛnaɔn ń ũ, yãdɔɔsai mɛ́ ìɔ dɔ ń lɛ́u. Ń beeo píi aà pɔkũma a kpálɛo, aà ɔ aɔ looańlaɛ.
Yãvãi ì fɛlɛmá lán tɛ́wa, ì kũ lɛaa ń lɛsikaoowa, ì da dào ń likpɛɔla, a lu iɔ súɛlɛ búuna bɔ.
Dii Zĩgɔ̃de kpɛ̃nɛmuu a to bùsupi tɛ́sɛɛ, gbɛ̃nazĩnaɔ mɛ́ aaɔ dɛ tɛ́pi yàa ũ, gbɛ̃e a a dee wɛ̃nagwao.
Wa pɔ́ li ɔplaai, nɔana a gi àɔ ń dɛɛ. Wa pɔble ɔzɛɛi, kási wa kão, baade a a gbɛ̃́dee sóso.
Manase buiɔ kɛ Ɛflaiũ buiɔnɛ, Ɛflaiũ buiɔ kɛ Manase buiɔnɛ, ampii aai kɛ Yudaɔnɛ. Ń beeo píi aà pɔkũma a kpálɛo, aà ɔ aɔ looańlaɛ.
Waiyoo gbɛ̃́ pɔ́ aaì yãfaasai ń gbɛ̃wɛtãao yãdilɛɔ.
Aaì taasideɔ yãna símá, aaì ma gbɛ̃́ wɛ̃nadeɔ yã́ málɛnɛ́. Gyaa gbɛ̃andoɔ ì gɔ̃ ń pɔ́ mɔsɔaɔ ũ, aaì nɛtonɛ pɔ́ gwana vĩoɔ waa.
Gɔɔ pɔ́ Dii mɔ̀ ĩadaiwá, wà bɔ̀ za zã̀zã wà mɔ̀ á músikɛi, á kɛ kpelewa ni? Dé kĩ́i á bàalɛ gɛ́u aà á misii? Mákĩi á á àizɛɛɔ toui?
A kee kpɛ́o, sema à vlãnau ń zĩ̀zɔɔ, ge àɔ ku gbɛ̃́ pɔ́ wà ń dɛdɛɔ guu. Ń beeo aà pɔkũma a kpálɛo, aà ɔ aɔ looańlaɛ.
Waiyoo Asili pɔ́ aaì pɔkũmabɔbɔmámɛɛɔ! Ɔ̃mɛ ma pɔkpɛ̃nɛ go pɔ́ na ma ɔzĩ ũ.
Málɛ ń kpakɔ̃a ń bui luayãdansaiɔ, málɛ ń zĩ gbɛ̃́ pɔ́ aa ma pɔ fɛ̃̀ɔwaɛ, kɛ́ aa ń pɔ́ɔ naaa, aa ń àizɛɛ sɛ́lɛ, aai ɔ̃zɔ̃má zɛ́kpaaɔu lán pɛ̀lɛawa.
Ãma yã́ pɔ́ aalɛ yán weo, làasoo pɔ́ kúmán weo. Gbɛ̃́ɔ midɛa yã́ mɛ́ dɔ ń sɔ̃wa, kɛ́ aa e buiɔ míɔnzɔ̃ dasi.
Asa aaì mɛ: Ma dɔaanaɔá kíaɔnɛ píio lò?
Lá má kɛ̀ Kaakemiɛ, má kɛ̀ Kalenɔɛɛ. Lá má kɛ̀ Amataɛ, má kɛ̀ Aapadaɛɛ. Lá má kɛ̀ Damasiɛ, má kɛ̀ Samaliɛɛ.
Ma ɔbɔ̀ ma tã́aɔ bùsuɔ sìmá, kási sɔ̃ an diipiɔ dasi dɛ Yelusalɛũ ń Samalio pɔ́ɔla.
Lá má kɛ̀ Samaliɛ ń a tã́aɔ, má kɛ Yelusalɛũɛ ń a diiɔo lé?
Tó Dii a yãkɛa Yelusalɛũ Siɔna gbɛ musu lɛzɛ̀, a Asiliɔ kía swã́gagaɛ̀ wala pɔ́ a vĩ ń aà wɛkũaamao yã́i.
Asa à mɛ̀: Má kɛ̀ ń mazĩa gbãaoɛ ń ma ɔ̃nɔo, asa ma wɛ́ zɛ̃aɛ. Ma bùsu zɔ̃lɛɔ dɛ̀, ma ń àizɛɛɔ nàaa, ɔ̃ ma ń gɔ̃sa kpalablenaɔ pã̀lɛ.
Lá wì ɔgɛ̃ bã sakpɛu, màa ma buiɔ àizɛɛɔ nàaa. Lá wì gbe pɔ́ bã gòa sɛ́lɛ, màa ma ń bùsuɔ sì píi. An kee i kúu'oao, an kee i lɛwɛ̃aaao.
Tó wa mɔo kũao, a zĩkɛe? Tó wi sii sɛo, a zĩkɛa? Lípana a liaa ń a kũnaoe? Go a fɛlɛ ń gbɛ̃́ pɔ́ lɛ́ pɔgbɛ̃òoe?
A yã́i tò Dii Lua Zĩgɔ̃de a ibabagyã kpa Asili kíapi zĩgɔ̃ kãapiɔzi, i to tɛ́ aà gawi kɔ'ɛ.
Isailiɔ Gupua a gɔ̃ tɛ́ ũ, an Lua Kuaadoade a gɔ̃ tɛ́vua ũ, i kũ Asili lɛaaɔ ń aà lɛsikaoɔwa gɔɔ do kóũ.
A aà likpɛɔ ń aà swaluɔ gawi midɛ míɔ, aa láa lán gyãe ibabaawa.
Lí pɔ́ a gɔ̃ aà likpɛu aɔ dasio, baa nɛ́fɛ̃nɛna a fɔ̃ a lɛ́ dɔ̃ɛ.
Zĩbeezĩ sa Isaili kɔ̃naɔ na gbɛ̃́ pɔ́ lɛ̀lɛmápiɔ kpɛ lɔo. Yakɔbu bui pɔ́ bɔ̀piɔ, Dii an Lua Kuaadoade ɔ̃ aa nai ń sĩanao sa.
Yakɔbu bui kɔ̃naɔ ɛa su, gbɛ̃́ kɔ̃napiɔ ɛa zɛ ń Lua Gbãadeo.
Isailiɔ, baa tó á gbɛ̃́ɔ dasi lán ísialɛ ũfãawa, an kɔ̃naɔ mɛ́ aa ɛa su. Pisaboa looaála kɛ́ yã́zɛde e kɛ zài yã́i.
Asa Dii Lua Zĩgɔ̃de mɛ́ a mɔ́ ń kaalɛ pɔ́ a dìlɛo á bùsuu píi.
A yã́i tò ma Dii Lua Zĩgɔ̃de ma mɛ̀: Ma gbɛ̃́ pɔ́ kú Siɔnaɔ, Asiliɔ á gbɛ̃ ń flão, aa go'ɔ sɛ́ázi lá Egipiɔ kɛ̀wa, ãma ásu vĩakɛnɛ́o.
Asa à gɔ̃̀ yɔɔ kɛ́ ma pɔ weewá, mi gbasa pɔkũmabɔbɔmá mà ń dɛdɛ.
Dii Zĩgɔ̃de a fɛlɛmá ń flàalao, lá à Madiãɔ gbɛ̃̀ Ɔlɛbu gbɛ saɛwa. A a go poo ísiaa, là a kɛ̀ Egipiɔnɛwa.
Zĩbeezĩ a ń aso go á gã̀u, a ń zuu bɔɛ́ á nɔɛ à ɛ́'ɛ.
Aa ku Ayata, aa bɔ̀lɛ ń Migɔ̃nɔo, aa ń asoɔ kàlɛ Mimasa.
Aa bɔ̀lɛ ń gbɛbɔlɛo, aa bòokpà Gɛba, Lamadeɔ lɛ́ lualua, Gibɛa Saulu wɛ̃́lɛdeɔ lɛ́ bàalɛ.
Galiũdeɔ, à búbuapɛ! Laisideɔ, à swã́kpa! Waiyoo Anatodeɔ!
Mademɛnadeɔ lɛ́ tílɛ, Gebiũdeɔ lɛ́ ulɛkĩi wɛɛlɛ.
Gɔɔ bee aa pila Nɔbu, aa ń gã gbãɛ Yelusalɛũdeɔnɛ Siɔna gbɛ̀sĩsĩ musu.
Gwa! Dii Lua Zĩgɔ̃de ali lɛsĩpiɔ zɔ̃, ali zɔ̃ɔpiɔ nɛ́, an gɔ̃naɔ kwɛ wìliũ.
A dào likpɛpi zɔ̃zɔ̃ ń mɔoo, likpɛpi i kwɛ Lua Gbãade aɛ.
Yɛse miɔna a vlãpa a zĩ́nau, a gɔ̃na a bɔ, i nɛ'i.
Dii Nisĩna aɔ kuwà, a aà gba ɔ̃nɔ ń wɛzɛ̃o, a aà gba gbãa ń lɛdaama zɛ́o, a aà gba dɔ̃a, i to aàɔ Dii vĩa vĩ.
Vĩakɛa Diiɛ a aà kã́si. A yã́gɔ̃gɔ̃ gbɛ̃́ɔnɛ lá wɛ́ lɛ́ ewao, a yãkɛkɛnɛ́ lá àlɛ mawao.
A yã́kpalɛkɛ taasideɔnɛ a zɛ́wa, a dṹnia wɛ̃nadeɔ yãnakpámá. Aà yã́ a dṹnia gbɛ̃́ɔ gbɛ̃ lán gowa, a vãikɛnaɔ dɛdɛ ń a lɛ́'ĩanao.
A yã́zɛde kuluka báa ũ, a náai dɔ a pi asana ũ.
Àwalɛwana aɔ ku sãnu ń sãnɛo, gbɛaana a wúlɛ kɔ̃ saɛ ń bleo. Gáaena ń nɔ̀ɔmusuo aa pɔble sãnu, nɛ́fɛ̃nɛna mɛ́ a dɔaanɛ́.
Zuda ń wàio aaɔ dɛ kɔ̃gbɛ̃ɔ ũ, an nɛ́ɔ wúlɛ gudoũ. Nɔ̀ɔkusi a sɛ̃ ble lán zuwa.
Nɛ́ yɔ̃mina a kɔ̃̀ɔ'o kyã́ ɛlɛ, nɛ́ kɛ̃a a ɔgɛ̃ píligonazi.
Pɔ́ pɔ́ ì ń kɛ'ĩa ge pɔ́ pɔ́ ì ń dɛ aɔ ku Dii gbɛ̀sĩsĩ pɔ́ a kua adoawao, asa Dii dɔ̃a a li dṹniaaɛ, lá í ì dagua ísiaiwa.
Zĩbeezĩ Yɛse zĩ́na aɔ dɛ gudɔkɔ̃ɛkĩi ũ buiɔnɛ. Wa aà kĩ́i wɛɛlɛ mɛ́ aà kúkĩi aɔ gawi vĩ.
Zĩbeezĩ Dii a ɛa ɔbɔ a gɛ̃n plaade, i a gbɛ̃́ kɔ̃na pɔ́ gɔ̃̀ɔ bo. Aa bɔ Asili ń Egipio ń Etiopio ń Elaũo ń Babilonio ń Amatao ń ísia gũgũnaɔ.
A gudɔkɔ̃ɛkĩi dilɛ buiɔnɛ, i Isaili zĩ̀zɔɔ kãaa. A Yuda pɔ́ fãaaapiɔ sɛ́lɛ za dṹnia gola síiɔ̃ɔwa.
Ɛflaiũ buiɔ zaańgu a midɛ, aaɔ za Yudaɔgu lɔo. Yudaɔ íbɛlɛ a láa, aa íbɛlɛsɛ ń Ɛflaiũ buiɔ lɔo.
Aa lɛ́lɛ Filitɛ̃ɔ bùsuwa bɛ'aɛ, aa gukpɛdeɔ pɔ́ɔ naaa sãnu. Aa ɔtɔ̃ Ɛdɔũɔ ń Mɔabuɔwa, mɛ́ Amɔniɔ misiilɛnɛ́.
Dii a to Egipi ísialɛ gɔ̃ gii, a ɔmalɛ Uflatai ń a lɛ́'ĩan wãao, i gɔ̃nakɛ̃ lɛɛ sopla, wi buawà ń kyaleo kpaa.
A zɛda bɔ a guu a gbɛ̃́ kɔ̃na pɔ́ gɔ̃̀ Asiliɔnɛ, lá a kɛ̀ Isailiɔnɛ gɔɔ pɔ́ aa bɔ̀ Egipiwa.
Zĩbeezĩ á o à mɛ: Wa n sáaukɛ̀ Dii! Baa kɛ́ n pɔ pàwázi, n pɔ wèewá, ɔ̃ n wá nɔ̀sɛ nìniwɛ̃ɛ.
Lua mɛ́ wá Suabana ũ, wáɔ aà náai vĩɛ, vĩa a wá kũo. Dii mɛ́ wá gbãa ũ, aà táasi wi lɛ́, ɔ̃mɛ wá suabà.
Á ítɔ ń pɔnao suaba nibɔnaɔi.
Zĩbeezĩ á o à mɛ: À Dii sáaukpa à aà sísi, à to buiɔ aà yãkɛaɔ dɔ̃. À onɛ́ Dii mɛ́ tɔbɔ̀ ado.
À lɛsi Diiɛ, asa à tidɔ̀ńlaɛ, à to dṹnia gbɛ̃́pii yã́pi dɔ̃.
Siɔnadeɔ, à wiilɛ à gulakɛ, Isailiɔ Lua pɔ́ a kua adoa zɔ̃ɔ, mɛ́ a kú á guu.
Yã́ pɔ́ Amɔzu nɛ́ Isaia è Babɛli musun kɛ:
À gilili pɛ́lɛ sĩ̀sĩ wáiwai musu, à kúkua dɔmá à ɔkɛnɛ́ aa si Wɛ̃́ɛɔ bɔlɛɔu.
Ma yãdìlɛ ma gbɛ̃́ɔnɛ, ma a gɔ̃sapiɔ sìsi aa mɔ gɛ pɔkũmabɔbɔmámɛɛ, ɔ̃ aalɛ pɔnakɛ ń ma tidɔańlao.
Kɔ̃fĩ lòo gbɛ̀sĩsĩɔ musu lán bíla kɔ̃fĩwa, zɔa dɔ buipãleɔ guu lán bui dasiɔ kãaaawa. Dii Zĩgɔ̃de mɛ́ lɛ́ a zĩgɔ̃ɔ kãaa.
Aa bɔ̀ bùsu zã̀zãɔu za dṹnia lɛ́wa, Dii ń gbɛ̃́ pɔ́ aaì pɔkũmabɔbɔmáɛpiɔ lɛ́ mɔ́ dṹnia kɛi kɛ́lɛkɛlɛ píi.
À búbuapɛ, asa Dii gɔɔ kãikũ̀ɛ, Gbãapiide mɛ́ a ń kaalɛ.
A yã́i baade ɔ a gɔ̃ dɔ̀lɔlɔ, sɔ̃ a kɛ̃ gbɛ̃́piigu.
Gili a gɛ̃ńgu, wãwã ń gu'ɔ̃amáo a tɔ̃́má. Aaɔ pelembo lán nɛ'inawa, yã́ a dimá, an wɛ́ i tã, aaiɔ kɔ̃ gwa.
Gwa! Dii yã́kpalɛkɛgɔɔ lɛ́ mɔ́, aɔ pãsĩ, pɔbɔnniu ń fɛ̃́nkpaao aɔ ku, a dṹnia kɛ kɛ́lɛkɛlɛ, i duunkɛnaɔ dɛdɛu.
Saan tɔdeɔ ń a kĩniɔ ikɛ lɔo, ĩatɛ̃ a siakũ za a bilɛkĩi, mɔvua a gupu lɔo.
Má ĩada dṹniawa a vãikɛa yã́i, má gotɔ̃ duunkɛnaɔwa ń tàaeɔ yã́iɛ, má waladeɔ yɔ̃̀ɔkɛa midɛ, má gbɛ̃́ pãsĩɔ ĩ́andãa kpálɛ.
Má tó gbɛ̃nazĩnaɔ gɔ̃ kálaũkalaũ lán vua tɛ̃ɛtɛ̃ɛwa, gbɛ̃nazĩnaɔ gɔ̃ kásakasa lán Ofii vuawa.
A yã́i tò ma Dii Zĩgɔ̃de má musu dee ma pɔkũma yã́i, tɔɔlɛ i lualua za a zĩ́nau ma pɔpaa zɔ̃ɔ gɔɔ.
Baade a ta a gbɛ̃́ɔ guu lán tue pɔ́ wàlɛ wɛwa, gbɛ̃́pii a bàalɛ ta a bùsuu lán sã pɔ́ dãna vĩoɔwa.
Wa gbɛ̃́ pɔ́ wà kpàaũńnɔɔ zɔ̃, wa gbɛ̃́ pɔ́ wà ń kṹɔ dɛdɛ ń fɛ̃ndao.
Wa ń nɛ́ɔ wíwi ń wáa, wa ń kpɛ́ɔ yɔɛ, wi kɛ ń naɔnɛ ń gbãao.
Gwa! Má Mɛdɛɔ sóikɛmá. An laai ku ã́nusuwao, an bàa aɔ kú ń vuaoo.
Aa ɛ̀waasoɔ dɛdɛ ń kao, aa nɛ́tɛ̃naɔ wɛ̃na boo, aa nɛ́ɔ sósobi vĩo.
Babɛliá kpalaɔ mideɛ, Kaladeɔ ĩ́andãbɔ gawideɛ. Ń beeo wa a suumpaɛ lán Sɔdɔũ ń Gɔmɔɔo suumpaawa.
Aɔ da bɛzia ũ gɔɔpiiɛ, waɔ ku we bau lɔo. Laalubue a bòokpa weo, pɔdãnae a i weo.
Gbáa nɔ̀bɔɔ mɛ́ aaɔ kálɛa we, a kpɛ́ɔ gɔ̃ gbɛ̃gbonaɔ tòo ũɛ. Koohũhũnaɔ zɔ̃zɔ̃ we, tã́aɔ i kìlimpau.
Maiɔ wiilɛ a bĩ́iɔ sɔ̀ɔu, gbɛ̃gbonaɔ gbokɛ a namablekĩiɔu. A gɔɔ kãikũ̀, a gɔɔ ga lɔo.
Dii a Yakɔbu buiɔ wɛ̃nagwa, a ɛa Isailiɔ si lɔ. A ɛa ń kálɛ ń bùsuu, buipãleɔ namá, aai kãaańnɔ.
Buipãleɔ gɛ́ zɛinɛ́ ń gbɛu, Isailiɔ i gɔ̃ ń vĩ ń bùsuu. Aaɔ dɛ ń zĩkɛnaɔ ũ gɔ̃ɛɔ ń nɔɛɔ. Gbɛ̃́ pɔ́ ń vĩ zɔ ũ yãaɔ gɔ̃ ń zɔ ũɛ, gbɛ̃́ pɔ́ ń gã lìnɛ́ ń kpɛɔ ɔ̃ aa gbãamɔnɛ́.
Zĩbeezĩ ɔ̃ Dii a á gba ĩ́ampakĩi, á taasikɛ lɔo, á liaazɔ̃ lɔo, á zɔzĩ gbãa kɛ lɔo.
À yãada ń Babɛli kíao à mɛ: Gbɛ̃gãfĩna ku lɔo, aà kãaa mìdɛ.
Dii vãikɛnaɔ go ɛ̀, à kpalablenapiɔ lípana zɔ̃̀ɛ.
Kíapi buiɔ gbɛ̃̀ò ń pɔfɛ̃o yãa ɔzɛsaiɛ, à gbãa dɛnla kɛ̀nɛ́ ń pɔkũmao, i kã́mabo ń ĩadaamáoo.
Bùsu píi gɔ̃̀ niɛniɛ yãkelesai, an gula dɔ sa.
Pɛ̃liɔ ń Libã bùsu sɛdɛ líɔ pɔ kɛ̀na n yã́ musu, aalɛ mɛ: Za gɔɔ pɔ́ n lɛlɛ, gbɛ̃e lí mɔ́ wá zɔ̃i lɔo.
Bɛda looa n yã́i za zĩ́lɛzĩlɛ, wàlɛ mɔ́ dainlɛ. Bui píi kíaɔ lɛ́ fɛlɛ ń kìlau, dṹnia gbɛ̃zɔ̃ɔ gyaadeɔ lɛ́ gbãakpanzi ḿpii.
Aa yã́sɛ ḿpii aa mɛ: Mpi sɔ̃ n kɛwanɔ mùaa yã̀? N gɔ̃ gbãasai láwáwa yã̀?
N ĩ́andãa ń n táasi mɔɔna ɔ́o sì bɛdau la, kɔ̀ɔbiiɔ mɛ́ gɔ̃̀ n pɛ ũ, séseɔ mɛ́ n zwãa ũ.
Saan nɔ̀ɔ'imina, gudɔlɛia nɛ́! N bãɛ luabɛ n su zĩ́lɛ fá! N gbɛ̃́ pɔ́ n buiɔ kàaũ ɔ̃ wà n nɛ tɔɔlɛ.
Ń ò n sɔ̃ guu n mɛ̀ ńyɔ̃ gbã zɔ̃ luawaɛ, ńyɔ̃ n kpala kã́fĩ e a vĩ saanaɔla, ní zɔ̃lɛ diiɔ kɔ̃kãaakɛgbɛ pɔ́ kú gugbãntoo oi musu,
ní dɛdɛ ǹ vĩ luabɛpuanaa, níɔ dɛ lán Musudewaɛ.
Ɔ̃ n si bɛdau e a nɔnau.
Gbɛ̃́ pɔ́ n e aɔ n gwa soee, i làasookɛ à mɛ: Ɔ̃mɛ dṹnia lùa yãao lò? Aàpi mɛ́ kpalaɔ gbã̀ɛo lò?
Ɔ̃mɛ tò dṹnia gɔ̃̀ guwaiwai ũ, à a mɛɛwiaɔ dɛ̃ɔnzɔ̃, ìli a zĩ̀zɔɔ gbaɛ aa tá ń bɛo.
Bui píi kíaɔ wúlɛa ń gawio baade a kpɛ́ dɔngubɔ guu,
ɔ̃ wà n vũaa miagbɛsai lán nɛ́ pɔ́ wa ì gɛ ũwa. Gbɛ̃́ pɔ́ wà ń zɔ̃zɔ̃ ń fɛ̃ndao wà ń dɛdɛɔ kákaanla. Wà n zu ɛu ń gbɛ̃́piɔɛ, wà ɔ̃zɔ̃̀ n gɛwa.
Wa n mia kpakɔ̃i ń kíaɔo, asa n n bùsu ɔ̃̀ɔkpàɛ, n n gbɛ̃́ɔ dɛ̀dɛ. Wa vãikɛnapi bui tɔ́ ma bauo.
À aà nɛ́ɔ dɛdɛkĩi kɛkɛ duuna pɔ́ an maeɔ kɛ̀ yã́i, kɛ́ aasu gbãakũ aa gɔ̃ bùsu vĩ, an wɛ̃́lɛɔ dṹnia pao yã́i.
Ma Dii Zĩgɔ̃de ma mɛ̀ má fɛlɛmá, mí Babɛli tɔ́ dɛ ń a gbɛ̃́ kĩnina pɔ́ gɔ̃̀ɔ, an nɛ́ɔ ń ń buiɔ píi. Ma Dii mámɛ má ò.
Má wɛ̃́lɛpi kɛ dã̀na ũɛ, kpɔbɔ'ilɛnaɔ kákĩi ũ, mí waa ń mɛ́sɛo mà kaalɛ. Ma Dii Zĩgɔ̃de mámɛ má ò.
Ma Dii Zĩgɔ̃de ma lɛgbɛ̃̀ ma mɛ̀: Lá ma zɛò a kɛ, yã́ pɔ́ má dà a zɛkɛ.
Má Asiliɔ wíwi ma bùsuu, má ɔ̃zɔ̃má ma gbɛ̀sĩsĩɔ musu. Má ń zuu bɔlɛɛ́, má ń asoɔ goɛ́ á gã̀u.
Lá ma zɛò mà kɛ dṹniau píin we, a yã́i ma ɔ looa bui píila.
Ma Dii Zĩgɔ̃de lá ma zɛòn we, démɛ a fɔ̃ kpamɛɛi? Ma ɔ dɔa musu, démɛ a fɔ̃ siilɛi?
Wɛ̃ pɔ́ kí Aaza gà, ɔ̃ Lua yã́ɛ bee ò:
Filitɛ̃ɔ, ásu pɔnakɛ go pɔ́ á gbɛ̃́ ɛa yã́ musuo. Mlɛ̃pi bui guu ɔ̃ mlɛ̃̀ pãsĩna a bɔu, aà lɛ́ aɔ vãi mɛ́ aɔ wãa.
Taaside búubuuɔ dã́dãkɛkĩi maa e, wɛ̃nadeɔ wúlɛ ń laai musu. Ãma má tó á zĩ́na ga ń nɔanaoɛ, mí á gbɛ̃́ kĩnina pɔ́ gɔ̃̀ɔ dɛdɛ.
Wɛ̃́lɛdeɔ, à wiilɛ! Uadeɔ, à búbuapɛ! Filitɛ̃ɔ ápii, à kɛ dɔ̃nɔnɔ, asa súɛlɛ dɔ gugbãntoo oi, zĩgɔ̃ɔ kpaaĩa, an gbɛ̃e kɛ̃a a deewao.
Kpelewa wa o buiɔ zĩnaɔnɛi? Wa onɛ́ Dii Siɔna kàlɛ, aà gbɛ̃́ wɛ̃nadeɔ ulɛkĩi vĩ a guu.
Yã́ pɔ́ Lua ò Mɔabuɔ musun kɛ: Mɔabuɔ bùsu wɛ̃́lɛ Ala gbòo, wà a suumpa gwãasĩn doɛ. Mɔabuɔ bùsu wɛ̃́lɛ Kii gbòo, wà a suumpa gwãasĩn doɛ.
Dibɔ̃deɔ lɛ́ gɛ́ ɔ́ɔlɔi ń tã́akpɛu ń ń sa'okĩiɔwa. Mɔabuɔ búbua dɔ Nɛbo ń Mɛdebao yã́ musu. Migbaalɛa ḿpii, lɛkãna waa.
Gbɛ̃́ɔ ku zɛaɔu, zwã̀nkasaɔ kákaańla, aa ku ua ń gãaɛo, aalɛ ɔ́ɔlɔ, aalɛ pelembo.
Ɛsɛbɔ̃deɔ ń Ɛlealedeɔ búbua dɔ, wàlɛ ń lɔɔ ma za Yaaza. A yã́i tò Mɔabu zĩgɔ̃ɔ lɛ́ wiipɛ e an nisĩna nàliwa.
Málɛ wɛ̃nakɛ Mɔabuɔnɛ ma sɔ̃ guu, an lala'onaɔ lɛ́ tá Zoaa e à gɛ̀ pɛ̀ Egala Selisiawa. Aalɛ Luiti sĩ̀sĩ kṹ ń ɔɔlɔo, aa bɛ Olonaiũ zɛ́u, aalɛ ń wíwia búbuapɛ.
Asa Niũliũ í bà, a sɛ̃ gàgaɛ, sɛ̃̀ ísi làa, lá ísi kú lɔo.
Ɔ̃ aa àizɛɛ pɔ́ aa è aa kàlɛɔ sɛ̀lɛ, aalɛ taò swa gbalade baa.
Búbua lìgua Mɔabu bùsu zɔ̃lɛu, wà ń ɔɔlɔ mà e à gɛ̀ pɛ̀ Egelaiũwa, wà ń tã̀aapɛapi mà Bɛɛ'ɛliũ.
Dibɔ̃ íɔ gà ń auo, asi má ɛa kpa Dibɔ̃zi lɔɛ. Má nɔ̀ɔmusu gbaɛ Mɔabu lala'onaɔwa ń ń bùsu gbɛ̃́ kĩninaɔ.
À bùsu gbɛ̃zɔ̃ɔ gba sãɔ à kpã́sãɛ̀, bɔa Sela à ma guwaiwaia e à gɛ ka Siɔna gbɛ̀sĩsĩwa.
Mɔabu nɔɛɔ ku Aanɔ buakĩiɔ lán bã pɔ́ wà ń yá ń sakpɛu aalɛ liaaliaaɔwa.
Aaì mɛ: Lɛdawá! Lá wá kɛ owɛ̃ɛ! Ue dawála ĩatɛ̃ gbãa zã́ lán gwãasĩnawa. Lala'onaɔ ulɛ, ńsu bɔ ń bàalɛnapiɔo.
To Mɔabu lala'onapiɔ aaɔ kú ń bùsuu, ǹ ń ulɛ gbɛ̃́ pɔ́ ye ń kɛ kɛ́lɛkɛlɛɛ. Tó gbɛ̃́ pɔ́ lɛ́ ɔtɔ̃máɔ mìdɛ, mɛ́ an kɛa kɛ́lɛkɛlɛ làa, mɛ́ gbɛ̃́ pɔ́ lɛ́ ɔ̃zɔ̃máɔ sã̀alɛ bùsupiu,
kpala a zĩ́napɛlɛ gbɛ̃kɛ guu, Davidi buie a zɔ̃lɛu ń náaio. A kpálɛkɛ yã́zɛdei, aɔ wãa ń yã́gɔ̃gɔ̃anɛ a zɛ́wao.
Wa Mɔabuɔ yɔ̃̀ɔ yãmà, an kàamai ń ń zazao zɔ̃ɔ. Aa wala ń ĩ́andão vĩ, kási an yãbɔlɛa píi pãɛ.
Bee yã́i Mɔabuɔ lɛ́ ɔ́ɔlɔ, ampii, aalɛ ɔ́ɔlɔ ńzĩa yã́i, aalɛ ɔ́ɔlɔ, aalɛ kàa bɛɛkɛ, kàa pɔ́ wì kɛ ń vɛ̃ɛbɛo Kilalɛsɛ.
Asa Ɛsɛbɔ̃ buaɔ ń Sibema vɛ̃ɛbuɔ tɔɔlɛ gàɛ. Buipãle kiblenaɔ ɔ̃zɔ̃̀ ń vɛ̃ɛlipiɔwa. A bú kà yãa za Yazɛɛ e guwaiwai lɛ́wa, aa ɔtà e à gɛ̀ nà ísiawa.
A yã́i málɛ ɔ́ɔlɔ Sibema vɛ̃ɛbuɔnɛ lá Yazɛɛdeɔ a ɔ́ɔlɔ̀wa. Ɛsɛbɔ̃deɔ! Ɛlealedeɔ! Ma wɛ́'ikàwá, asa gula pɔ́ ìɔ dɔ yãa saɛ pɔkɛkɛgɔɔ làaɛ.
Wà pɔna ń yaalɔo bɔ̀ á kaaɔu, gula ń pɔna wiio dɔ á vɛ̃ɛbuɔ guuo. Gbɛ̃e lɛ́ ɔ̃zɔ̃ vɛ̃ɛwa a ífɛ̃kĩiu lɔo, ma á pɔna súu mìdɛ.
Ma nɔ̀sɛ lɛ́ ɔ́ɔlɔ Mɔabuɔnɛ lán mɔɔnawa, ma pɔ yaa Kilalɛsɛ yã́ musu.
Tó Mɔabuɔ bɔ̀ gɛ̀ ń sa'okĩi, aaì ĩada ńzĩawaɛ. Tó aa gɛ̀ wabikɛi ń tã́akpɛu, aa ma nao.
Yã́ pɔ́ Dii dɔ̀aa ò Mɔabuɔ musun we.
Ãma tiasa Dii mɛ̀: Wɛ̃̀ àaɔ̃ lɛ́u lán gbɛ̀wina zĩgɔɔ lɛdilɛawa Mɔabuɔ gawi a láa, an gbɛ̃́ daside a yãfũkũ, an gbɛ̃́ kĩninaɔ fɛ̃́nɛũ a kɛ zài, aaɔ dasio.
Yã́ pɔ́ Dii ò Damasi musun kɛ: Gwa! Damasi aɔ dɛ wɛ̃́lɛ ũ lɔo, aɔ dɔdɔaa lán zɛ̀tɛ̃ kwɛawaɛ.
Aloee wɛ̃́lɛɔ gɔ̃ bɛzia ũ, aɔ dɛ pɔ́ɔ kákĩi ũ. Gbɛ̃e aɔ ku we kɛ́ a vĩa gbasa pɔ́piɔ kũo.
Ɛflaiũ buiɔ wɛ̃́lɛ bĩ́ideɔ aɔ ku lɔo, Damasi kpala aɔ ku lɔo. Sili gbɛ̃́ kĩninaɔ gɔ̃ lala'onaɔ ũ lán Isailiɔwaɛ. Dii Zĩgɔ̃de mɛ́ ò.
Zĩ́ bee Yakɔbu buiɔ gawi kɔ a ɛ́, an namablea a midɛ.
An bùsu a gɔ̃ lán bua pɔ́ wà a pɔ́ kɛ̀kɛ wà ɔmàlɛuwaɛ, lán Lefai guzulɛ pɔ́ wà a pɔ́ kɔ̃nwɛ̀wa.
Kási a kɔ̃napi a gi gɔ̃ yɔɔ lán ku pɔ́ wa kɛ̀ a nɛ́ mɛ̀n pla ge àaɔ̃ gì gɔ̃̀ a musu mɛ́ a nɛ́ mɛ̀n síiɔ̃ ge sɔo gì gɔ̃̀ a gɔ̃n nɛdewawaɛ. Dii Isailiɔ Lua mɛ́ ò.
Gɔɔ bee gbɛ̃nazĩnaɔ wɛ́ aɔ pɛ ń Kɛnawa, aa wɛsi Isailiɔ Lua Kuaadoadelɛ.
An wɛ́ aɔ ku sa'okĩi pɔ́ aa bò ńzĩaɛɔwa lɔo, aa wɛdɔ lí pɔ́ aa pɛ̀lɛ tã́a ũɔzi lɔo ge ń tulaletikatɛakĩiɔ.
Gɔɔ bee an wɛ̃́lɛ bĩ́ideɔ a gɔ̃ bɛzia ũ, aa gɔ̃ daaĩa lán Amɔleɔ ń Iviɔ wɛ̃́lɛɔwa gɔɔ pɔ́ aa ń tó Isailiɔnɛ.
Asa Lua á Suabana yã́ sã̀águɛ, Lua á gbãa á ulɛkĩi yã́ i dɔáguo. Ayãmɛto a dɔ̀ɔsagbɛ pɛ̀lɛ, a buade pɛ̀ lá buipãleɔ ì kɛwa.
Zĩ́ pɔ́ á bà a kaa lìai, a gu dɔ̀ á tò à bɔlɔbɔ̀. Kási á pɔe e weo, sema gyã ń yã'ɔ̃ma láasaio.
Ó'o! Buiɔ zɔa dɔ dasidasi lán ísia kɔ̃fĩwa. Ó'o! Gbɛ̃nazĩnaɔ kĩ́i dɔ lán izɔ̃ɔsukaawa.
Tó buiɔ kĩ́ipi dɔ lán izɔ̃ɔsukaawa màa, Dii a ń lele, aai bàalɛ ta zã̀zã lán ése ṹa pɔ́ ĩ́ana sɛ̀lɛ sĩ̀sĩ musuwa, lán ĩ́ampuuvu pɔ́ zàa'ĩana gɛ̃̀ò zɛ́awa.
Tó oosi kɛ̀, sɔ̃kɛ̃ngu a mɛ á kɛ́! E gu àɔ gɛ́ dɔi yã́ a láa. Gbɛ̃́ pɔ́ aaì wá pɔ́ɔ sɛ́lɛɔ baan we, gbɛ̃́ pɔ́ aaì wá pɔ́ɔ naaaɔ zian we.
Ó'o! Etiopi bùsu swade fìonde gbɛ̃́ɔ!
Aaì zĩnaɔ gbaɛ ísiaa, aaìɔ bɛ ía ń kɛfu gó'ilɛnaɔ. Zĩna kàsakasaɔ, à gɛ́ bui gbã̀a mɛ̀ yɔ̀lɔ pɔ́ wì vĩakɛnɛ́ gupiiuɔ kĩ́i, bui pãsĩ pɔ́ aaì ɔ̃zɔ̃ ń ibɛɛɔwa mɛ́ swaɔ ń bùsu zɔ̃̀ɛzɔ̃ɛɔ.
Á dṹnia gbɛ̃́pii, á gbɛ̃́ pɔ́ á kú tɔɔlɛɔ, tó wà gilili pɛ̀lɛ gbɛ̀sĩsĩ musu, á e, tó wà kuupɛ̀, á ma.
Dii òmɛɛ à mɛ̀ áɔ gugwa za a kúkĩi kílikili, lá ĩatɛ̃ ìɔ pipi tɔɔlɛwawa, lá lou ìɔ ku masai pɔkɛkɛgɔɔwa.
E wàɔ gɛ́ pɔkɛkɛi, e vɛ̃ɛvu àɔ gɛ́ láai a nɛsoenaɔ kã́kã, a a gɔ̃naɔ zɔ̃zɔ̃ ń fɛ̃nkĩnio, a a ɔ pɔ́ a tàɔ ɛ́'ɛ kɔ́lɛ.
Wa ń tó gbɛ̀sĩsĩ bãɔ ń wàiɔ blɛ ũ, gbɛ̀sĩsĩ bãɔ saɛ bleńnɔ, wàiɔ i buziɛbleńnɔ.
Gɔɔ bee bui gbã̀a mɛ̀ yɔ̀lɔ pɔ́ wì vĩakɛnɛ́ gupiiuɔ, bui pãsĩ pɔ́ aaì ɔ̃zɔ̃ ń ibɛɛɔwa mɛ́ swaɔ ń bùsu zɔ̃̀ɛzɔ̃ɛɔ aa mɔ Dii Zĩgɔ̃de gba pɔ́ Siɔna gbɛ̀sĩsĩ musu, gu pɔ́ aà tɔ́ kuwàpiu.
Yã́ pɔ́ Dii ò Egipi musun kɛ: Gwa! Dii di lou kàsakasa kpɛ, àlɛ mɔ Egipi. An tã́aɔ lɛ́ lualua aà aɛ, mɛ́ sɔ̃ a kɛ̃ Egipiɔgu.
Dii mɛ̀: Má Egipiɔ kpakɔ̃a ń zĩo, vĩ̀i ń dãunao, gbɛ̃́ ń gbɛ̃́o, wɛ̃́lɛ ń wɛ̃́lɛo, kpala ń kpalao.
Egipiɔ nisĩna a naliwa, má ń lɛkpaaĩ gboo. Aa yãgbɛa tã́aɔ ń wɛlɛndeɔwa ń gɛ̀sisinaɔ ń màsokɛnaɔ.
Má Egipiɔ na dii pãsĩɔnɛ ń ɔzĩɛ, kía gbɛ̃wɛtãna mɛ́ aɔ dɛ ń kía ũ. Ma Dii Lua Zĩgɔ̃de mámɛ má ò.
An swada í a ba, swa'ɛpi a gɔ̃ gii, a bɛ̀lɛ a paa.
Egipi bùsu swa'ɔnaɔ gĩdɔ, a í a láa, i wɛ́tɔɔna bɔ, swa'ɛ feeɔ ń a wáaɔ vlã.
Niili dɔ̀ɔ a gɔ̃ náinai e a kãaawa, bua pɔ́ wa kɛ̀ a gɛɛwaɔ giigaga, aa gɛ̃ ń ĩ́anao, aaɔ ku lɔo.
Kpɔ̀wɛnaɔ ɔ́ɔlɔ, táalukpanaɔ gɔ̃ wɛ̃nannɔ, gbɛ̃́ pɔ́ aaì kokoa da Niili íuɔ gɔ̃ zeesai.
Wí a bùnwɛmbɔbɔnaɔ kṹ, bàabaatãnaɔ gɛɛ a gɔ̃ kpá ń wɛ́i.
Zɔ̃ɛɔ pɔ a ya, lakɛ̃naɔ nɔ̀sɛ a ɔ̃̀ɔkpa.
Zoã dɔaanaɔá sɔũɔnɛ, Falaɔ̃ɔ ìwa ɔ̃nɔnaɔ lɛdama gbá vĩo. Kpelewa aa fɔ̃ o Falaɔ̃ɔɛ ɔ̃nɔnaɔn ń ũ, yãa kíabuiɔn ń ũi?
N ɔ̃nɔnaɔ gɛ̀ máɛ la? Aa yã́ pɔ́ Dii Zĩgɔ̃de dìlɛ à kɛ Egipiɔnɛ o wà mae?
Zoã dɔaanaɔá sɔũɔnɛ, Nɔfu gbãadeɔ sã́sãaɛ. An bùsu gbɛ̃zɔ̃ɔɔ lɛ́ ń gbɛ̃́ɔ liaa.
Dii làasoo kpaanla dà Egipiɔnɛ, à liaa zĩ̀má an yã́ píi kɛa guu, ɔ̃ aa gɔ̃̀ lán wɛ̃dɛna pɔ́ lɛ́ málɛmalɛ a pisiuwa.
Egipi mi ń a vlã́o, a zaliɔ ń a nàalɛɔ, a dɔaanaɔ ń a gbɛ̃́ kpɛɛɔ an gbɛ̃e a fɔ̃ yãe kɛo.
Gɔɔ bee Egipiɔ aaɔ dɛ lán nɔɛɔwaɛ, vĩa a ń kṹ aa lualua Dii Zĩgɔ̃de ɔ pɔ́ looańla yã́i.
Yuda bùsu yã́ a di Egipiɔwa, gu i limá. Gbɛ̃́ pɔ́ wà Yudaɔ yã'òɛ̀ píi, sɔ̃ a kɛ̃ adegu yã́ pɔ́ Dii Zĩgɔ̃de zɛ̀ò à kɛnɛ́ musu.
Gɔɔ bee Egipi wɛ̃́lɛ mɛ̀n sɔoɔ Ɛbɛlu yã'o, aai zɛ ń Dii Zĩgɔ̃deo. Wɛ̃́lɛpiɔ do tɔ́n Ɛliɔpɔli.
Gɔɔ bee wa Dii gbagbakĩi bo Egipi guo, wa dɔngubɔ pɛ́lɛ Diiɛ Egipi bùsu zɔ̃lɛu.
Aɔ dɛ seela ń dɔnguo ũ Dii Zĩgɔ̃deɛ Egipi bùsuu. Tó aa wiipɛ̀ Diiwa gbɛ̃́ pɔ́ lɛ́ ń gyawiɔ yã́ musu, a suabana gbaɛnɛ́ à yã́sińnɔ, i ń bɔ.
Gɔɔ bee Dii a azĩa ɔlɔ Egipiɔnɛ, aai aà dɔ̃, aaiɔ zɔbleɛ ń sa'obɔɔ ń pɔ́wɛntio, aa lɛkɛwa, aai a fĩabo.
Dii a kpa Egipiɔzi. A kpáńzi, i ɛa ń gbã́gbã. Aa ɛa zɛ ń Diio, i ń wabikɛa sí, i ń gbã́gbã.
Gɔɔ bee zɛda a bɔ Egipi a gɛ́ Asili. Asiliɔ gɛ́ Egipi, Egipiɔ gɛ́ Asili, Egipiɔ ń Asiliɔ kúlɛ Diiɛ sãnu.
Isaili mɛ́ aaɔ dɛ bùsu ɛ̀fãaideɔ àaɔ̃de ũ ń Egipio ń Asilio dṹnia guo gɔɔ bee.
Dii Zĩgɔ̃de a báaadańgu à mɛ: Ɛ̀fãaideɔ ma gbɛ̃́ Egipiɔ ń Asili ma ɔgbɛɔ ń Isaili ma pɔvĩaɔ.
Asiliɔ kí Saagɔ̃ a zĩgɔ̃ɔ gbɛ̃zɔ̃ɔ zĩ̀, ɔ̃ à gɛ̀ lɛ̀lɛ Asedodawa a sì.
Wɛ̃ bee Dii yãdà Amɔzu nɛ́ Isaiaɛ à mɛ̀: Gɛ ǹ n zwã̀nkasaɔ woloma, ní n kyaleɔ bɔbɔ. Ɔ̃ a kɛ̀ màa, a bɛ bṹu kyalesai.
Ɔ̃ Dii mɛ̀: Lá ma zɔ̀blena Isaia gɔ̃̀ bɛ bṹu kyalesai wɛ̃̀ àaɔ̃ Egipiɔ ń Etiopiɔ yã'ea seela ũ,
màa Asiliɔ kía a Egipiɔ ń Etiopiɔ sɛ́lɛ zĩ̀zɔɔ ũ, nɛ́fɛ̃nɛn gbɛ̃zɔ̃ɔ, i táńnɔ bṹu kyalesai. An pɔ̀ɔ iɔ di, aa kpɛbɔ.
Gbɛ̃́ pɔ́ aa Etiopiɔ náaikɛ̀ aa Egipiɔ gbãa kɛ̀ɔ gɔ̃ ń bílio, an gɛɛ i gɔ̃ kpá ń wɛ́i.
Gɔɔ bee bùsuɛbeedeɔ mɛ: Gwa! Gbɛ̃́ pɔ́ wá ń náai vĩ wa nańzi aa dɔwálɛ aa wá sí Asiliɔ kíawaɔn we fá! Kpelewa wá kɛ wà pilimá sai?
Gbáa pɔ́ pãa ísiai yã́. Lá zàa'ĩana ì pã Nɛgɛvɛa, màa wà bɔ̀ bùsu pɔ́ wa a vĩa vĩu, wàlɛ pã guwaiwaia.
Wɛ́pungu pɔ́ má èpi yã́ pãsĩ. Pɔkaalɛna lɛ́ pɔ́ kaalɛ, zĩbɔnkpɛde lɛ́ bɔ ń kpɛ. Elaũɔ, à lɛ́lɛmá! Mɛdɛɔ, à koezɔ̃ńzi!
Yã́ pɔ́ má è tò ma lɛ́ gɔ̃̀ kpaaũa, yã́ pɔ́ má mà ma da bíliu. A wãwã ma kũ gbãa, àlɛ ma wó paa, à fɛ̀lɛmanɔ lá nɔwãwã ì fɛlɛ nɔɛwawa.
Iwãa kà ma pɔa, gili gɛ̃̀magu, málɛ lualua. Oosi mɛ́ ma si, ɔ̃ à mɔ̀mɛɛ ń kpakpanagaao.
Wàlɛ blɛkalɛ táabũnu musu, wàlɛ pɛ kpálɛkpalɛ, wàlɛ pɔble, wàlɛ imi. Zĩgɔ̃ɔ gbɛ̃zɔ̃ɔɔ, à fɛlɛ à á gɔ̃kɛbɔɔ sɛ́lɛ!
Yã́ pɔ́ Dii òmɛɛn kɛ: Gɛ ǹ gbɛ̃́ dilɛ gugwakĩi, pɔ́ pɔ́ a è i o.
Tó à sɔ̃́ɔ è kpaaĩa plapla, aalɛ zĩkagoɔ gá ń gbɛ̃́ɔ didia zàa'ĩnaɔ kpɛ ń yiongoɔ, aàɔ kú ń laaio maamaa.
Ɔ̃ gugwanapi wiilɛ̀ à mɛ̀: Dii, miɔ zɛ ma gugwakĩi lá gu lɛ́ dɔɛ, miɔ ku ma limusudakĩi gwã́ ń gwã́o.
Gwa! Sɔ̃́ kpaaĩa plapla gode lɛ́ mɔ́. Ɔ̃ godepi mɛ̀: À gà! Babɛli gà! A diiɔ kálɛa tɔɔlɛ wíwia.
Ma gbɛ̃́ pɔ́ wà á gbɛ̃́ lán pɔ́wɛnawaɔ, ma yã́ pɔ́ má mà Dii Zĩgɔ̃de Isailiɔ Luawa òɛ́.
Duma yã́. Gbɛ̃e lɛ́ lɛzumazi za Sei à mɛ̀: Gudɔ̃ana, gusia kà kpelewai? Gudɔ̃ana, gusia kà kpelewai?
Ɔ̃ gudɔ̃ana òɛ̀: Gu lɛ́ mɔ́ dɔiɛ, kási gu a gi àɔ siaɛ. Tó ń ye yãlaɛ, la, ní ɛa su lɔ.
Laalubuɔ yã́. Á Dedã kyaama pɔ́ ì bòokpa Laalubuɔ bùsu likpɛnauɔ,
à gɛ́ dai imidɛnaɔlɛ ń ío. Á gbɛ̃́ pɔ́ á kú Tema bùsuuɔ, à gɛ́ dai lala'onaɔlɛ ń pɔbleao.
Asa aalɛ bàalɛ fɛ̃ndaɛɛ, fɛ̃nda wɛ́tɛ̃ ń sákãao ń zĩ̀ pãsĩoɛ.
Dii òmɛɛ à mɛ̀: Wɛ̃̀ do lɛ́u lán gbɛ̀wina zĩgɔɔ lɛdilɛawa, Kedaaɔ gawi a láa.
Kedaa gɔ̃sa kadeɔ bɔ dasio. Dii Isailiɔ Lua mɛ́ ò.
Wɛ́pungu'ea guzulɛu yã́. Bɔ́mɛ á lé a dɛdɛ á kpɛ́ musu píii?
Wɛ̃́lɛ súu gbãade gbɛ̃́ɔ! Wɛ̃́lɛ pɔna kɔ̃fĩde gbɛ̃́ɔ! I kɛ fɛ̃nda mɛ́ á gbɛ̃́ɔ dɛ̀dɛo, aai gaga zĩ guuo.
Á dɔaanaɔ kpàkɔ̃ɛ aa bàalɛ̀, ɔ̃ wà ń naaa, wà ń kũkũ kazusai. Wà á gbɛ̃́ pɔ́ wà ń éɔ kũ̀kũ, baa kɛ́ aa bàalɛ̀ tà zã̀zã.
Ayãmɛto ma mɛ̀: À gomala, à to mà ɔ́ɔlɔ wɛ̃nannɔ. Ásu wɛɛlɛ ma nɔ̀sɛ nínimɛɛ ma gbɛ̃́ pɔ́ gàgaɔ yã́ musuo.
Dii Lua Zĩgɔ̃de gɔɔdìlɛ. Zɔa ń ɔ̃zɔ̃amáo ń gilio aɔ ku Wɛ́pungu'ea Guzulɛu ń bĩ́igbooao ń wiilɛa gbɛ̀sĩsĩ musuo.
Elaũɔ ń gbàlaɔ sɛ̀lɛ, aalɛ mɔ́ ń sɔ̃deɔ ń sɔ̃́godeɔ. Kiiɔ ń sɛ̀ngbaoɔ sɛ̀ lɛ́ dɔdɔ.
Sɔ̃́goɔ di á guzulɛ táaedeɔu, sɔ̃deɔ zɛzɛ á wɛ̃́lɛ bĩ́ibɔlɛɔu,
Yudaɔ gia ń ńzĩao zɛvĩ lɔo. Ɔ̃ zĩ́ bee sa a á zĩkabɔɔ wɛ̀ɛlɛ kpɛ́ pɔ́ wì mɛ Líkpɛ Kpɛ́u.
Á è Davidi wɛ̃́lɛ bĩ́i gufooɔ dasi, a i kũ̀sũa dì íkalɛkĩi pɔ́ kú zĩ́lɛ guu.
A Yelusalɛũ kpɛ́ɔ nào, a kpɛ́eɔ gbòo à a bĩ́i tàtaò.
A íkalɛkĩipi kɛ̀ wɛ̃́lɛ guu íkalɛkĩi zi plaade ũ, ãma i wɛdɔ Lua pɔ́ mɔ̀ ń yã́piozio, i Lua pɔ́ yã́pi dìlɛ za zi yãdao.
Zĩ́ bee Dii Lua Zĩgɔ̃de á sisi à ɔ́ɔlɔ, à búbuapɛ, à á mi wa, í zwã̀nkasa kákaála,
ɔ̃ á kú pɔnakɛa guu ń yaalɔo. A zuɔ ń sãɔ dɛ̀dɛ, álɛ nɔ̀ɔ só, álɛ vɛ̃ɛmi, álɛ mɛ: Wà pɔble, wà imi, asa wá ga ziaɛ.
Dii Zĩgɔ̃de kã̀mɛɛ ma swã́wa à mɛ̀: Á duunapi kɛ̃awá vĩo e à gɛ gaò. Dii Lua Zĩgɔ̃de mɛ́ ò.
Yã́ pɔ́ Dii Lua Zĩgɔ̃de òn kɛ: Fɛlɛ gɛ o kibɛ ziia Sɛbenaɛ:
Bɔ́ ń vĩ lai? Dé ń vĩ la ɔ̃ ńlɛ mia'ɛ sɔ nzĩaɛ la, ńlɛ gbɛsi yɔ̃́ musumusu n vĩkĩi ũi?
Laaika gɔ̃sa! Dii a n kũ n zu!
A n koo lán banɔɔwa, i ń gbeembo e bùsu yàasau. We ńyɔ̃ gau, n sɔ̃́go gawideɔ i gɔ̃ we. N dii ua kpɛbɔnan n ũ.
Má n bɔ zĩuɛ, má n kɛ̃ n gweawaɛ.
Gɔɔ bee má a zɔ̀blena Ilikia nɛ́ Ɛliakiũ sísi,
mí n ula daɛ̀, mí n asana dɔɛ̀, mí n kpala kpawà aàɔ kũa, iɔ dɛ Yelusalɛũdeɔ mae ũ ń Yudaɔ píi.
Má Davidi bɛ kili daɛ̀ a gã̀u, a zɛwɛ̃, gbɛ̃e a fɔ̃ tao, a zɛta, gbɛ̃e a fɔ̃ wɛ̃o.
Má aà pɛ kálo ũ gĩ̀ gbãawa, aà zɔ̃lɛkĩi aɔ maa, i aà de bɛdeɔ kpɛla.
Ãma aà de bɛdeɔ a loowà ḿpii, an nɛ́ɔ ń ń buiɔ ń ń ta keleɔ píi, sɛa dodãbɔɔ e olaɔwa.
Dii Zĩgɔ̃de mɛ̀, zĩ́ bee kálo pɔ́ wa pɛ̀ gĩ̀ gbãawapi a fu, a kaso lɛ́lɛ, aso pɔ́ loowàɔ i wíwi. Dii mɛ́ ò.
Tii yã́. Ísia gó'ilɛnadeɔ, à ɔ́ɔlɔ, asa Tii gɔ̃̀ yàaaɛ, kpɛ́e i gɔ̃ lɔo, godɔkĩi kú lɔo. Sipi bùsudeɔ mɛ́ baopi kpànɛ́.
À kɛ kílikili ísialɛdeɔ ń Sidɔ̃ laatana pɔ́ aa kã̀ ísiatagɛnaɔ musuɔ.
Bua pɔ́ kú Niili saɛ mɛ́ Tiideɔ pɔ'ekĩi ũ. We aaì pɔ́wɛna lúluu wà buaò í zɔ̃ɔwa, ɔ̃ Tii gɔ̃̀ buiɔ ɛlɛblekĩi ũ.
Sidɔ̃deɔ ń ísia gũgũna wɛ̃́lɛ bĩ́ideɔ, á gɛɛ a gɔ̃ kpá á wɛ́iɛ, asa ísia mɛ̀: Mi nɔwãwãkɛo, mi nɛ'io, mi nɛgɔ̃ɛ gwao, mi nɛnɔɛ tòlokɛo.
Tó Egipiɔ Tiideɔ baopi mà, aa bã̀abãabo.
À bua ta Taasisi, à ɔ́ɔlɔ á ísialɛdeɔ!
Á wɛ̃́lɛ pɔnade pɔ́ kálɛa za zin weo lò? Wɛ̃́lɛpi gbɛ̃eɔ mɛ́ fã̀aa aa gɛ̀ zɔ̃̀lɛ bùsu zã̀zãɔuo lò?
Tiideɔ gbɛ̃́ɔ kpà kpalau yãa, an laatanaɔá kíaɔnɛ, an pɔyianaɔ tɔbɔ̀ dṹniau. Démɛ dìlɛ yã́pi Tii lei?
Dii Zĩgɔ̃de mɛ́ dìlɛ à ĩ́andãnapiɔ gawi kɔ'ɛ, i gbɛ̃́ pɔ́ aa tɔbɔ̀ dṹniaupiɔ busa.
Taasisiɔ, à dagua lán Niili í paawa, gbɛ̃e ku à kpáɛ́ lɔo.
Dii ɔlòo ísiaa, a tò bùsu pɔ́ kú a saɛɔ lùalua. À yãdìlɛ Kanaa bùsu yã́ musu, à mɛ̀ wà a wɛ̃́lɛ bĩ́ideɔ dɛɛlɛ.
À mɛ̀: Sidɔ̃ wɛ̃́lɛ pɔ́ gbɛ̃e i zĩblema yãao, wà lɛ̀lɛma ń gbãao saɛ, ńyɔ̃ e ĩ́anadã lɔo. Tó a fɛlɛ bua íwa e Sipi bùsuu, baa wekĩi á ĩ́ampakĩi eo.
À bùsupi gwa, Babiloniɔ tò à gɔ̃̀ gbɛ̃gbonaɔ tòo ũ, i kɛ Asiliɔ no. Aa gbà lɛsĩ dà wa kpàaĩ ń a bĩ́iɔ, aa a kpɛ́ maaɔ dɛ̀ɛlɛ, gupi gɔ̃̀ yáiyai.
Ísia gó'ilɛnadeɔ, à ɔ́ɔlɔ, asa á wɛ̃́lɛ gbãa gɔ̃̀ yàaaɛ.
Gɔɔ bee Tii yã́ a sã gbɛ̃́ɔgu wɛ̃̀ bàaɔ̃kwi lán kía wɛ̃̀ dasilɛwa. Tó wɛ̃̀ bàaɔ̃kwipi làa, lá wa ò lɛ pɔ́ wa dà ń káaluao guuwa, màa aɔ dɛ ń Tiio wà mɛ̀:
Káalua pɔ́ gbɛ̃e lɛ́ mɔma lɔo, ǹ n mɔɔna sɛ da wɛ̃́lɛa. Lɛ maamaa, ní lɛɔ siò dasidasi, kɛ́ n yã́ e dɔ gbɛ̃́ɔgu yã́i.
Wɛ̃̀ bàaɔ̃kwipi gbɛa Dii a ɛa aɛdɔ Tiiwa. Tii a ɛa na a laataawa, i káaluaka ń dṹnia bùsuɔ píi.
Aà zĩa yíaa ài aɔ dɛ Dii pɔ́ ũɛ. Wa àipi dilɛo, wa ulɛo, aɔ dɛ Dii sìsinaɔ pɔ́ ũɛ, kɛ́ aa e pɔble maamaa, aai pɔkasa ɔdeɔ lú.
Gwa! Dii a dṹnia to da pã, a a dɛɛlɛmpaɛ. A tɔɔlɛ fĩaa, i a gbɛ̃́ɔ fãaa.
Lá aɔ dɛ ń gbɛ̃́ɔ, màa aɔ dɛ ń sa'onaɔ. Lá aɔ dɛ ń zɔ̀ɔ, màa aɔ dɛ ń ń diiɔ. Lá aɔ dɛ ń nɛnɔɛnaɔ, màa aɔ dɛ ń ń daɔ. Lá aɔ dɛ ń pɔlunaɔ, màa aɔ dɛ ń pɔyianaɔ. Lá aɔ dɛ ń pɔsɛ̃anaɔ, màa aɔ dɛ ń pɔdeɔ. Lá aɔ dɛ ń fĩasɛnaɔ, màa aɔ dɛ ń fĩadeɔ.
Dṹnia da pã láilai ɔ̃̀ɔkpaa. Dii mɛ́ yã́pi ò.
Dṹnia gɔ̃̀ wɛ̃nannɔ sìtiũ! Tɔɔlɛ gɔ̃̀ ɔɔɔnnɔ búɛbuɛ! Dṹnia gbɛ̃́ gbiaɔ gɔ̃̀ yɛ̃̀ɛɛsai.
Dṹnia ɔ̃̀ɔkpà a gbɛ̃́ pɔ́ kúuɔ yã́i, asa aa pã̀ Dii ikoyãa, aa bɔ̀ yã́ pɔ́ a dìlɛɔ kpɛɛ, aa aà bàakuańnɔ gɔɔpii yã́ gbòo.
Ayãmɛto dṹnia gɔ̃̀ láaipɔ ũ, a gbɛ̃́ɔ ń tàaeɔ gbɛ'è. Ayãmɛto dṹnia gbɛ̃́ɔ tɛkũ̀, gbɛ̃́ pɔ́ gɔ̃̀ɔ dasio.
Vɛ̃ɛ dafu lɛ́ fɛ̃́ tùuu, vɛ̃ɛliɔ giigàga, pɔnakɛnaɔ lɛ́ we zàũzaũ ḿpii.
Pɔna gã̀a'ɔ kɛ̀ kílikili, kɔ̃̀ɔ'onaɔ kɔ̃fĩ nì, pɔna mɔɔna kɛ̀ kyɔ̃́!
Wàlɛ vɛ̃ɛmi ń lɛtɛ̃o lɔo, wɛ̃ kĩ̀sãkũ̀ a minaɔ lɛ́u.
Wɛ̃́lɛ gɔ̃̀ da pã, ua lɛ́ɔ kàka píi, gbɛ̃e lɛ́ gɛ̃ lɔo.
Zɔa dɔ gãaɛ vɛ̃ɛsai yã́i, yaalɔ lì oosisi ũ míɔ, pɔna gò dṹniaa.
Wɛ̃́lɛ gɔ̃̀ kaaũa, a bɔlɛɔ kɛ̀ kɛ́lɛkɛlɛ.
Màa aɔ dɛ bui píiɛ dṹnia guu. Aɔ dɛ lán kukɛawa, lá wà kpa kɔ̃nwɛ̀ wa làawa.
Gbɛ̃eɔ lɛ́ wii gbãa lɛ́, aalɛ gulakɛ, bɛ'aɛdeɔ wiidɔ Dii zɔ̃ɔkɛ yã́ musu.
A yã́i gukpɛdeɔ, à Dii táasilɛ, ísiabaadeɔ à Dii Isailiɔ Lua tɔbɔ.
Wálɛ lɛ ma dɔ za dṹnia lɛ́wa wàlɛ mɛ: Gbɛ̃maa kɛfɛna! Ɔ̃ ma mɛ̀: Waiyoo mapi! Ma kaalɛn kɛ́waa? Ma kaalɛn kɛ́waa? Zĩ̀bɔnkpɛdeɔ bɔ̀ ń kpɛ, náaisaideɔ náaisaiyãkɛ̀nɛ́.
Gili ń ɛo ń baio lɛ́ á dã́ dṹnia gbɛ̃́ɔ.
Gbɛ̃́ pɔ́ lɛ́ bàalɛ gili súuɛ a zu ɛpi guuɛ, mɛ́ bai a gbɛ̃́ pɔ́ bɔ̀ ɛpi guu kṹ. Lou pɔ̀ɔfɔ̃̀, dṹnia dèe e a zĩ́nau.
Tɔɔlɛ pàa à wì, dṹnia dèe gbã́ugbãu!
Dṹnia lɛ́ kɛ tàlaatalaa lán wɛ̃dɛnawa, àlɛ kɛ dɛ̀gɛɛdɛgɛɛ lán gbà lɛsĩwa. Aà tàae gbia mɛ́ tɔ̃̀wà, àlɛ lɛlɛ, a e fɛlɛ lɔo.
Gɔɔ bee Dii a ĩada malaika gbãadeɔwa musu ń dṹnia kíaɔ zĩ́lɛ.
A ń naaa ń ká ɛ̀ zòolou, a gbatańlɛ lán dakpɛunaɔwa, tó à gɔɔplakɛ̀, i yã́gɔ̃gɔ̃ńnɔ.
Wí a mɔvua kṹ, ĩatɛ̃ gɛɛ a gɔ̃ kpa a wɛ́i, asa Dii Zĩgɔ̃de mɛ́ a kible Yelusalɛũ, a tɔbɔ Siɔna gbɛ musu gbɛ̃zɔ̃ɔɔ wáa.
Dii, ma Luan n ũ, má n kpɛla, má n tɔbɔ, asa ń náai vĩ maamaaɛ, n yãbɔnsaɛ pɔ́ n zɛò za zi kɛ̀.
N mɛɛwia kɛ̀ gbɛ̀zɛ ũ, n wɛ̃́lɛ bĩ́ide dɛ̀ɛlɛ. Buipãleɔ wɛ̃́lɛ bĩ́ide dɛ wɛ̃́lɛ ũ lɔo, mɛ́ wa ɛa kálɛ bau lɔo.
Ayãmɛto bui gbãaɔ n kpɛla, bui pãsĩɔ aaɔ n vĩa vĩ ń wɛ̃́lɛu.
Ń dɛ aafia'ekĩi ũ yɛ̃̀ɛɛsaideɔnɛ, ń dɛ ulɛkĩi ũ wɛ̃nadeɔnɛ ń yooyeau. Ń dɛ mikpakĩi ũ lou zã́, ń dɛ uena ũ ĩatɛ̃ zã́, asa gbɛ̃́ pãsĩɔ lɛ́'ĩana dɛ lán lou gĩgbɛ̃awaɛ,
aa dɛ lán ĩatɛ̃ pusuwa guwaiwaiu. Ni buipãlepiɔ zɔa midɛ, lá lou ue ì ĩatɛ̃ pusu kpálɛwa. Màa gbɛ̃́ pãsĩpiɔ kúkua ì zɛ kyɔ̃́!
Dii Zĩgɔ̃de a dikpɛ blɛ kɛ bui píiɛ gbɛ̀sĩsĩɛ bee musu ń blɛ asaao ń nɔ̀ɔ nísideo ń vɛ̃ɛ maa kɔɔsɔkɛao.
Gbɛ̀sĩsĩɛ bee musu ɔ̃ a sálana pɔ́ kú bui píi wɛ́a bãdɛ, zwãa pɔ́ kú bùsu píi gbɛ̃́ɔlapi.
A ga midɛ, aɔ ku lɔo, a wɛ́'i gogo gbɛ̃́piiɛ, a wibɔ a gbɛ̃́ɔnɛ dṹnia guu píi. Dii mɛ́ ò.
Gɔɔ bee wa mɛ: Wá Luan kɛ, wa wɛdɔ̀aàzi, ɔ̃ à wá suabà. Diin kɛ, wá wɛ́ dɔaàzi. Wà pɔnakɛ wà yáalɔ, kɛ́ à wá suabà yã́i.
Dii ɔ aɔ ku gbɛ̀sĩsĩɛ beea, ãma a ɔ̃zɔ̃ Mɔabuɔwa, lá wì ɔ̃zɔ̃ sɛ̃wa zùgbɔ̃uwa.
Aa ɔkɛ a guu lá kpáa'ona ì íliwa. Baa ń ń ɔkɛapio, Dii a ń ĩ́andãa kɔ'ɛ.
A ń bĩ́i gbãa lɛsĩɔ gboo, a pã́lɛ zĩ́lɛ à daaĩ ń bùsutio.
Gɔɔ bee wa lɛɛ bee si Yuda bùsuu wà mɛ: Wá wɛ̃́lɛ gbãa vĩ, Lua ì to a bĩ́i ń a zɛgikĩiɔ wá suaba.
À bĩ́ibɔlɛɔ wɛ̃, bui maa i gɛ̃, gbɛ̃́ pɔ́ aaliɔ Dii náai vĩɔ ũ.
Gbɛ̃́ pɔ́ aà sɔ̃ ìɔ dilɛa ɔ̃ ni aà nɔ̀sɛ daɛ̀ doũ wásawasa, kɛ́ a n náai vĩ yã́i.
Àɔ Dii náai vĩ gɔɔpii, Dii mɛ́ gbɛsi pɔ́ ìɔ ku gɔɔpii ũ.
Ì gbɛ̃́ pɔ́ aaì bɛkpa musuɔ kwɛ́, ì wɛ̃́lɛ pɔ́ kálɛa lɛsĩɔ bãɛ à pã́lɛ zĩ́lɛ à daaĩ ń bùsutio.
Taasideɔ ɔ̃zɔ̃wà, wɛ̃nadeɔ kɛ̀sɛ tɔ̃wà.
Nɔ̀sɛpuadeɔ zɛ́ ìɔ pooa, ni gbɛ̃maaɔ kua kɛkɛnɛ́ wásawasa.
Ao Dii, wá kú ń yã́ pɔ́ n zɛòo zɛ́u, wá wɛ́ dɔnzi, n tɔ́ ń n yã́ dɔawáguo wá kãsì.
Mi n nidɛ gwãasĩna, tó gu dɔ̀, mi n kĩ́i wɛɛlɛ. Tó n yã́kpalɛkɛ̀ ń dṹniao, zĩ́lɛdeɔ ì yã́zɛde dada.
Baa tó wà sùuukɛ̀ ń gbɛ̃vãio, ìli zɛ́ súsu sɛo. Vãi ì fɛlɛò dɔ̀ɔdeɔ bùsuu, ìli Dii zɔ̃ɔkɛ yãdao.
Dii, n ɔ looańla, kási aali eo, to aa ãia pɔ́ ń vĩ ń n gbɛ̃́ɔ e, wí i ń kṹ. To tɛ́ pɔ́ ń dìlɛ ń ibɛɛɔnɛ kṹmá.
Dii, ni wá gba aafia, yã́ pɔ́ wá kɛ̀ píi, ḿmɛ ń kɛ̀wɛ̃ɛ.
Dii wá Lua, dii pãleɔ gbãablèwá, ń beeo ḿmɛ wi n tɔbɔ ado.
Aa gàga aa ku lɔo, an gɛɔ lí vuo, asa n ĩadàmá n ń mìdɛ, ń tò an yã́ dɔ gbɛ̃egu lɔo.
N wá bui kɔ̃̀, Dii, n wá bui kɔ̃̀, n nzĩa tɔbɔ̀, ń tò wá bùsu zɔ̃lɛɔ ɔtà píi.
Aa n kĩ́i wɛ̀ɛlɛ ń yooyea guu, Dii, kɛ́ n ń toto, aa wabikɛ̀ma wɛ̃nannɔ.
Lá nɔsindee pɔ́ kà nɛ'ia ì dɛ̃ɛka, ì wiilɛ wãwã guu, màa wá kú n aɛ yãa, Dii.
Wa nɔsì wa dɛ̃ɛkà, ń beeo wa nɛ'ì ĩ́ana ũɛ. Wi e wà dṹnia bɔ̀o, wi nɛ́ɔ i aaɔ ku tɔɔlɛo.
N gbɛ̃́ pɔ́ gàɔ vu, aaiɔ ku, gbɛ̃́ pɔ́ kú tɛ̃́ɛnauɔ bɔ gau, aai gulakɛ. N mɔ̀sɛ a pɔ́ fɛlɛ lán kɔɔ fíiwa, gɛ pɔ́ kú tɔɔlɛ guuɔ i bɔlɛ.
Ma gbɛ̃́ɔ, à fɛlɛ gɛ̃ á kpɛ́u, í zɛtaálɛ à ulɛ gĩa yɔɔ e aà pɔkũma gɛ̃zɛa.
Gwa! Dii bɔ̀ a kúkĩi, àlɛ mɔ́ dṹnia gbɛ̃́ɔ tàae wiinɛ́ ń musu. Tɔɔlɛ a gbɛ̃́ pɔ́ wà ń dɛdɛɔ ulɛ lɔo, a bɔ ń gbɛ̃́piɔ auo gupuauɛ.
Gɔɔ bee Dii a ĩada kwãsawa, mlɛ̃̀ kɔ̃̀nikɔ̃ni bàwãadepi, ń a fɛ̃nda zɔ̃ɔ gbãa pãsĩo, i ísia kwãsapi dɛ.
Gɔɔ bee á lɛsi vɛ̃ɛbu nɛ'ina yã́ musu.
Ma Dii miɔ dɔ̃́a, miɔ íkawà gɔɔpii, miɔ dɔ̃́a fãanɛ ń gwãasĩnao, kɛ́ wasu ɔkãwào yã́iɛ.
Ma pɔ lí paaàzio. Tó lɛaa ń lɛsikaoo bɔ̀lɛu yãa, dɔ̃ ma gɛ lɛlɛmá mà tɛsɔ̃má míɔ!
Sema aa ma sí ń ulɛkĩi ũ, aai kɛmanɔ na, ao, aai kɛmanɔ na.
Gɔɔewa Yakɔbu buiɔ zĩ́napɛlɛ, Isailiɔ bɔlɔbɔ, aai vukɛ, an libɛɔ i li dṹniaa.
Dii ń gbɛ̃́ lá à bui pɔ́ ń gbɛ̃́ɔ gbɛ̃̀wae? Dii ń dɛdɛ lá à gbɛ̃́ pɔ́ ń dɛdɛɔ dɛ̀dɛwae?
Dii a yã́kpalɛkɛńnɔ, i ń yá ń gbaɛ. A bɔ ń a ĩ́an pãsĩo gukpɛ oi, i ń sɛ́lɛ.
Bee a láka Yakɔbu buiɔ tàaeɔla. An duunakɛ̃ama gbɛn kɛ: Aa ń sa'okĩi gbɛɔ wíwi kɛ́lɛkɛlɛ, mɛ́ aali pɔ́ wa pɛ̀ tã́a ũɔ ń ń tulaletikatɛakĩiɔ zɔ̃zɔ̃ píi.
Wɛ̃́lɛ bĩ́ide gɔ̃̀ bɛzĩ ũ adoa, a dɛ gu pɔ́ wà pãkpài ũ lán gbáa wáiwaiwa. Wekĩi zuɔ ì pɔbleu, aai wúlɛu, aai a líɔ suumpa.
Tó a gɔ̃naɔ gàga, nɔɛɔ mɔ ɛ́'ɛ wa tɛ́kaò. Wɛ̃́lɛpideɔ nɔ̀sɛ vĩo, a yã́i tò an Kɛna a ń wɛ̃nagwao, Lua pɔ́ ń ikàsa a sùuukɛńnɔo.
Gɔɔ bee Dii a a pɔ́wɛna gbɛ̃ za Uflata pɔ́ a í lí zɔ̃ɛoi e à gɛ pɛ Egipi zɛ́ swawa, i á Isailiɔ pɛɛlɛ dodo.
Gɔɔ bee wa kã̀ae zɔ̃ɔ pɛ́, gbɛ̃́ pɔ́ vũ̀aa Asili bùsuuɔ ń gbɛ̃́ pɔ́ lala'ò tà Egipi bùsuuɔ aai ɛa su kúlɛ Diiɛ Yelusalɛũ a gbɛ̀sĩsĩ pɔ́ a kua adoa musu.
Waiyoo wɛ̃́lɛ pɔ́ Ɛflaiũ bui idɛkɛnaɔ aaì ĩ́anadãò, mɛɛwia pɔ́ kú guzulɛ táaede sĩ̀sĩ musu lán kíafuawa! A kɛfɛnkɛ gawi lɛ́ láa lá lávu ì wolowa.
Dii gɔ̃sa gbãa vĩ, a mɔ wɛ̃́lɛpi wí lán lou maa ń gbɛo zàa'ĩan gbãa pɔ́ ì pɔ́ músikɛwa, lán lou zàa'ĩan gbãa pɔ́ ì to í daguawa.
Wa ɔ̃zɔ̃ wɛ̃́lɛ pɔ́ Ɛflaiũ bui idɛkɛnapiɔ ì ĩ́anadãòwa.
A kɛfɛnkɛ gawi pɔ́ kú guzulɛ táaede sĩ̀sĩwa lán lávuwa a kwɛ́ lán kaadɔɛn nɛ́ maà sɛ̃́iawa. Tó wa è, wa sɛ zu lɛ́u gɔ̃̀ɔ bló.
Gɔɔ bee Dii Zĩgɔ̃de aɔ dɛ lán kíafua gawidewa a gbɛ̃́ kɔ̃naɔnɛ, ɔ̃mɛ aɔ dɛnɛ́ lán tulu kɛfɛnawa.
A tó yã́zɛde dɔaa yã́kpalɛkɛnaɔnɛ, a gbɛ̃́ɔ gba gbãa aa zĩ yoaa bĩ́ibɔlɛu.
Vɛ̃ɛ ì sa'onaɔ tàlaatalaazɔ̃, í gbãa ì ãnabiɔ pãpãzɛa. Í gbãa ì ń tàlaatalaazɔ̃, vɛ̃ɛ ì zɔ̃lɛmá. Í gbãa ì ń pãpãzɛa, aaì tàlaatalaabo ń ãnabikɛ guu, yã́ ì yamá ń yã́gɔ̃gɔ̃a guu.
Pisi dà ń táabũnuɔla, gue fòona vĩo ń gbãsĩo.
Aaì o ma yã́ musu: A ye dɔ̃a kɛwɛ̃ɛ yã̀? Àlɛ wɛɛlɛ ãnabikɛ dadawɛ̃ɛ yã̀? Nɛ́ dɛ̀ɛũnaɔn wá ũa?
Asa ì mɛ: Sá, sà, sá sà, ká, kà, ká, kà, la yɔɔ, le yɔɔ.
A yã́i tò Dii a yã'o gbɛ̃́piɔnɛ ń buipãle yã́ pɔ́ aalɛ maoo.
Asa a ònɛ́ yãa: Kã́mabokĩi kɛ! Ĩampakĩi kɛ! À to gbɛ̃́ pɔ́ kpàsaɔ kã́mabo! Kási aai swã́sɛ aà yã́io.
Ɔ̃ Dii yã́ dɛnɛ́: Sá, sà, sá, sà, ká, kà, ká, kà, la yɔɔ, le yɔɔ, kɛ́ aa bɔlɛlɛ kpaanla, aai wíwi, bai i ń kṹ, wi ɔdiɛmá.
A yã́i tò à Dii yãma, á gbɛ̃́laanikɛna pɔ́ álɛ kible gbɛ̃́piɔwa Yelusalɛũɔ.
A mɛ̀ a kɔ̃ yãmà ń gao, a lɛdoũkɛ̀ ń bɛdao. A mɛ̀ lɔ, tó músi lìgua, àlɛ pãála, a á leo, asa ɛɛ mɛ́ á ulɛkĩi ũ, mɔafili mɛ́ á mikpakĩi ũ.
A yã́i tò ma Dii Zĩgɔ̃de ma mɛ̀: Gwa! Málɛ gbɛ gbãa dilɛ Siɔna, kpɛ́ gbɛ̀ bɛɛɛde mide pɔ́ wa ɛ̃ kpálɛò ũ. Wí a gbɛ̃́ pɔ́ lɛ́ aà náaikɛ kũo.
Yã́zɛde mɛ́ aɔ dɛ kpɛ́pi yɔ̃ba ũ, mɛ́ maakɛa aɔ dɛ a gĩsusugwabɔ ũ. Lougbɛ a ɛɛ pɔ́ dɛ á ulɛkĩi ũpi gbɛ̃, í a da á mikpakĩia.
Á kɔ̃ yãmaa ń gao a midɛ, á lɛdoũkɛa ń bɛdao a gboo. Tó músi lìgua, àlɛ pãála, a ɔ̃zɔ̃wáɛ.
Tó à mɔ̀, ali á sɛ́lɛ táánɔɛ, aɔ pãála lá gu lɛ́ dɔ fãanɛ ń gwãasĩnao. Gili a gɛ̃ gbɛ̃́ pɔ́ yã́pi zɛ́ dɔ̃u.
Wúlɛbɔ kɛ geseũ, a ń pooo, zwãa kɛ̀ teeeũ, a kúńlao.
Dii a fɛlɛ ń a zĩo, lá a kɛ̀ Pelaziũ gbɛ̀sĩsĩ saɛwa, a bɔ ń a dabudabu zĩo, lá a kɛ̀ Gabaɔ̃ɔ guzulɛuwa.
Ásu àɔ dɛ gbɛ̃́laanikɛnaɔ ũo, kɛ́ ba pɔ́ wa dɔ̀wá su nao yã́i. Asa má mà Dii Lua Zĩgɔ̃de mɛ̀ a zɛ ń á bùsu kaalɛao píiɛ.
À swã́kpa ma yã́ ma, à laaidɔ yã́ pɔ́ málɛ oɛ́wa.
Zɔ̃ɛ ìɔ kpase kɛ̃ gɔɔpii yã̀? Ìɔ gubi àɔ sapa zɛsai yã̀?
Tó à tɔɔlɛ dàaĩ, ì dosiona ba, ì ɛfɔ kɛɛlɛ, ì mase tɔ̃́ dɔ̀ɔdɔɔ, ì naa ba a bakĩi, ì gbɛ́'a pɛ́ kɔɔ lɛ́zĩ.
Aà Lua ì dɔaaɛ̀, ì aà da zĩpi zɛ́wa súsu.
Ìli dosiona gbɛ̃ ń ɛ̃́ngooo, ìli ɛfɔ wɛ́ suumpa ń zugo gbáoo. Ì dosiona wɛbɔ ń gongbãanaoɛ, ì ɛfɔ wɛ́ suumpa ń ɔoɛ busɛbusɛ.
Ì pɔ́wɛna lɔ́ɛ, ìliɔ gbɛ̃ gɔɔpiio. Baa tó à táa'òwà ń zugo gbáo, ìli a tí bɔo.
Yã́pi bɔ̀ Dii Lua Zĩgɔ̃de kĩ́iɛ lɔ, aà lɛdama ì bɔ ń saɛ, aà ɔ̃nɔ zɔ̃ɔ.
Waiyoo Aliɛli! Aliɛli wɛ̃́lɛ pɔ́ Davidi zɔ̃̀lɛu! I dikpɛkɛ wɛ̃ ń wɛ̃o, álɛ gɛ́.
Ń beeo má Aliɛli da taasiu. Wa búbuapɛ, wa búbuapɛ, Aliɛli i gɔ̃mɛɛ sa'okĩi kĩna ũ.
Má koe'ɔpooi, mí ɛyɔ̃ liai, mí gbà lɛsĩ dai.
Wa ɔnaalɛwá, á yã'oa i gɔ̃ dɔ tɔɔlɛu, á lɔɔ i gɔ̃ wíwia bùsuu. Á yã'oa aɔ bɔ tɛ̃́ɛnau lán gɛngbãgbãnawa, á kĩ́i aɔ dɔ bùsutiu kpã́ikpãi.
Ń beeo á ibɛɛ dasipiɔ gɔ̃ lán luutɛ̃waɛ, gbɛ̃́ pãsĩpiɔ aaɔ dɛ lán ése ṹa pɔ́ ĩ́ana lɛ́ gɛ̃ò zɛ́awaɛ. Yã́pi a ń le kpóokpoo kã́ndoɛ.
Ma Dii Zĩgɔ̃de má mɔ ĩadamá ń loupũnaao ń tɔɔlɛ lualuaao ń kɔ̃fĩ zɔ̃ɔo ń zàa'ĩanao ń zàao ń tɛ́lɛpiɔ pɔkaalɛnao.
Bui dasi pɔ́ mɔ̀ lɛ́lɛi Aliɛliwaɔ gɔ̃ lán nana yã́wa, gbɛ̃́ pɔ́ mɔ̀ a bĩ́i gbooi aa koezɔ̃iɔ gɔ̃ lán wɛ́pungu'ea yã́wa.
Lá nɔandɛna ì nana'o à e álɛ pɔble, ɔ̃ ì vu ń nɔanao, lá imidɛna ì nana'o à e álɛ imi, ɔ̃ ì vu yɛ̃̀ɛɛsai kòlo gagaa, màa aɔ dɛ ń bui dasi pɔ́ lɛ́ mɔ́ Siɔna gbɛwa ń zĩopiɔ.
Àɔ gɛ́ ń yãdiawáo, àɔ gɛ́ ń yã́ tɔ̃awáo, à tó á vĩ̀akɛ àɔ gɛ́! Á kua bùubuu aɔ gɛ́, i kɛ vɛ̃ɛ mɛ́ lɛ́ á dɛo. Á tàlaatalaaboa aɔ gɛ́, i kɛ í gbãa yã́i no.
Asa Dii kpasa'i zɔ̃ɔ dàálaɛ. Ãnabiɔ mɛ́ á wɛ́ ũ, ɔ̃ a tò wɛ́piɔ lɛ́ gu'e lɔo. Gu'enaɔ mɛ́ á mi ũ, ɔ̃ à pɔkùaɛ́.
Ãnabikɛyãɛ bee dɛɛ́ yã́ pɔ́ kú taala nanaau ũ píi. Tó á kpà kyokɛnawa aà a kyokɛ, a mɛ á fɔ̃o, asa a nanaaɛ.
Tó á kpà kyodɔ̃nsaiwa aà a kyokɛ, a mɛ á kyó dɔ̃o.
Ma Dii ma mɛ̀ bui bee ì sɔ̃mazi à ma kpɛla ń lɛ́oɛ, an sɔ̃ kuao. Aaì ma sísi gbɛ̃nazĩna yãdilɛaɔwaɛ.
A yã́i má ɛa yãbɔnsaɛɔ kɛnɛ́, má ɔ̃nɔdeɔ ɔ̃nɔ midɛ, má wɛzɛ̃naɔ wɛzɛ̃ suumpa.
Waiyoo gbɛ̃́ pɔ́ aaì yã́ pɔ́ aalɛ yáɔ ulɛmɛɛ zã̀zã, aaì ń yã́ɔ kɛ gusiau aaì mɛ: Démɛ lɛ́ wá ei? Démɛ wá yã́ dɔ̃i?
Yãfuangbanaɔ! Álɛ e oobona dɛ lán gĩwaɛ. Pɔ́ pɔ́ wa bò a o a bonaɛ i a booa? Oo a o a kùunaɛ a yãe dɔ̃oa?
À gɔ̃̀ yɔɔ kɛ́ Libã a gɔ̃ bugbɛ ũ, mɛ́ bugbɛ a gɔ̃ likpɛ ũ.
Gɔɔ bee swãdoɔ taalapi yãma, vĩ̀aɔ bɔ gusia níiniiu aa gu'e.
Taasideɔ pɔ a ɛa kɛ na Diiwa, wɛ̃nadeɔ pɔnakɛ ń Isailiɔ Lua pɔ́ a kua adoao.
Gbɛ̃́ pãsĩɔ gɛ̃lɛ, gbɛ̃́laanikɛnaɔ midɛ. Gbɛ̃́ pɔ́ an mɛ wã̀ ń vãioɔ kaalɛ,
gbɛ̃́ pɔ́ aaì yãdɔ gbɛ̃́wa, aaì baikpa yãnadeɛ yã́kpalɛkɛkĩi, aaì yãda yãesaidela ń ɛɛopiɔ.
Ayãmɛto Dii pɔ́ Ablahaũ bɔ̀ yã́ɛ bee ò Yakɔbu buiɔ musu: Wí a Yakɔbu buiɔ kũ lɔo, an gɛɛ a gɔ̃ kpá ń wɛ́i lɔo.
Tó an buiɔ ma yãkɛa ń guu è, aaɔ dɔ̃ kɛ́ ma kua adoa. Aa ma dɔ̃ Yakɔbu Lua pɔ́ a kua adoa ũ, an mɛ i kukɛ ma Isailiɔ Lua aɛ.
Gbɛ̃́ pɔ́ an nɔ̀sɛ lìaaɔ ɔ̃nɔkũ, yã́kũtɛ̃kanaɔ lɛdama ma.
Ma Dii ma mɛ̀: Waiyoo nɛ́ swã́gbãadeɔ! Aaì yã́ pɔ́ ma lɛ́ kú a guuoɔ yá, aaì kɔ̃ yãma ń gbɛ̃́ɔ, ma Nisĩnali dɔaanɛ́o, aaì duuna kã́fĩ duunaa.
Aaì fɛlɛ gɛ́ Egipi, aali lɛzaao, aaì na Falaɔ̃ɔzi ń mìsina ũ, aaì mikpa Egipi uenai.
Kási naa Falaɔ̃ɔzi a widawá, mikpaa Egipi uenai a á tɔ́ ɔ̃̀ɔkpa.
Baa kɛ́ á gbãadeɔ ku Zoã, mɛ́ á zĩnaɔ kà Anɛsi,
wí a ń kṹ ḿpii bui àisaipi yã́i, aa dɔnlɛ ge kã́fĩa e weo, sema wí ń tɔ́ ĩ́io.
Nɛgɛvɛ nɔ̀bɔɔ yã́. Wàlɛ guwaiwai pɔ́ yã'ĩa ń taasio vĩ baa vĩ, nɔ̀ɔmusu saɔ ń nɔ̀ɔmusu daɔ ń sɔ̀gbalaɔ ń mlɛ̃̀ pãsĩnaɔ di weɛ. Zàa'ĩnaɔ ń àizɛɛɔ sɛ́sɛa, yiongoɔ lɛ́ kɔ̃́ɔ ɛ́'ɛ ń ń pɔmaaɔ, aalɛ gɛò bui àisaipiɔnɛ.
Aalɛ gɛò Egipi pɔ́ an dɔnlɛ gia lán lɛ́'ĩana gbawaɛ. A yã́i tò mi oɛ̀, Ílɛnɔbɔ zɔ̃ɔ pɔewonsai!
Dii mɛ̀ mà gɛ́ yã́pi kɛ̃́nɛ́ láu ge pɔ́ pɛpɛɛnawa, iɔ dɛnɛ́ gɔɔ pɔ́ lɛ́ mɔ́pi seela ũ gɔɔpii.
Buipiá lualɛwɛnaɔnɛ, nɛ́ sã́sãaɔnɛ, aaliɔ ye swã́sɛa Dii ikoyãizio.
Aaì o gu'enaɔnɛ aasu gu'e aai a yã'onɛ́ lɔo, aaì o ãnabiɔnɛ aasu yã́zɛde manɛ́ lɔo. Aaì mɛ: À yã́ nana owɛ̃ɛ, à ãnabikɛyã'òwɛ̃ɛ kpaanla.
À kɛ̃́ zɛ́piwa, à pã yãmaaa, à Isailiɔ Lua pɔ́ a kua adoa gáwɛ̃ɛ zɛ́u. Ayãmɛto Isailiɔ Lua pɔ́ a kua adoa yã́ɛ bee ò:
Lá a gi yã́pi mai, a gbɛ̃́ɔ bɔ́ɔ'imia náaikɛ̀, mɛ́ a zɛ ń kɔ̃nio,
Ayãmɛto duunapi aɔ dɛɛ́ lán gĩ̀ lɛsĩ paaa kɔ̃́ɔdɔa pɔ́ a kwɛ́ kpóokpoo kã́ndowa.
A wíwi kɛ́lɛkɛlɛ lán lo pɔ́ oobona gotɔ̃̀wàwa. Wa a kaso e a guu kɛ́ à ká tɛ́sibɔ ge idãbɔ ũo.
Dii Isailiɔ Lua pɔ́ a kua adoa yã́ɛ bee ò: Zɔ̃lɛa tɛɛɛ ń sɔ̃daadoũo mɛ́ a á bɔ, laaikpalɛa niɛniɛ mɛ́ á gbãa ũ, ɔ̃ i weio.
A mɛ̀: Beewa no! Wá di sɔ̃́ kpɛ wà bàalɛɛ! Á yã́ bee yã́i á bàalɛi sĩana. A mɛ̀: Wá di sɔ̃ wãa kpɛ! Á yã́ bee yã́i á gbɛ̀sɛlɛnaɔ wãa.
Tó á gbɛ̃ɔn ɔ̀aa sɔoɔ ń gbɛ̃́ mɛ̀ndo wɛpà, á tílɛɛ. Tó gbɛ̃ɔn sɔoɛ sa, á lɛ́kɔ̃wa píiɛ. Á gbɛ̃́ pɔ́ gɔ̃̀ɔ iɔ zɛ lán lí pɔ́ pɛ́lɛ gbɛ musuwa, lán dàlapoo pɔ́ kú sĩ̀sĩ musuwa.
Kási Dii lɛ́ á dã́ à e maakɛɛ́, i fɛlɛ à á wɛ̃nagwa, asa Dii Lua ì yãkɛ a zɛ́waɛ. Báaaden gbɛ̃́ pɔ́ sɔ̃́a Diizi ũ.
Á Siɔnadeɔ, á gbɛ̃́ pɔ́ á kú Yelusalɛũɔ, á ɔ́ɔlɔ bau lɔo. Tó Dii á ɔɔlɔ mà, a gbɛ̃kɛkɛɛ́, tó à á wii mà, a wewá.
Baa tó Dii taasi dàɛ́ á blɛ ũ, mɛ́ à á dá wɛ́tɛ̃au á imia ũ, á yãdanɛde aɔ ulɛaɛ́ lɔo, á wɛsiaàlɛ.
Tó a pãalɛ ɔplaa oi ge zɛɛ oin nò, á swã́lɛ yã́wa á kpɛ à ma, wàlɛ mɛ: Zɛ́n kɛ, àɔ bɛu.
I gbasa á tã́a pɔ́ wà ã́nusu lɛ̀wàɔ ń a pɔ́ pɔ́ wà vua lɛ̀wàɔ ɔ̃̀ɔkpa, í ɔzɔ̃i lán bɔlɔwa, í o pɔ́piɔnɛ: À gɛ́i!
A á gba lou pɔ́ pɔ́ álɛ tɔ̃́ bua yã́i, tɔɔlɛ a blɛkɛɛ́ maamaa zìtiũ. Gɔɔ bee á pɔtuoɔ sɛ̃ ble dã́dãkɛkĩi yàasau.
Zu ń zàa'ĩna pɔ́ aalɛ bua zĩkɛɔ sɛ̃la búuna ń tàaa wisideo ble, wa kálɛnɛ́ ń pɛ́ɛluo ge saa.
Gbɛ̃́ɔ dɛdɛa dasidasi gɔɔ, tó pɔ́ lɛsĩ pɔ́ wa bòɔ kwɛ̀, swa pɔ́ a í lí zɔ̃ɛo aɔ ku gbɛ̀sĩsĩɔ ń sĩ̀sĩ lɛsĩɔ musu píi.
Tó Dii a gbɛ̃́ɔ gu'ĩaɔ kɛ̀kɛnɛ́, mɛ́ à ń gbãgbã ń ĩa pɔ́ a kpàńzio, mɔvua í aɔ gbãa lán ĩatɛ̃ gupuawa, ĩatɛ̃ gupua a kã́fĩ lɛɛ sopla lán gɔɔ sopla gupuawa.
Dii bɔ̀ zã̀zã, àlɛ mɔ́ luabɛsianau, àlɛ pɔbɔ a níu, aà lɛ́baa lɛ́ lua ń kpɛ̃nɛo, aà lɛ́na dɛ tɛ́ pɔkaalɛna ũ.
Aà lɛ́'ĩana dɛ lán swa paa í pɔ́ kà ń nɔɛ ísɔ̃wa. Àlɛ buiɔ bobo ń tɛ̃mɛo à ń bãdɛ, àlɛ ã̀asĩna kánɛ à ń sã́sã.
Ápiɔ sɔ̃ áɔ lɛsi, lá álɛ dikpɛkɛ Diiɛ gwãasĩnawaɛ, á pɔ a kɛ na, lá álɛ Dii gbɛ̀sĩsĩkũ ń kulɛpɛao álɛ gɛ́ Isailiɔ gbɛsi kĩ́iwa.
Dii a to gbɛ̃́ɔ a lɔɔ gawide ma, a to aa a ɔ pɔ́ looańla e. Àlɛ pila ń pɔkũma zɔ̃ɔo ń tɛ́lɛpiɔ pɔkaalɛnao ń lou kwɛao ń zàa'ĩanao ń lougbɛo.
Dii lɔɔ a gili gɛ̃ Asiliɔgu, a ń wíwi ń a gopanao.
A ń lɛ́ dodo ń go pɔ́ a dìlɛnɛ́o ń gã̀a ɔ́o ń mɔɔna ɔ́o sãnu. A zĩkańnɔ ɔzɛsai.
À dɔ̀aa tɛkà à gɛ̃̀gɛ̃ an kía pɔ́ ũ, tɛ́pi kákĩi ɛ zã̀ a yàasa mɛ́ yàa mɔ̀wà. Ĩatɛ̃gbɔ̃ tɛ́sɛa a bɔ Dii lɛ́u a lɛ́'ĩana ũ, i kũwà.
Waiyoo gbɛ̃́ pɔ́ aaì gɛ́ dɔnlɛ wɛɛlɛi Egipi, aaì gbãa'e ń sɔ̃́ɔwa, aaì ń zĩkasɔ̃go dasiɔ náaikɛ ń ń sɔ̃de pɔ́ lɛ́ vĩoɔ. Aali wɛ́pɛ Isailiɔ Lua pɔ́ a kua adoawao, aali Dii kĩ́i wɛɛlɛo.
Kási aàpi sɔ̃ a zĩka'ɔ̃nɔ vĩ, ì yã́yiamá, mɛ́ ìli lɛlilɛo. A fɛlɛ gbɛ̃vãiɔwa ń gbɛ̃́ pɔ́ aaì dɔ vãikɛnapiɔlɛɔ.
Egipiɔá Lua no, gbɛ̃nazĩnaɔnɛ! An sɔ̃́ɔá Lua Nisĩna no, pɔ́ audeɔnɛ! Tó Dii ɔ lòońla, an dɔnlɛdeɔ gɛ̃mbɔlɛ, gbɛ̃́ pɔ́ aalɛ dɔńlɛɔ lɛ́lɛ, aa midɛ sãnu ḿpii.
Dii yã́ɛ bee òmɛɛ à mɛ̀: Tó nɔ̀ɔmusu lɛ́ hɛ̃̀ɛkɛ a pɔbleawa, mɛ́ wà pɔdãnaɔ kã̀aaaàzi dasi, lá an wiidɔawà vĩa a aà kũo, mɛ́ an zɔa a aà kãdɛo, màa Dii Zĩgɔ̃de a pila zĩkai Siɔna gbɛwa ń a sĩ̀sĩɔnaɔ.
Lá bã ìɔ gí ń a nɛ́ɔ, màa Dii a gí ń Yelusalɛũo. A giò, a aà suaba, a maaàla, a aà bɔ.
Isailiɔ, à ɛa zɛ ń Lua pɔ́ a bɔ aà yã́u pãsĩpãsĩo sa.
Asa gɔɔ bee á baade a gí tã́a pɔ́ a pì azĩaɛ ń ã́nusuo ń vuaozi.
Wa Asiliɔ kwɛ́ ń fɛ̃ndao, i kɛ gbɛ̃nazĩna no. Fɛ̃nda pɔ́ dɛ gɔ̃ɛ pɔ́ ũo mɛ́ a ń dɛdɛ. Aa wí ń bao fɛ̃ndapi lɛ́zĩ, wi zɔzĩda ń ɛ̀waasoɔnɛ.
Vĩa a ń kía kṹ à gɔ̀ɔgɔɔbo, iwãa a ká ń dɔaanaɔ pɔa, aai ń dàlapoo to daa we. Dii mɛ́ yã́pi ò. Aà tɛ́ dɔ Siɔna, aà kĩna ku Yelusalɛũ.
Gwa! Kíae a kpalable ń yã́zɛdeo, aà ìwaɔ kible a zɛ́wa.
An baade aɔ dɛ ulɛkĩi ũ zàa'ĩanaɛ, aɔ dɛ mikpakĩi ũ lou zã́, aɔ dɛ swa ide ũ gbáau, aɔ dɛ gbɛsi zɔ̃ɔ uede ũ gugiiu.
Wɛbiibiinaɔ wɛ́ a kɛ̃ sa, swãkpanaɔ yãma.
Nɔnwãadeɔ ɔ̃nɔkũ aa yã́ dɔ̃, bebedeɔ yã'o sa káukau iwesasai.
Wa mɛ sɔũɛ bɛɛɛde lɔo, wa mɛ kɔ̃nideɛ gbɛ̃maa lɔo.
Asa sɔũ ì yãfaasai o, aà làasoo ìɔ ku yãvãiwa. Ìli zĩkɛ Lua yã́wao, ì Dii seela bɛ̃̀ɛ kɛnɛ́. Ì nɔandɛnaɔ to gii, ì imidɛnaɔ to isai.
Kɔ̃nide yãkɛaɔ vãi, ì vãikpaaĩ ń taasideɔ à ń ɔ̃̀ɔkpa ń mɔafilio, i wɛ̃nadepiɔ yã́ málɛnɛ́.
Bɛɛɛde ì yã́zɛde yá, yã́ bɛɛɛde ɔ̃ ì zɛò.
Á nɔɛ namablenaɔ, à fɛlɛ swãdɔmazi, á nɔɛ pɔ́ á kú niɛniɛɔ, à ma yãma.
Á nɔɛ pɔ́ á kú niɛniɛɔ á gɔ̃ ń bílio zii maa'i, asa vɛ̃ɛkɔzɔ̃zɔ̃a aɔ kuo, ésekɛkɛa a kɛo.
Á nɔɛ pɔ́ álɛ namableɔ, à lualua ń sɔ̃̀deedeeo. Á nɔɛ pɔ́ á kú niɛniɛɔ, à kpakpanaga. À á pɔ́ɔ wolowá píi, í zwã̀nkasaɔ dɔ á pi.
À ázĩa gbɛ̃gbɛ̃, í búbuapɛ á bua maaɔ ń á vɛ̃ɛ nɛ'inaɔ yã́i.
À ɔ́ɔlɔ ma gbɛ̃́ɔ bùsu yã́i, asa lɛaa ń lɛsikaoo bɔ̀lɛu. À ɔ́ɔlɔ á ua pɔnadeɔ ń á wɛ̃́lɛ naɛ beeo yã́i.
Kibɛ a gɔ̃ da pã, wɛ̃́lɛ súude a gɔ̃ bɛzia ũ. A sĩ̀sĩ gudɔ̃akĩi aɔ da wáiwai gɔɔpii zàa'ĩnaɔ pɔnakɛkĩi ũɛ, pɔ́ɔ dã́dãkɛkĩi ũ,
e Lua àɔ gɛ́ a Nisĩna pisiiwá bɔa za musu, gbáa i gbasa gɔ̃ gutaaede ũ, gutaaede sɔ̃ dào ũ.
Yã́zɛde a kible gbáapiu, maakɛa aɔ ku gutaaedepiu.
Yã́zɛdepi a aafia inɛ́, maakɛa gbɛ aɔ dɛ kua dɔdɔa ń sɔ̃daadoũo ũ gɔɔpii.
Ma gbɛ̃́ɔ aaɔ ku ua aafiadeu, an bɛ aɔ niɛ, aa kã́mabou nama guu.
Baa tó lougbɛ likpɛ ɔ̃̀ɔkpà, mɛ́ wà wɛ̃́lɛ dɛɛlɛmpà wa dàaĩ,
áɔ dɛ pɔnadeɔ ũ, áɔ pɔtɔ̃tɔ̃ swa píi saɛ, á zuɔ ń á zàa'ĩnaɔ dɛ̀ɛpookĩi e.
Waiyoo gbɛ̃'ɔ̃ɔkpana, n gbɛ̃́ pɔ́ wi n ɔ̃̀ɔkpa yãao! Waiyoo zĩbɔnkpɛde, n gbɛ̃́ pɔ́ wi bɔ n kpɛ yãao! Tó n gbɛ̃́ ɔ̃̀ɔkpà ń làa, wa n ɔ̃̀ɔkpa sɔ̃ɛ. Tó n bɔ gbɛ̃́ɔ kpɛ ń làa, wa bɔ n kpɛ sɔ̃ɛ.
Dii, wá wɛgwa, wálɛ sɔ̃́anzi. Ǹyɔ̃ dɔwálɛ lá gu lɛ́ dɔ, ní wá suaba wá taasikɛgɔɔ.
Tó n kolokɛ̀kɛ, wì lɛ́kɔ̃waɛ tó n fɛlɛ, buiɔ ì fãaaɛ.
Wa lɛ́lɛ ń pɔ́ɔwa lá kwaɔ ì lɛ́lɛ buapɔ́ɔwawa, wa ń pɔ́ɔ símá lá kwasutɛ̃ɔ ì kɛnɛ́wa.
Dii sáa kuo, asa a ku musu, a to yã́zɛde ń maakɛao li Siɔnaa.
Dii aɔ dɛ ń zĩ́mpɛlɛ ũ gɔɔ bee, aafia ń ɔ̃nɔo ń dɔ̃ao aɔ diɛ. Vĩakɛa Diiɛ mɛ́ ì mɔ́ ń àizɛɛpio.
Gwa! Gɔ̃sa gbãaɔ wiidɔ gãaɛ, gbɛ̃́ pɔ́ wà ń zĩ́ awakpaipiɔ lɛ́ ɔ́ɔlɔ wɛ̃nannɔ.
Zɛdaɔ lɛ́ sɛ́ lɔo, gbɛ̃e lɛ́ gu baa vĩ lɔo, lɛdoũ ku lɔo, wàlɛ saka seelaɔu, wa kɔ̃ bɛɛɛ dɔ̃ lɔo.
Bùsu lɛ́ wɛ̃nakɛ, à gɔ̃̀ zeesai, Libã gɔ̃̀ ń wío, à mùakũ̀. Salɔna guzulɛ gɔ̃̀ lán gbáawa, Basana ń Kaamɛlio gɔ̃̀ gii.
Ma Dii ma mɛ̀ má fɛlɛ sa, má a gbãa ɔlɔnɛ́, mí tɔbɔ.
A nɔsì sɛ̃pisa ũ, a nɛ'ì sɛ̃̀ giina ũ, ma pɔbɔa ma níu dɛ tɛ́ pɔ́ a kṹwá ũɛ.
Gbɛ̃́piɔ tɛ́kũ aa gɔ̃ túfu ũ lán kàelɛ zɔ̃zɔ̃a pɔ́ wà tɛsɔ̃̀wàwa.
Á gbɛ̃́ pɔ́ á kú zã̀zãɔ, à yã́ pɔ́ má kɛ̀ ma, á gbɛ̃́ pɔ́ á kú kãiɔ, àɔ ma gɔ̃sakɛ dɔ̃.
Gili gɛ̃̀ Siɔna duunkɛnaɔgu, luayãdansaipiɔ lɛ́ kpakpanaga. Wá démɛ a fɔ̃ àɔ kú ń tɛ́ pɔkaalɛnaoi? Wá démɛ a fɔ̃ àɔ kú ń tɛ́ gasaipioi?
Gbɛ̃́ pɔ́ ì yãkɛ a zɛ́wa, mɛ́ ì yãmaa o, a za gbɛ̃ble'aigu, mɛ́ ì ɔbɔlɛ gbagusaɛ yã́u, ìli swã́sɛ gbɛ̃dɛyãio, mɛ́ ìliɔ ye à wɛsi vãilɛo.
Ɔ̃mɛ aɔ ku aafia musu, aà ulɛkĩi aɔ gbãa gbɛ̀sɔɔu. Ali pɔblea e we, mɛ́ í a kɛ̃́sãwào.
Ńyɔ̃ wɛsi kía kɛfɛnkɛlɛ, ńyɔ̃ bùsu e kãaa yàasa.
Ńyɔ̃ làasookɛ gili pɔ́ kɛ̀ yãawa n sɔ̃ guu, ní mɛ: Naokɛna ku máɛ la? Ɔsina ku máɛ la? Gbɛ̃́ pɔ́ ì dɔ̃ nao ku máɛ la?
Ńyɔ̃ gbɛ̃́ pɔ́ aaì yã'o ń ɔopiɔ e lɔo, ńyɔ̃ gbɛ̃́ pɔ́ nili ń buiyã maopiɔ yã'o ma lɔo, bui zĩ̀lo pɔ́ ń ń yã́ gbadɔ̃opiɔ.
Siɔna pɔ́ wì dikpɛkɛu gwa, wɛsi Yelusalɛũlɛ, a ku aafia zwã̀akpɛ pɔ́ wa sɔ̃òo ũ. Wa a lipɛlɛɔ wúlɛ bauo, mɛ́ a bae a kɛ̃o.
Wekĩi Dii a a zɔ̃ɔkɛ ɔlɔwɛ̃ɛ, gu pɔ́ swadaɔ ń swa'ɔnaɔ diu. Gó'ilɛnaɔ táa'o ípiao, baa a zɔ̃ɔ a bua swapiɔwao.
Asa Dii mɛ́ wá Dɔaana ũ, Dii mɛ́ wá Gbãade ũ, Dii mɛ́ wá Kía ũ, ɔ̃mɛ a wá suaba.
N zwã̀akpɛ baɔ pòlo dɛ̀gɛdɛgɛ, n kɔ̃kũliɔ pɛ́lɛa gbãa lɔo, a zwãa dɔao. Bee gbɛa ɔ̃ wa zĩ̀ ài zɔ̃ɔ biilɛkɔ̃ɛ, baa ɛɛɔ pɔ́ sɛ́lɛ maamaa.
Gbɛ̃́ pɔ́ kú wee a mɛ álɛ gyãkɛo, wɛ̃́lɛpideɔ duuna kɛ̃̀má.
Bui ń buio à sɔ̃ kãi à yãma, bùsu píi gbɛ̃́ɔ à swã́kpa, dṹnia ń gbɛ̃́ pɔ́ kú a guuɔ à yãma, tɔɔlɛ ń pɔ́ pɔ́ bɔ̀lɛwàɔ píi.
Asa Dii pɔ pà bui píizi, à fɛ̃̀ ń ń zĩgɔ̃ɔ. A ń dɛdɛ, i ń míɔnzɔ̃.
Wa gbɛ̃́ pɔ́ wà ń dɛdɛɔ kɔ́lɛ, gbɛ̀sĩsĩɔ ń au mi, an gɛɔ gĩdɔ.
Saanaɔ yɔ musu píi, luabɛ a koo lán pɛwa, musupɔɔ wolo lán vɛ̃ɛlaɔwa, aa kwɛ lán kaadɔɛnlaɔwa.
Dii fɛ̃nda gà ń auo musu. Gwa! Àlɛ su Ɛdɔũwa yã́kpalɛkɛi, àlɛ mɔ́ pilai gbɛ̃́ pɔ́ àlɛ ń míɔnzɔ̃piɔwa.
Dii fɛ̃nda tã̀ ń ble ń são auo, sãsa gòle nísi ìwà, asa Dii sa'oa vĩ Bɔzɛla, aà pɔ́ kòlokpakpaa dasi Ɛdɔũ.
An zùsɛ̃lɛɔ ń ń zuswanaɔ kwɛ́ńnɔ sãnu ń ń gbãadeɔ píi, an bùsu i ga ń auo, nísi i i ń tɔɔlɛwa.
Asa Dii tɔsimagɔɔɛ, aà ĩadama wɛ̃̀ɛ yã́sia ń Siɔnao yã́i.
Ɛdɔũ swaɔ li kɔtaa ũ, a bùsuti a li ĩatɛ̃gbɔ̃ ũ, an bùsu i gɔ̃ lán kɔtaa tɛ́wa.
Aɔ gaa vĩo fãanɛ ń gwãasĩnao, a súɛlɛ aɔ dɔ gɔɔpiiɛ. Wɛ̃ ń wɛ̃o aɔ da wáiwaiɛ, gbɛ̃e a a baa vĩ lɔo.
Gáuɔ ń kpɔbɔ'ilɛnaɔ kɛ ń kúkĩi ũ, koohũhũnaɔ ń gbagbaaɔ sakpɛda we. Dii a guyɔ̃bɔ poowà, i gɔ̃ da pã, a gwa ń gĩsusugwabao, i gɔ̃ gii.
Kía buiɔ ku wà ń kpá kpalau lɔo, an dɔaanaɔ gɛ̃lɛ míɔ.
Kàelɛɔ ń lɛaaɔ kúlɛ ń kpɛ́ gbãaɔwa, lɛsikao ń gàagaao a da ń zɛgikĩiɔla. Aɔ dɛ gbɛ̃gbonaɔ tòo ũ, kooɔ bɛ ũ.
Àwalɛwanaɔ ń maiɔ kpaaũ we, tã́aɔ fɔkpakpakɔ̃wa, babayɔ̃ɛɔ zɔ̃lɛkĩi eu, aaɔ kálɛu.
Bãso a sakpɛ da we à gbedau, a nɛpipi, i ń kãaa a zíɛ. Yãamusuɔ kɔ̃ nɔnɔaau, sa ìɔ tɛ a nai.
À wɛɛlɛ Dii taala guu, à a kyokɛ, an kee a kɛ̃́são, a dae a kua a sawao, asa aà lɛ́ mɛ́ ò, aà Nisĩna mɛ́ a ń kãaa.
Ɔ̃mɛ ń baa kpàmá, à ɔdɔ̀ ń baadeɛ a kúkĩiwa. A gɔ̃ ń pɔ́ ũ gɔɔpii, aaɔ ka a guu wɛ̃ ń wɛ̃o.
Gbáa ń gugiio a pɔnakɛ, guwaiwai a yáalɔ, kpaa a bɔlɛu.
A vukɛ ń pɔna zɔ̃ɔo, a gulakɛ. Libã gawi a gɔ̃ɛ̀, Kaamɛli ń Salɔnao maa a pisiwà, wi Dii wá Lua gawi ń a zɔ̃ɔkɛo e.
À á gã̀sĩ pɔ́ gɔ̃̀ dɔáziɔ zu, à á gbá pɔ́ gɔ̃̀ tèeeɔ sɛ́.
À o gbɛ̃́ pɔ́ an kã́ gàɔnɛ: À sɔ̃dilɛ, ásu to vĩa á kũo. À gwa! Á Lua lɛ́ mɔ́ tɔsiiɛ́, àlɛ mɔ́ fĩaboinɛ́, i á suaba.
Vĩ̀aɔ wɛ́ a kɛ̃́, swãdoɔ swã́ a wɛ̃,
ɛɛɔ vĩvĩ lán banawa, lɛ́nanaalɛadeɔ gulakɛ, asa gbáa a pũna ń ío, gugii a li swa ũ.
Tɔɔlɛ wãa a li íkalɛkĩi ũ, gugii a gɔ̃ nibɔna ũ. Gbɛ̃gbonaɔ kálɛkĩi a vɔ̃́ ń wáao ń swamɔeo bɔlɛ.
Wa zɛda bɔ we, wa mɛ zɛ́piɛ zɛ́ pɔ́ a kua adoa. Gbã̀lɛnaɔ sɛo, sɔũ a bɛbɛ kpa a ãao, zɛ́pi aɔ dɛ a sɛnaɔ pɔ́ ũɛ ńtɛ̃ɛ.
Nɔ̀ɔmusu aɔ ku weo, wàie a sɔ̃io, wa wɛsi wàilɛ weo. Gbɛ̃́ pɔ́ Lua ń suabàɔ mɛ́ aaɔ bɛ we,
gbɛ̃́ pɔ́ Dii ń bópiɔ ɛa su, aa gɛ̃ Siɔna ń kúkuakɛao, pɔna láasai kú ń musu, pɔna ń yaalɔo gɛ̃ńzi, pɔsia ń wɛ̃nao gɛ̃zɛa.
Kí Ezekia kpalablea wɛ̃̀ gɛ̃o mɛ̀ndosaide guu Asiliɔ kí Sɛnakelibu mɔ̀ lɛ̀lɛ Yuda wɛ̃́lɛ bĩ́ideɔwa, a sì píi.
Ɔ̃ à a zĩgɔ̃ɔ gbɛ̃zɔ̃ɔ zĩ̀, à bɔ̀ Lakisi à gɛ̀ Yelusalɛũ kí Ezekia lè ń zĩgɔ̃ɔ dasidasi. À zɛ̀ íkalɛkĩi pɔ́ kú musu saɛ, pɔpinaɔ bua zɛ́u.
Kibɛ ziia Ilikia nɛ́ Ɛliakiũ ń aà lakɛ̃na Sɛbenao ń aà kpàwakɛna Asafa nɛ́ Yoao bɔ̀ gɛ̀ aà kĩ́i.
Ɔ̃ gbɛ̃zɔ̃ɔpi ònɛ́: À gɛ o Ezekiaɛ, Asiliɔ kía zɔ̃ɔ mɛ́ lɛ́ aà la, bɔ́ àlɛ a náaikɛ màai?
À mɛ̀ á zĩgbasɛlɛa dɔ̃ mɛ́ á gbãa. Yãpã giiɛ. Dé àlɛ a náaikɛ, ɔ̃ àlɛ bɔ aà yã́ kpɛi?
Egipiɔ kía pɔ́ àlɛ a náaikɛ gwa. A dɛ lán feelipan wíwiawaɛ. Gbɛ̃́ pɔ́ gbãa'èwà, ì aà zɔ̃ a ɔuɛ.
Tó á òmɛɛ Dii á Lua náai álɛ kɛ, aà gulɛsĩɔ ń aà gbagbakĩiɔ Ezekia gbòoo lò? A ò Yelusalɛũdeɔ ń Yudaɔnɛ píi aa mɔ kúlɛ gbagbakĩi aɛ Yelusalɛũ la.
Aà lɛdoũkɛ ń ma dii Asiliɔ kíao, mí aà gba sɔ̃́ mɛ̀n ɔ̀aa kwi, tó a gbɛ̃́ vĩ aa diɛ̀ kpɛ.
Lá àlɛ Egipi zĩkasɔ̃goɔ ń sɔ̃deɔ náaikɛ, kpelewa a fɔ̃ zɛzɔ̃ baa ma dii zĩgɔ̃ gãli pɔ́ kɛ̃̀sãńziɔ doɛi?
Àlɛ e ma dii mɔ̀ lɛ́lɛi guɛ beewa à a dúuzɔ̃ Dii lɛ́ sai yã̀? Dii mɛ́ òɛ̀ aà lɛ́lɛ bùsuɛ beewa, i a dúuzɔ̃.
Ɔ̃ Ɛliakiũ ń Sɛbenao ń Yoao ò zĩgɔ̃ɔ gbɛ̃zɔ̃ɔpiɛ: Yã'o wápiɔ n zɔ̀blenaɔnɛ ń Sili yã́o, asa wi maɛ. Ńsu yã'owɛ̃ɛ ń Ɛbɛlu yã́o, kɛ́ gbɛ̃́ pɔ́ kú bĩ́iwaɔ mao.
Gbɛ̃zɔ̃ɔpi wèmá à mɛ̀: Ma dii i ma zĩ mà yã́pi òɛ́ ń á diio átɛ̃ɛo, ń gbɛ̃́ pɔ́ zɔ̃lɛa bĩ́iwaɔnɛɛ lɔ, asa aa ńzĩa bĩ́ikpɛ pɔ́ aa kɛ̀ ble, aa ńzĩa osoo mi lááwaɛ.
Ɔ̃ gbɛ̃zɔ̃ɔpi fɛ̀lɛ pũ̀na ń Ɛbɛlu yã́o à mɛ̀: À Asiliɔ kía zɔ̃ɔ yãma!
Kípi mɛ̀ ásu to Ezekia á sã́são, asa a fɔ̃ á bɔ a ɔzĩo.
Ezekia mɛ̀ Dii a á bɔ, a á wɛ̃́lɛɛ bee kpa Asiliɔ kíawao. Ásu Ezekiapi yãma à Dii náaikɛ yã́pi musuo.
Ásu Ezekia yãmao. Asiliɔ kía mɛ̀ à lɛdoũkɛanɔ, à mikpawa, á baade i azĩa vɛ̃ɛbɛ ń azĩa kaadɔɛmbɛo ble, i azĩa bia'i mi,
e àɔ mɔ́ á sɛ́lɛi à táánɔ bùsu pãle pɔ́ dɛ lá á pɔ́wau. Pɔ́wɛna ń vɛ̃ɛ nao pàlawà, pɛ̃ɛ ń vɛ̃ɛbuo diuɛ.
Ezekia mɛ̀ Dii a á bɔ. Ásu weio, ásu to à á sã́são. Buipãleɔ tã́ae è gì Asiliɔ kíaɛ aà ń bùsu símáe?
Amata ń Aapadaɛo tã́aɔ gɛ̀ máɛ? Sefavaiũ tã́aɔ gɛ̀ má ni? Samali tã́aɔ è gìɛ̀ ń ń wɛ̃́lɛoe?
Bùsu beeɔ píi, an kpele tã́a mɛ́ fɔ̃̀ gìɛ̀ ń a bùsuoi? Kpelewa Dii a fɔ̃ giɛ̀ ń Yelusalɛũoi?
Gbɛ̃́ɔ nílɛ kílikili, aai yãwewào, asa an kía ònɛ́ aasu yã́zãsiwàoɛ.
Ɔ̃ kibɛ ziia Ilikia nɛ́ Ɛliakiũ ń aà lakɛ̃na Sɛbenao ń Asafa nɛ́ Yoa aà kpàwakɛnao ɛ̀a sù Ezekiapiwa ń ń pɔkasaɔ kɛ̃́kɛ̃a, aa zĩgɔ̃ɔ gbɛ̃zɔ̃ɔ yã́ dàu aa sìuɛ̀.
Kɛ́ kí Ezekia yã́pi mà, à a ula ga kɛ̃̀ à zwã̀nkasa kàkaala, ɔ̃ à gɛ̀ Dii ua.
À a bɛ ziia Ɛliakiũ ń a lakɛ̃na Sɛbenao ń sa'onkiaɔ zĩ̀ ãnabi Isaia, Amɔzu nɛ́wa, zwã̀nkasaɔ kákaańla.
Aa òɛ̀: Ezekia mɛ̀ yã́ gì gbãɛ, wà wá dá taasiu, wà wá lele, wà widàdawá. Wa gɔ̃ lán nɔɛ pɔ́ a nɛ́ kà bɔa mɛ́ yɛ̃̀ɛɛ ku a fɔ̃ iowa.
Asiliɔ kía a zĩgɔ̃ɔ gbɛ̃zɔ̃ɔ zĩ̀, à mɔ̀ Lua bɛ̃́ɛ láanikɛ̀. Dii n Lua yã́pi mà, a aà lele yã́pi oa yã́ia, wá dɔ̃o. Wabikɛwà wá gbɛ̃́ kɔ̃na pɔ́ wa gɔ̃ɔnɛ.
Kɛ́ kí Ezekia zĩnapiɔ gɛ̀ Isaia lè màa,
a ònɛ́: À gɛ o á diiɛ, Dii mɛ̀ asu to vĩa a kũ Asiliɔ kía ìwaɔ dɔ́ɛaanɔ yã́ pɔ́ a màpi yã́io.
À ma! Tó Asiliɔ kía baoe mà, Dii a to làasoo gɛ̃aàgu, i ta a bùsuu. Dii i to wà aà dɛ ń fɛ̃ndao we.
Kɛ́ zĩgɔ̃ɔ gbɛ̃zɔ̃ɔ mà Asiliɔ kía fɛ̀lɛ Lakisi, à ɛ̀a tà à aà lè, àlɛ zĩka ń Libenadeɔ.
Asiliɔ kía mà Etiopiɔ kí Tilaka lɛ́ mɔ́ zĩkaianɔ, ɔ̃ à ɛ̀a zĩnaɔ gbàɛ Ezekiawa à mɛ̀:
À o Yudaɔ kí Ezekiaɛ, dii pɔ́ àlɛ a náaikɛ à gbàsa mɛ̀ á Yelusalɛũ namɛɛ ma ɔzĩo, asu to aà a sã́são.
I ma lá Asili kíaɔ kɛ̀ bùsuɔnɛ à ń kɛ́ kɛ́lɛkɛlɛ píio lé? A mɛ́ a bɔ adoa?
Bui pɔ́ ma deziɔ kàalɛɔ, Gozã ń Halanao ń Lɛzɛfio ń Edɛni pɔ́ kú Telasaaɔ, an tã́aɔ ń bɔ́e?
Amata kía kú mái? Aapadaɛ kía kú máɛ? Sefavaiũ ge Ena ge Iva kíaɔ ku mái?
Zĩnapiɔ lá kpà Ezekiawa. Kɛ́ à a kyokɛ̀, à gɛ̀ Dii kpɛ́u, a pòo aà aɛ,
à wabikɛ̀wà à mɛ̀:
Dii Zĩgɔ̃de Isailiɔ Lua pɔ́ kú malaika gã̀sĩadeɔ zãnguo, ḿmɛ ń Lua ũ bùsu pɔ́ kú dṹnia guu píiɛ. Ḿmɛ n musu kɛ̀ ń tɔɔlɛo.
Swã́kpa ǹ yãma, Dii. Wɛ́sɛ ǹ gugwa, Dii. Dɔ́ɛa ń Lua bɛ̃́ɛo lɛ́kpãsã pɔ́ Sɛnakelibu kɛ̀ ma fá!
Sĩanaɛ Dii, Asili kíaɔ buipiɔ kàalɛ píi, an bùsuɔ gɔ̃̀ bɛzia ũ.
Aa ń diiɔ kàtɛu aa ń kpasa, asa aa dɛ Lua ũo, pɔ́ pɔ́ gbɛ̃nazĩna kɛ̀ ń lío ń gbɛoɔnɛ.
Dii wá Lua, wá bɔ aà ɔzĩ, bui pɔ́ kú dṹnia guu píi iɔ dɔ̃ kɛ́ n Dii, ḿmɛ ń Lua ũ ndo.
Ɔ̃ Amɔzu nɛ́ Isaia lɛ́kpãsãkɛ̀ Ezekiaɛ à mɛ̀: Dii Isailiɔ Lua mɛ̀ a wabi pɔ́ ń kɛ̀ Asiliɔ kí Sɛnakelibu yã́ musu mà,
à àsiɛ bee ò aà musu: Siɔna wɛ̃́lɛ lɛ́ sakangu, àlɛ n láanikɛ n kpɛ. Gbɛ̃e i zĩble Yelusalɛũpiwa yãao, ɔ̃ àlɛ a mi dada a gã̀u.
Dé n dɔɛwà ń sɔ̃̀sɔ̃i? Dé n kãaɛ̀ n n mi dàɛ̀ íai? Isailiɔ Lua pɔ́ a kua adoa ń kɛ̀ɛ.
Ń dà n ìwaɔnɛ aa Dii sɔ̃̀sɔ̃, n mɛ̀ n dɛdɛ sĩ̀sĩɔ musu ń n zĩkasɔ̃go dasiɔ e Libã bùsu gbɛ̀sĩsĩ misonau. N sɛdɛ lí gbã̀aɔ zɔ̃̀zɔ̃, n pɛ̃li zɔ̃ɔɔ kwɛ̀, n ka a lɛ́wa musu e a likpɛ sisiu.
N lɔ̀ɔ yɔ̃̀ buipãleɔ bùsuu, n a imì, n kɛ̀sɛ Egipi swaɔ í bà.
Kɛ́ ma Dii má dìlɛ màa za zi, ni mao lé? Ma zɛò à gɛ̃̀gɛ̃, ɔ̃ má tò à kɛ̀. Má tò n ń wɛ̃́lɛ bĩ́ideɔ kwɛ̀ wìliũ, aa gɔ̃̀ daaĩa.
Wɛ̃́lɛpideɔ gbãa kɛ̃̀sã, aa gɔ̃̀ suuu, wí ń kṹ. Aa dɛ lán sɛ̃saowa, lán sɛ̃la bɔlɔwa, lán sɛ̃ pɔ́ bɔ̀lɛ kpɛ́wa à gàga gɔ̃̀ɔwa.
Má n kúkĩi dɔ̃, má n gɛa ń n suao dɔ̃, má n pɔpaamazi dɔ̃.
N pɔ pàmazi, n kàamai pɔ́ ń vĩ yã́ gɛ̃̀ ma swã́u. Má bakanɛ n níu, má ã̀asĩna kanɛ n lɛ́uɛ, má tó ǹ ɛa tá ń zɛ́ pɔ́ n mɔòo.
Ezekia, yã́ɛ beeɔ dɛnɛ seela ũ. Á pɔzã blɛ ble wɛ̃a, zii lɔ í ble we. Zii kee sa à pɔ́tɔ̃ í pɔkɛkɛ, à vɛ̃ɛli pɛ́pɛ í a bɛ ble.
Yuda kɔ̃na pɔ́ bɔ̀ɔ zĩ́na a ɛa pɛ́lɛ tíu, an nɛ́ iɔ kpa musu.
Asa gbɛ̃́ kɔ̃naɔ bɔ Yelusalɛũ, Siɔna gbɛ̀sĩsĩdepiɔ gɔ̃. Ma Dii Zĩgɔ̃de ma ãia mɛ́ a bee kɛ.
Ayãmɛto ma yã́ɛ bee ò Asiliɔ kía musu: A gɛ̃ wɛ̃́lɛɛ beeuo, a kazuuo, a a sɛ̀ngbao dɔɛ̀o, a koezɔ̃i à gbà lɛsĩ daio.
A ɛa tá ń zɛ́ pɔ́ à mɔ̀ooɛ, a gɛ̃ wɛ̃́lɛpiuo. Ma Dii mámɛ má ò.
Má gí ń wɛ̃́lɛpio, má a suaba mazĩa yã́i ń ma zɔ̀blena Davidi yã́io.
Ɔ̃ Dii Malaika bɔ̀ gɛ̀ Asiliɔ bòou, à gbɛ̃́ɔ dɛ̀dɛ ɔ̀aasɔsɔo lɛɛ ɔ̀aa do gɛ̃osai (185.000). Kɛ́ aa fɛ̀lɛ kɔɔ, aa gɛɔ e kálɛa gupiiu.
Ɔ̃ Asiliɔ kí Sɛnakelibu fɛ̀lɛ a bòopiu, à ɛ̀a tà Niniva, a ku we.
Gɔɔ pɔ́ a kúlɛa a tã́a Nisoki kpɛ́u, aà nɛ́ɔ Adamɛlɛki ń Salɛzɛɛo aà dɛ̀ ń fɛ̃ndao, ɔ̃ aa bàasi tà Alalata bùsuu. Ɔ̃ aà nɛ́ Esaadɔ̃ zɔ̃̀lɛ aà gbɛu.
Bee gbɛa Ezekia gyãkɛ̀ à kà gaa, ɔ̃ ãnabi Isaia Amɔzu nɛ́ gɛ̀ aà lè, a òɛ̀: Dii mɛ̀ lɛdilɛ n gbɛ̃́ɔnɛ, asa ńlɛ mɔ́ gaiɛ, ńyɔ̃ fɛlɛ lɔo.
Ɔ̃ Ezekia aɛdɔ̀ gĩwa, à wabikɛ̀ Diiwa
à mɛ̀: Dii, n yã́ na! Lá má n yã́ kũa ń náaio, mɛ́ ma yã́ pɔ́ ń yei kɛ̀ ń nɔ̀sɛmɛndoo, to à dɔngu. Ɔ̃ à wɛ̃na ɔ́ɔlɔ̀.
Ɔ̃ Dii yã'ò Isaiaɛ à mɛ̀:
Gɛ ǹ o Ezekiaɛ, ma Dii aà dezi Davidi Lua ma mɛ̀, ma aà wabikɛa mà ma aà wɛ́'i è, ma aà gɔɔ kã̀fĩɛ̀ wɛ̃̀ gɛ̃o.
Má aà si Asiliɔ kíawa ń wɛ̃́lɛɛ beeo, má gí ń wɛ̃́lɛpioɛ.
Seela pɔ́ Dii a kɛnɛ lɛ́ pɔ́ á gbɛ̃̀nɛ yã́ musun kɛ:
Uena pɔ́ ĩatɛ̃ lɛ́ suò Aaza gbápɛpɛkĩiɔ gwa. A to uena pɔ́ lɛ́ pilawà ɛa dɛdɛwà mɛ̀n kwi. Ɔ̃ ĩatɛ̃ ɛ̀a dɛ̀dɛ gbápɛkĩi mɛ̀n kwi pɔ́ à pìlawà yãawa.
Lɛ pɔ́ Yudaɔ kí Ezekia dà a gbã́gbãa ń a gyão gbɛan kɛ:
Ma mɛ̀, gɔɔ pɔ́ ma ka kã́maboa ɔ̃ ma kãikũ̀ ń ɛlɛoa? Lua a ma wɛ̃̀ kĩnina pɔ́ gɔ̃̀mɛɛ sia yã̀?
Ɔ̃ ma mɛ̀ má Dii e dṹniau lɔo, má wɛsi gbɛ̃nazĩnalɛ lɔo, máɔ kú ń gbɛ̃́ pɔ́ kú tɔɔlɛɔ lɔo.
Lua lɛ́ ma bɔ sɔu, àlɛ sɔpi sia, lá dã́dãkɛna ì a kpɛ́ wolowa. Àlɛ ma wɛ̃ni bãmba, lá zwã̀atãna ì pɔ́lɛ bɔ àsauwa. Fãanɛ ń gwãasĩnao àlɛ ma midɛɛ.
Ma a nɔ̀sɛ suumpà e gu gɛ̀ dɔ̀ò, ń beeo à ma wá wì lán nɔ̀ɔmusu wáwiawa. Fãanɛ ń gwãasĩnao àlɛ ma midɛɛ.
Ma wiitɛ̃na lɛ̀ lán luakibãnawa, ma ɔ́ɔlɔ̀ lán felentuukɛnawa. Ma wɛ́ dɔnzi musu e ma wɛ́ wò, málɛ taasikɛ, Dii, zɛmanɔ.
Má o kpelewaɛ? Bɔ́ yã́ má fɔ̃ oɛ̀, kɛ́ ɔ̃mɛ mɔ̀ò nɔɔ! Máɔ bɛ busɛbusɛ e ma wɛ̃ni lɛ́uɛ ma pɔsia yã́i.
Dii, ni to wàɔ ku, ma nisĩna aɔ aafia n yã́i, ńyɔ̃ ma gbã́gbã, míɔ ku.
Ma kã́fĩa yã́i pɔsia bee ma lei, ń tò ma gɔ̃sɔ̃kũ̀ n yeamazi yã́i, n ma duuna zù n kpɛ píi.
Asa wìli n sáaukpa miauo, gɛɔ lí n táasilɛo, gbɛ̃́ pɔ́ sì ɛuɔ lí wɛdɔ n náaiio.
Gbɛ̃́ bɛ̃́ɛɔ mɛ́ ì n sáaukpa, lá málɛ kɛ gbãɛwa, maeɔ ì n náai galikɛ ń nɛ́ɔnɛ.
Dii a ma suaba, wí ɔkɛ Dii táasilɛbɔwa aà kpɛ́u e wá wɛ̃ni lɛ́u.
Isaia mɛ̀ wà kaadɔɛmbɛ lɔ wà dɔɔ aà sã́nɛwa, i gbã́gbã.
Ɔ̃ Ezekia mɛ̀: Bɔ́mɛ aɔ dɛ ma ɛa gɛa Dii kpɛ́u seela ũi? Isaia wèwà à mɛ̀:
Gɔɔ bee Baladã nɛ́ Mɛlodaki Baladã, Babɛli kía lá kpã̀sã Ezekiaɛ ń gbaɔ, kɛ́ à aà gyãkɛ gbã́gbãa bao mà yã́i.
Ezekia gbãakpà zĩnapiɔzi, à gɛ̀ńnɔ a làasiu, à a ã́nusuɔ ń vuaɔ ń pɔ́ gĩnanaɔ ń nísi maao ɔ̀lɔnɛ́. À gɛ̀ńnɔ a zĩkabɔkalɛkpɛu lɔ, à a àizɛɛɔ ɔ̀lɔnɛ́ míɔmiɔ. Pɔe ku aà bɛ ge aà bùsuu kɛ à gì ɔlɔinɛ́o.
Ɔ̃ ãnabi Isaia gɛ̀ aà lè à aà là à mɛ̀: Kpelewa gbɛ̃́piɔ ònɛi? Za má aa bɔ̀u aa mɔ̀ n kĩ́ii? Ezekia wèwà à mɛ̀: An bɔkĩi zã̀, Babɛli aa bɔ̀u.
Ɔ̃ Isaia aà là à mɛ̀: Bɔ́ aa è n bɛi? A wèwà à mɛ̀: Aa ma bɛpɔ píi èɛ. Ma àizɛɛe ku kɛ́ ma gi ɔ̀lɔinɛ́o.
Ɔ̃ Isaia òɛ̀: Yã́ pɔ́ Dii Zĩgɔ̃de ò ma.
Gɔɔ lɛ́ mɔ́ kɛ́ wa n bɛpɔ píi ń àizɛɛ pɔ́ n deziɔ tònɛ ń kũa e gbãɔ sɛ́lɛ taò Babɛli. Dii mɛ̀ a kee a gɔ̃o.
Wa nɛ́ pɔ́ ńyɔ̃ ń ieɔ sɛ́lɛ táńnɔ, aai gɔ̃ Babɛli kibɛ zĩkɛnaɔ ũ.
Ezekia òɛ̀: Dii yã́ pɔ́ ń òmɛɛ maa. Asa a dìlɛ áɔ aafia niɛ guu e a wɛ̃ni lɛ́uɛ.
Á Lua mɛ̀: À ma gbɛ̃́ɔ nɔ̀sɛ níninɛ́, à ń nɔ̀sɛ níninɛ́.
À yã́ nana o Yelusalɛũdeɔnɛ, à onɛ́ an zɔzĩ làa, an tàae wì ń musu kɔ̀, aa ń duuna fĩabò Diiɛ lɛɛ pla.
Kpàwakɛna lɔɔ ma dɔ, àlɛ mɛ: À zɛkɛkɛ Diiɛ gbáau, à zɛda poo wá Luaɛ sɛ̃u.
Guzulɛ píi a tata, gbɛ̀ lɛsĩɔ ń sĩ̀sĩɔ daaĩ píi, gutoũtoũɔ kpaaĩ, gusĩsĩdeɔ gɔ̃ gusalalaɔ ũ.
Dii gawi a bɔ, gbɛ̃́pii a wɛsiɛ sãnusãnu. Dii lɛ́ mɛ́ ò.
Ma lɔɔ mà dɔ à mɛ̀: Kpàwakɛ! Ma mɛ̀: Mà kpàwakɛ mà o kpelewai? À mɛ̀: Gbɛ̃nazĩna píi dɛ lán sɛ̃waɛ, an kɛfɛnkɛ dɛ lán sɛ̃vuwaɛ.
Sɛ̃ ì gaga, a vú ì kwɛ́, kɛ́ Dii ì ĩ́anapɛwà yã́i. Gbɛ̃nazĩnaɔ dɛ lán sɛ̃wa sĩanaɛ.
Sɛ̃ ì gaga, a vú ì kwɛ́, wá Lua sɔ̃, aà yã́ ìɔ ku gɔɔpiiɛ.
Siɔna baonakpana, dɛdɛ gbɛ̀sĩsĩ lɛsĩwa, lɛda ía. Yelusalɛũ baonakpana, yã'o gbã́ugbãu vĩasai, o Yuda wɛ̃́lɛdeɔnɛ: Á Lua kɛ!
À gwa! Dii Lua lɛ́ mɔ́ ń ikoo, àlɛ mɔ́ kiblei ń gã̀sa gbãao. À gwa! A a asea kũa, a a zĩ ài kpán'aɛkɛ.
Ì a pɔ́ɔ dã lán sãdãnawa, ì a sãnɛɔ sɔlɔ a ɔu, ì ń kpá a kùɛ, ì a nɛadeɔ tàlakpa.
Démɛ ísia í yɔ̃̀ a ɔ guui? Démɛ luabɛ yɔ̃̀ ń ɔtãoi? Démɛ dṹnia bùsuti kà zaau píii? Démɛ gbɛ̀sĩsĩɔ dì kiloowai? Démɛ sĩ̀sĩɔ gbia yɔ̃̀i?
Démɛ Dii làasoo dɔ̃i? Démɛ yãdàɛ̀ à lɛdàwài?
Dé Dii yãkpàlɛ aà gɛ̃zĩ aà lɛdawai? Démɛ aà dà zɛ́ súsuwai? Démɛ dɔ̃a kã̀fĩɛ̀i? Démɛ ɔ̃nɔ dàɛ̀i?
Bui píi dɛɛ̀ lán itona pɔ́ tɔ̃̀ soo guuwaɛ, lán luutɛ̃ pɔ́ kpá kiloowawa, ísia gũgũnaɔ gbia dɛɛ̀ lán gbɛ́tiwaɛ.
Libã likpɛ i ka Dii gbagbayaa ũo, a nɔ̀bɔɔ i ka wà sa'oowào.
Bui píi dɛɛ̀ yãfũnnɔɛ, àlɛ ń gwa fooonnɔɛ, aa dɛɛ̀ pɔe ũo.
Dé á Lua lɛɛũòi? Bɔ́ á mɛ a muaaòi?
Tã́a sɔ̃, ɔzĩkɛna mɛ́ ì pí, ɔ̃ sia ì vua í lɛ́wà, ì ã́nusu yàbaa kɛ daɛ̀.
Gbɛ̃́ pɔ́ a ɔ lɛ́ a kpɛ leo ì lí pɔ́ lí vlão sɛ́, ɔ̃ ì li'ãn gɔ̃ide wɛɛlɛ aà tã́a pɛ́lɛɛ, kɛ́ asu lɛ́lɛo.
Á dɔ̃o lé? I mao lé? Wi oɛ́ za asĩnizĩo lé? I dṹniakalɛgɔɔ yãmao lé?
A zɔ̃lɛa bàlumaa dṹnia musu, a gbɛ̃́ɔ dɛɛ̀ lán kwaɔwaɛ. Ì musu poo lán zwã̀akpɛwa a bɛ ũ.
Ì to kpalablenaɔ gɔ̃ fooonnɔ, ì dṹnia dɔaanaɔ sɔaa aa gɔ̃ kpɛɛ.
Wà ń dílɛn lò, wà ń kpán lò, an zĩ́na gɛ̃̀ tíun lò, tó à ĩ́anapɛ̀má, aaì giigagaɛ, zàa i ń sɛ́ lán sɛ̃̀ keleɔwa.
Lua pɔ́ a kua adoa mɛ̀: Dé á ma lɛɛũòi? Dé álɛ e wá sáai?
À wɛ́sɛ musu gwa. Démɛ pɔ beeɔ kɛ̀i? Démɛ ì to aa bilɛ ń dasilɛu à ń baade sísi a tɔ́wai? Aà iko zɔ̃ɔ ń aà gbãa pãsĩo mɛ́ tò a keeli kɛ̃́são.
Yakɔbu buiɔ, bɔ́yãi i mɛ Dii á zɛ́ dɔ̃o ni? Isailiɔ, àkɛa álɛ o á Lua á yã́ fãn vĩo ni?
Á dɔ̃o lé? I mao lé? Dii mɛ́ Lua bɛ̃́ɛ ũ, dṹnialɛdana ũ. Ìli kpasao, ìli fuo, mɛ́ wa fɔ̃ aà ɔ̃nɔ lɛ́ dɔ̃o.
Ì gbãa kã́fĩ gbɛ̃́ pɔ́ kpàsaɔnɛ, ì gbɛ̃́ pɔ́ gɔ̃̀ dɔ̀lɔlɔɔ gba yɛ̃̀ɛɛ.
Ɛ̀waasoɔ ì kpasa aa fu, gbɛ̃́ gbãaɔ ì gɛ̃mbɔlɛ aa lɛ́lɛ,
gbɛ̃́ pɔ́ an wɛ́ dɔ Diiziɔ sɔ̃, an gbãa ìɔ dɛdɛɛ. Aa fɛlɛ ń gbãao lán kúuwa, aa bàalɛ aa kpasao, aa táa'o aa fuo.
Ísiabaadeɔ, à kɛ ma aɛ kílikili, bui píi, à tó á gbãa àɔ kã́fĩ. À sɔ̃mazi à yã'o, wà kɔ̃ kãaa wà yã́gɔ̃gɔ̃.
Démɛ gukpɛ gbɛ̃́pi vù iu, gu pɔ́ ì gɛ́u píi ì zĩblei? Démɛ ì buiɔ naɛ̀ a ɔzĩ, ì to aàɔ gbãable ń kíaɔwai? Ì ń kɛ kɛ́lɛkɛlɛ ń a fɛ̃ndao, ì ń fãaa ń a kaɔ lán ĩ́ana sɛ̃pisa sɛ́lɛawa.
Ì ń yá à ń kpá, ì gɛ́ aɛ aafia ń zɛ́ pɔ́ aà kɛ̀sɛ i pɛ́lɛu yãaoo.
Démɛ bee kɛ̀i? Démɛ mɔ̀òi? Démɛ tò buiɔ ìɔ tɛtɛ kɔ̃ kpɛ za asĩnizĩi? Ma Dii, mámɛ má Dɔaana ń Gɔ̃zãnao ũ.
Ísiabaadeɔ è, vĩa ń kṹ, aalɛ sɔ̃i, tɔɔlɛlɛdeɔ lɛ́ mɔ́ ń lualuao.
Aalɛ dɔkɔ̃lɛ, baade lɛ́ o a gbɛ̃́ɛ aà zɛ gbãa.
An sia ì mɔ̀kasana gba sɔ̃, gbɛ̃́ pɔ́ lɛ́ mɔ gaɛ ń masanao ì o gbɛ̃́ pɔ́ lɛ́ mɔlɛ éewaɛ: N tã́a pɛɛpɛɛapi kɛ̀ maa, ɔ̃ aaì pá ń kusao gíũgiũ, kɛ́ asu lɛ́lɛo yã́i.
Ápiɔ sɔ̃ Isaili ma zɔ̀blenaɔ, á Yakɔbu bui pɔ́ ma á sɛ́ɔ, ápiɔ ma gbɛ̃na Ablahaũ buiɔ,
ma á naaa za tɔɔlɛ lɛ́wa, ma á sisi za dṹnia gola síiɔ̃wa, má òɛ́ ma zɔ̀blenaɔn á ũ, ma á sɛ́ mɛ́ mi á vũaao.
Ásu to vĩa á kũo, asa má kúánɔ, ásu bílikɛo, asa á Luan ma ũ. Má á gba gbãa, ao, má dɔálɛ, ao, má á kṹ ń ma ɔplaa zĩ̀blenao.
Wí a gbɛ̃́ pɔ́ fɛ̃̀áziɔ kṹ, á ibɛɛpiɔ gɛɛ a gɔ̃ kpá ń wɛ́i, aa gɔ̃ pɔe ũo, aa midɛ.
Á á wɛ̀lɛpiɔ wɛɛlɛ kuamá, gbɛ̃́ pɔ́ zĩkàánɔpiɔ gɔ̃ fooonnɔ.
Asa mámɛmaa Dii á Lua, ma á kṹ á ɔplaawa má òɛ́, ásu to vĩa á kũo, má dɔálɛ.
Á Yakɔbu bui kɔ̀ɔtɛ̃ɔ, ásu to vĩa á kũo, á Isaili pɔ́ gbɛ̃e lɛ́ á gwaoɔ, má dɔálɛ. Ma Dii Isailiɔ Lua pɔ́ ma kua adoa, mapi á Bona mámɛ má ò.
Gwa! Má á kɛ gbáalakɛbɔ dafu swaa sɔ̃́nɛde ũ, á gbɛ̀sĩsĩɔ gbáala kɛ à ń tibo, á sĩ̀sĩɔ dɛ̃ɔnzɔ̃ à ń kɛ búlɛbulɛ.
Á ń fã́, ĩ́ana i ń sɛ́lɛ, zàa'ĩana i ń fã́kɔ̃wa. Á Isailiɔ, á pɔ a kɛ Diiwa na, á ĩ́anadã ń á Lua pɔ́ a kua adoao.
Á taasideɔ ń á wɛ̃nadeɔ aa kpálɛkɛ íi aa kuawa, an kòlo a gaga ń imio. Ma Dii má wemá, ma Isailiɔ Lua má pãkpańzio.
Má nibɔnaɔ bɔ sĩ̀sĩ wáiwaiɔ musu, má tó swa'iɔ bàalɛ guzulɛɔ guu, má gbáa lilɛ dã̀na ũ, tɔɔlɛ gii i gɔ̃ gu ide ũ.
Má sɛdɛ líɔ ba gbáau ń lɛpusialiɔ ń gbɛ́liɔ ń kuliɔ, má pɛ̃liɔ pɛ gugiiu ń kpɛ̃liɔ ń sɛ̃́liɔ,
kɛ́ gbɛ̃́pii e, aai a wàaipa, aai làasookɛwà aa dɔ̃ kɛ́ ma ɔ mɛ́ kɛ̀, ma Isailiɔ Lua pɔ́ ma kua adoa, mámɛ ma mɔò.
Ma Dii ma mɛ̀, à su ń á yã́o! Ma Yakɔbu buiɔ Kía ma mɛ̀, à á pɔ́ o wà ma!
À mɔ́ ń á tã́aɔ, aa yã́ pɔ́ a mɔ o. Aa yã́ pɔ́ kɛ̀ za ziɔ o, wà làasookɛwà, wíɔ a midɛa dɔ̃. Aa yã́ pɔ́ a mɔ zia o wà ma,
aa yã́ pɔ́ a kɛ gbɛzã o, wí ń dɔ̃ diiɔ ũ sĩana! Aa yãe kɛ, a maa ge a vãi, kɛ́ vĩa e wá kṹ, wí kɔ̃ gwagwa.
Gwa! Pɔ́ giaɔn ń ũ, pã sã̀ɔ ń yãkɛaɔwa. Má ye gbɛ̃́ pɔ́ zɛ̀ńnɔ gĩyãio.
Ma gugbãntoo gbɛ̃e vù iu, àlɛ mɔ́, ma aà sìsi za ĩatɛ̃ bilɛawa. Ì ɔ̃zɔ̃ gbãadeɔwa lán bɛ̀lɛbɔawa, lán oobona gĩtotoawa.
Démɛ yã́pi ò za asĩnizĩ wà e wàɔ dɔ̃i? Démɛ ò za káau kɛ́ wà e o sĩanaɛi? Á gbɛ̃e i a yã'oo, wi yãe mawáo, á gbɛ̃e i dɔaa kã̀nɛ́ ń swã́wao.
Ma dɔaa ò Siɔnadeɔnɛ, ma baonakpana zĩ̀ Yelusalɛũdeɔwa ma mɛ̀: À gwa, aalɛ mɔ́!
Ma wɛpã̀ tã́apiɔla, mi ń kee e a fɔ̃ lɛdaao. Kɛ́ ma yãgbɛ̀amá, an kee i yã́zãsiao.
Gwa! Ampii pɔ́ giaɔnɛ, pã sã̀ɔ ń yãkɛawa. Pɔ́ pɔ́ wa pìpiɔá ĩ́an giiɔnɛ.
Ma zɔ̀blena pɔ́ má kũ̀ ɔplaplan kɛ. Ma aà sɛ̀, ma pɔ kɛ̀wà na. Má a Nisĩna pisiwà, i mɔ buiɔnɛ ń yã́zɛdeo.
A wiilɛo, a palamáo, gbɛ̃e a aà zɔa ma dɔ gãaɛo.
A fee ɛkpaazɛua ɛ́o, a filia yɛ̃ɛɛna dɛo, a mɔ́ ń yã́zɛdeo sĩana.
A busao, aà kúsu a kwɛo, a to yã́zɛde zɛdɔ dṹniau, ísiabaadeɔ wɛ́ aɔ dɔ aà yãdanɛi.
Ma Dii Lua, ma musu kɛ̀ ma ɔlìu, ma tɔɔlɛ kàlɛ ń pɔ́ pɔ́ bɔ̀lɛwàɔ, ma lɛ́'ĩana kpà gbɛ̃́ pɔ́ kuwàɔwa, ma gbɛ̃́ pɔ́ bɛwàɔ gbà wɛ̃ni ma mɛ̀:
Ma Dii ma n sisi yã́zɛde yã́iɛ. Má n kũa n ɔwa, mí n dɔ̃́a. Má n kɛ ma bàakuańnɔ mi ũ, mí n dilɛ buiɔnɛ gupua ũ,
kɛ ǹ vĩ̀aɔ wɛ́ wɛ̃nɛ́, ní dakpɛunaɔ bɔ kpɛ́u, gusia gbɛ̃́ɔ sɔ̃ ń gusɔɔkɛu.
Mámɛmaa Dii, ma tɔ́n we! Má we wà ma bɛɛɛ kpa dii pãlewao, má we wà ma táasilɛ tã́aeɛo.
Gwa! Yã́ pɔ́ ma dɔaa má ò kɛ̀, yã́ dafu málɛ o sa, málɛ a baokpaɛ́ e àɔ gɛ́ bɔi.
À lɛ̀ dafu sí Diiɛ, à aà táasilɛ e tɔɔlɛ lɛ́wa, á gbɛ̃́ pɔ́ ìɔ bɛ ísiaaɔ ń pɔ́ pɔ́ kú ísia guuɔ, ísia gũgũnaɔ ń gbɛ̃́ pɔ́ kú weɔ píi.
Gbáa ń a wɛ̃́lɛdeɔ koo pũna, Kedaa bòodeɔ vĩ waɔ kɛ̃aa, Sela gbɛ̀'ɛdeɔ gulakɛ, aa pɔna wii lɛ gbɛ̀sĩsĩ musu.
Aa Dii tɔbɔ, wi aà táasilɛ ísia baa.
Dii a bɔ ń nɛgɔ̃nkɛo, aà mɛ a fɛlɛ lán zĩgɔ̃ ì kɛwa, a naɛmá ń wii gbãao, a gɔ̃sakɛ mɔ a ibɛɛɔnɛ.
Má nílɛ à gɛ̃̀gɛ̃, ma lɛ́ kpaaũa, ma azĩa kũ̀, ɔ̃ ma wii dɔ sa, málɛ we fòofoo, málɛ wea gbãa kɛ lán nɔɛ pɔ́ lɛ́ nɛ'iwa.
Má gbɛ̀sĩsĩɔ ń sĩ̀sĩɔnaɔ ɔ̃̀ɔkpa, má tó pɔ́ pɔ́ bɔ̀lɛmáɔ giigaga, má swaɔ li gugii ũ, má nibɔnaɔ wɛna.
Má dɔaa vĩ̀aɔnɛ zɛ́ guu, má zɛ́wɛwɛna pɔ́ aa dɔ̃ yãaoɔ sɛ́ńnɔ, má gusia linɛ́ gupua ũ ń aɛ, má gutoũtoũɔ daaĩnɛ́ sàlala. Má yã́ beeɔ kɛ, má pãkpańzio.
Gbɛ̃́ pɔ́ aa pɔ́ ãaɔ náai vĩ, aaì o pɔ́ kásaaɔ mɛ́ ń diiɔ ũɔ sɔ̃, aa kpɛkpa, wí a ń kṹ maamaa.
Swãdoɔ, à swã́kpa, í yãma! Vĩ̀aɔ, à wɛzu, í gu'e!
Deɔ mɛ́ vĩ̀aɔ ũi, mɛ́ i kɛ ma zɔ̀blenaɔ bàasio? Deɔ mɛ́ swãdoɔ ũ lán ma ìwa pɔ́ ma ń zĩ́ɔwai? Deɔ mɛ́ vĩ̀aɔ ũ lán gbɛ̃́ pɔ́ namanɔpiɔwai? Deɔ mɛ́ swãdoɔ ũ lán Dii zɔ̀blenaɔwai?
A yã́ɔ è dasi, kási á kũao, á swã́ wɛ̃a, kási ili yãe mao.
À kà Diigu à zɔ̃ɔkɛ ń gawio pìsi a ikoyãwa a yã́zɛde yã́i.
Ãma wà gbɛ̃́piɔ pɔ́ɔ sìmá, wà ń naaa zĩ̀zɔɔ ũ, wà ń tata ɛuɛ, ge wà ń ká kpɛ́u ḿpii. Aa gɔ̃̀ zĩ̀zɔɔ ũɛ, gbɛ̃e ku à ń bɔo. Aa gɔ̃̀ zĩ̀ ài ũɛ, gbɛ̃e ku à mɛ wà ń gbaɛo.
Á guu démɛ a swã́sɛ yã́pizii? Démɛ a laaidɔwà za gbã à mai?
Démɛ Yakɔbu buiɔ kpàmá zĩ̀zɔɔ ũi? Démɛ Isailiɔ kpàmá wà ń naaai? Dii pɔ́ wa duunakɛ̀ɛ̀ nolo? Aai we wà aà ɔtondɔkĩi gwào, aa gì aà ikoyã mai.
Ɔ̃ à pɔkũma pãsĩ bɔ̀bɔmá zĩ̀ gbãa ũ. Tɛ́ kũ̀aamá gupiiu, aai làasookɛo, zĩ ń blé, a yã́ i gɛ̃ ń nɔ̀sɛ guuo.
Tiasa ma Dii ma mɛ̀, á Yakɔbu buiɔ, mámɛ ma á kɛ́, á Isailiɔ, mámɛ ma á ikàsa. Ásu vĩakɛo, asa ma á bó, ma á sisi á tɔ́wa, a gɔ̃ ma pɔ́ ũ.
Tó a gɛ̃ íu, a daálao, tó swa lɛ́ á ble, máɔ kúánɔɛ. Tó a gɛ̃ tɛ́u, a nawáo, tó a si tɛ́vuau, a kṹwáo.
Asa mámɛmaa Dii á Lua, á Isailiɔ Lua pɔ́ ma kua adoa ũ, á Suabana ũ. Má Egipiɔ kɛɛ́ á gɛ̃ɛ ũ, má Etiopiɔ ń Sabaɔ kpá á gbɛu.
Lá á bɛɛɛ vĩmɛɛ mɛ́ á gbiamɛɛ, mɛ́ má yeázi, má gbɛ̃́ɔ kpá á gɛ̃ɛ ũ, má buipãleɔ mipãakɛánɔ.
Ásu vĩakɛo, asa máɔ kúánɔɛ, má bɔ ń á buiɔ gukpɛ oi, má á nɛ́ɔ kãaa bɛ'aɛ oi mà suńnɔ.
Má o gugbãntoo oiɛ: Mɔò! Gɛɔmidɔkĩi sɔ̃: Ńsu gí ń kpáio! Su ń ma nɛgɔ̃ɛ pɔ́ kú zã̀zãɔ, su ń ma nɛnɔɛ pɔ́ kú tɔɔlɛ lɛ́waɔ,
gbɛ̃́ pɔ́ ma tɔ́ kúmápiɔ, gbɛ̃́ pɔ́ ma ń ikàsa ma ń kɛ́ ma tɔbɔa yã́ipiɔ.
Bɔ ń vĩ̀a wɛdepiɔ ń swãdo yãmanapiɔ.
Bui píi kɔ̃ kãaa, bùsu píi gbɛ̃́ɔ kálɛa gudoũ. An démɛ yã́ bee dɔ̃ à dɔaa oi? An démɛ yãzi kã̀wɛ̃ɛ wá swã́wai? Aa bɔ ń ń seeladeɔ, aai ń yã'o, kɛ́ gbɛ̃́ɔ ma, aai mɛ sĩanaɛ!
Ma Dii ma mɛ̀, ámɛ á ma seeladeɔ ũ, ma zɔ̀blena pɔ́ má sɛ̀ɔ ũ. Ma á sɛ́ kɛ́ à ma dɔ̃, í ma náaikɛ, íɔ dɔ̃ gbɛ̃́ pɔ́ má dɛ a ũ. Tã́ae ku ma ãao, mɛ́ an kee aɔ ku ma gbɛao.
Mapi, mámɛmaa Dii, mɛ́ ma bàasio suabanae kuo.
Mámɛ ma dɔaa ma yã'ò, ma á suabà, má dàɛ́ á dɔ̃̀, i kɛ dii zĩ̀lo pɔ́ kú á guue no. Ámɛ á ma seeladeɔ ũ, kɛ́ mámɛ má Lua ũ.
Ao, má dɛ a ũ zadɔ̃ gɔɔ i daalɛo. Gbɛ̃e a fɔ̃ pɔe bɔ ma ɔuo. Tó málɛ yãkɛ, démɛ a kpamɛɛi?
Ma Dii á Suabana, á Isailiɔ Lua pɔ́ ma kua adoa, ma mɛ̀, má gbɛ̃́ɔ gbaɛ Babɛliwa á yã́i, má Kaladeɔ nɛ gɔɔ pɔ́ aalɛ bàalɛ, má ń gulakɛa lilɛ aaukɛa ũ.
Ma Dii á Lua pɔ́ ma kua adoa, á Isailiɔ Kɛna, á Kían ma ũ.
Ma Dii ma zɛbɔ̀ ísiau, ma zɛ́ dà í zɔ̃ɔpi guu,
má tò zĩkasɔ̃goɔ ń sɔ̃́ɔ sì zɛ́u ń zĩgɔ̃ɔ ń ń gbãao píi, ɔ̃ aa gɔ̃̀ kálɛa, aai fɛlɛ lɔo, aa mìdɛ lán filiadɛawa.
Ásu làasookɛ yãziɔwa lɔo, ásu yã́ pɔ́ gɛ̃̀piɔ da lɔo.
Gwa! Málɛ yã́ dafu kɛ sa. Kɛ́ yã́pi lɛ́ bɔ, i dɔ̃o lé? Málɛ zɛ́ fɔ̃́ gbáau, málɛ swaɔ bɔ gugiiu.
Sɛ̃̀a nɔ̀bɔɔ ma tɔnasi, gbɛ̃gbonaɔ ń koohũhũnaɔ, asa málɛ í kpá gbáawa, málɛ swaɔ bɔ gugiiu, kɛ́ ma gbɛ̃́ pɔ́ má sɛ̀ɔ e imi,
gbɛ̃́ pɔ́ ma ń kɛ́ mazĩa pɔ́ ũ kɛ́ aa ma táasilɛpiɔ.
Yakɔbu buiɔ, i ma sísio, Isailiɔ, i ma kĩ́i wɛɛlɛ a kpasao.
I mɔa ń sa pɔ́ wì a pɔ́ kátɛu à tɛ́kũ sãoo, i ma kpɛla ń á sa'obɔɔo. Mi pɔ́wɛn gba aso diɛ́o, mi ĩadawá ń tulaletikaamɛɛ tɛ́aoo.
I tulaleti gĩnana lumɛɛo, i á sa'obɔ nísi kpaa ma kão, ɔ̃ a á duuna aso dìmɛɛ, a ĩadàa ń á yãvãiɔ.
Mámɛmaa Dii, mi á tàaeɔ bãdɛ ma sùuu yã́i, mili tó á duuna yã́ dɔmagu lɔo.
À á yã'omɛɛ wà gwa ń kɔ̃o, à dau siu lá a á bɔwa.
Á dezi sɛ̃́ia duunakɛ̀, mɛ́ á ãnabiɔ bɔ̀ ma kpɛ.
A yã́i má a kúkĩi gbɛ̃zɔ̃ɔɔ kpɛbɔ, má Yakɔbu buiɔ kpa kaalɛi, má Isailiɔ kpa sɔ̃́sɔ̃i.
Tiasa Yakɔbu bui ma zɔ̀blenaɔ, Isaili ma yenzideɔ, à ma yãma.
Ma Dii á Dɔnlɛde pɔ́ á kɛ́ ma á ikàsa nɛasakpɛu ma mɛ̀: Yakɔbu bui ma zɔ̀blenaɔ á bui maa pɔ́ má sɛ̀ɔ, ásu to vĩa á kũo.
Asa má í pisi gu'isaiɛ, má tó í da tɔɔlɛ giia, má a Nisĩna pisi á buiɔwa, má báaada á sɔ̃kpaɛɔgu.
Aa fɛlɛ lán sɛ̃̀bɔlɔwa, aa ɔtá lán swagbalawa.
Gbɛ̃́ bee a mɛ Dii pɔ́n a ũ, gbɛ̃do a Yakɔbu tɔ́ ble, ado a kɛ̃ a ɔwa, Dii pɔ́, ado a Isaili tɔ́ sɛ́.
Ma Dii Zĩgɔ̃de Isailiɔ Kía an Bona, ma mɛ̀, mámɛ má Dɔaana ń Gɔ̃zãnao ũ, ma bàasio diie kuo.
Démɛ kàmawai? Aà lɛ́si, aà yã'o. Aà yã́ pɔ́ lɛ́ mɔ́ dau siumɛɛ káau, aà yã́ pɔ́ a su kɛ o.
Ásu to vĩa á kũo, ásu gilikɛo. Mi a kpàwakɛɛ́, á mà za káauo lé? Ámɛ á ma seeladeɔ ũ. Diie ku lɔ ma bàasie? Má gbɛsi pãle dɔ̃o.
Tã́apinaɔá pɔe no, an zĩ pɔ́ ń pɔ dɔwàɔ ài vĩo. An seelamaakɛnaɔá vĩ̀aɔnɛ, an yãdɔ̃sai a widamá.
Tó gbɛ̃́ tã́a pì a kɛ̀ dii ũ, a àikɛɛ̀o.
Wí a gbɛ̃́ pɔ́ lɛ́ zɔblenɛ́ɔ kṹ píi, asa an pinaɔá gbɛ̃nazĩnaɔnɛ. Aa kãaa ḿpii aa bɔ gupuau, mí gili gɛ̃ńgu, mí widamá sãnu.
Sia ì mɔ da tɛ́u, ì gbɛ̃gbɛ̃ ń masanao, ìpi tã́a ũ ń a gã̀sa gbãao. Ɔ̃ nɔana ì aà dɛ, aà gbãa ì busa, tó i í e mìo, aà yɛ̃̀ɛɛ ì láa.
Li'ãna ì ba yɔ̃ líwa, ì a dɔ̀ɔda ń pɔ́ ia boolodabɔo, ì a seelakɛ ń sĩsĩɔnao, ì a tɛ̃ɛkɛ ń kpásagɔ̃nao. Ì ã́ lán gbɛ̃nazĩnawa kɛfɛũkɛfɛũ, kɛ́ àɔ ku a kpɛ́u tã́a ũ.
Wì sɛdɛ lí ge giali ge gbɛ̃́nɛli zɔ̃ likpɛu ń pɔeãwa, ge pɛ̃li pɔ́ wa bà, lou tò à zɔ̃ɔkũ̀.
Lí dɛ gbɛ̃nazĩnaɔnɛ yàa ũ. Wì sɛ wà tɛ́kpakpaò, wì tɛ́kaò wà pɛ̃ɛkɛò lɔ. Ɔ̃ wì ã tã́a ũ wàɔ kúlɛɛ̀, wì aà kɛ dii ũ wà misiilɛɛ̀ lɔ.
Wì a kĩni kátɛu wà blɛkɛò, wì nɔ̀ɔ kpaò tɛ́a wà so wà kã́. Wì tɛ́kpakpaò lɔ wà mɛ: Ũhũu! Ma tɛ́ è sa, ma mɛ kɛ̀ lɔ̀ɔlɔɔ.
Ɔ̃ ì a kĩni kɛ tã́a ũ a dii ũ, ì kúlɛɛ̀, ì misiilɛɛ̀, ì wabikɛwà ì mɛ: Ma suaba, asa ma diin n ũ.
Aa ɔ̃nɔ vĩo, aali yãmao, wà ɔkùnɛ́ ń wɛ́waɛ, aalɛ gu'eo, wà ń nɔ̀sɛ lìaa, ɔ̃ aa gɔ̃̀ faasai.
Aali làasookɛo, aa ɔ̃nɔo. Kɛ́ aa a kĩni kàtɛu, aa pɛ̃ɛkɛ̀ a yɔ̃wa, aa nɔ̀ɔ kpàò tɛ́a aa sò, ɔ̃ aa tã́a kɛ̀ ń a kĩnio, aa misìilɛli pɔ́ aa zɔ̃̀ɛ, aali yã́pi wàaipao.
Aalɛ kã́wã wɛɛlɛ tawa lɛ́'iuɛ, an sɔ̃̀ mɔafilide ì ń sã́sã. Aa fɔ̃ ńzĩa misi aa mɛ, pɔ́ pɔ́ wa kũaá pɔ́ ɛgɛnaɛo.
Yakɔbu buiɔ, à to yã́ beeɔ dɔágu, asa ma zɔ̀blenaɔn á ũ, Isailiɔ. Ma á kɛ́, ma zɔ̀blenaɔn á ũ, Isailiɔ, á yã́ a sãmaguo.
Ma á tàaeɔ bãdɛ̀, aa tà lán louwa, á duuna gɛ̃̀zɛa lán suawa. À ɛa sua, asa ma á bó.
Luabɛdeɔ, à gulakɛ, asa Dii kɛ̀, zĩ́lɛdeɔ, à kúkuakɛ. Gbɛ̀sĩsĩɔ à vĩvĩ ń wiitɛ̃nao, likpɛ ń a líɔ píi, asa Dii Yakɔbu buiɔ bò, à tɔbɔ̀ Isailiɔ yã́ musu.
Ma Dii á Bona pɔ́ ma á ikàsa nɛasakpɛu, ma mɛ̀ mámɛmaa Dii, ma pɔ́pii kɛ̀, ma musu kpàlɛ mado, ma dṹnia kàlɛ ń mazĩa ɔo.
Mi ãnabi ɛgɛnaɔ seela pã́lɛ, mi to màsokɛnaɔ gɔ̃ láanipɔ ũ, mi to ɔ̃nɔnaɔ kpɛkpa, mi ń dɔ̃a liaanɛ́.
Mi a zɔ̀blenaɔ yã́ sɛ́ lɛsĩ, mi to ma ìwaɔ lɛdama zĩkɛ, má ò Yelusalɛũ zia a vu, wi ɛa Yuda wɛ̃́lɛɔ kálɛ, wi ń kpɛ́ gbooaɔ kɛkɛ.
Mi o ísiɛ aà ba, mi o swaɔnɛ aa gɔ̃ gii.
Má ò Kilusi yã́ musu, àɔ dɛ ma sãdãna ũ, kɛ́ à ma pɔeã kɛmɛɛ, i o Yelusalɛũ yã́ musu, wa ɛa kálɛ, wi ma kpɛ́ dɔ.
Ma Dii ma Kilusi kpà kpalau, ma aà kũ̀ a ɔplaawa. Má buiɔ nɛɛ̀, i ń kíaɔ asana polo ń pi, má zɛwɛ̃ɛ̀, bĩ́ibɔlɛɔ aaɔ tataaɛ̀o.
Má òɛ̀: Mámɛ má dɔaanɛ, má gbɛ̀sĩsĩɔ daaĩnɛ, má bĩ́ibɔlɛ gba pɔ́ wa pì ń mɔgotɛ̃ɔ gboo, má mɔ̀ gbã́aɔ zɔ̃ɛzɔ̃ɛ.
Má n gba gusɔɔ pɔ́ ɔdeɔ ń àizɛɛ pɔ́ ulɛaɔ, kɛ́ ǹ e dɔ̃ mámɛmaa Dii, Isailiɔ Lua pɔ́ n sisi n tɔ́wa ũ.
Ma lɛzùnzi n tɔ́wa ma zɔ̀blena Yakɔbu buiɔ yã́i, Isaili pɔ́ ma ń sɛ́ɔ yã́i. Baa kɛ́ ń ma dɔ̃o, ma tɔ́ gbia kpànɛ.
Mámɛmaa Dii, a pãle kuo, ma bàasio diie kuo. Baa kɛ́ ń ma dɔ̃o, má n gba gbãa,
kɛ́ wà e dɔ̃ za ĩatɛ̃bilɛkĩi e a gɛ̃kpɛukĩi ma bàasio gbɛ̃e kuo. Mámɛmaa Dii, a pãle kuo.
Gupua íkasanan ma ũ, gusiakũnan ma ũ, aafiakpamaden ma ũ mɛ́ yã́yiamaden ma ũ. Ma Dii mámɛ mi beeɔ kɛ píi.
Musu, mɔ̀sɛ gbaɛ, luabɛ, to lou kwɛ yã́zɛde ũ. Tɔɔlɛ, wɛ̃aa, gbɛ̃́ɔ suabaa i bɔlɛ, i zɔ̃ɔkũ ń yã́zɛdeo sãnu. Ma Dii mámɛ má dìlɛ màa.
Waiyoo gbɛ̃́ pɔ́ lɛ́ a Kɛna lɛ́wɛ, oo kaso pɔ́ kálɛ tɔɔlɛɔ don aà ũ. Gĩ ì o a tòtonaɛ: Bɔ́ ńlɛ kɛia? N pɔkɛa a onɛ ń ɔ vĩoa?
Waiyoo gbɛ̃́ pɔ́ ò a maeɛ: Bɔ́yãi n ma kai dṹniawa kɛ́wai? Waiyoo gbɛ̃́ pɔ́ ò a daɛ: Bɔ́yãi n ma ii kɛ́wai?
Ma Dii á Isailiɔ Kɛna, á Lua pɔ́ ma kua adoa, ma mɛ̀ ámɛ á ma lala zia yã́ musua? Ámɛ á yãdilɛmɛɛ ma nɛ́ɔ ge ma pɔkɛaɔ yã́ musua?
Mámɛ ma tɔɔlɛ kɛ̀, ma gbɛ̃nazĩna kàlɛwà, ma ɔ mɛ́ musu kpàlɛ, ma yãdìlɛdilɛ a pɔ́ɔnɛ.
Mámɛ má Kilusi vu iu yã́zɛde yã́i, má zɛpooɛ̀ gupiiu súsu. Ɔ̃mɛ a ma gbɛ̃́ zĩ̀zɔɔ gbaɛ aa ma wɛ̃́lɛ vu. A bee kɛ ài'ea ge gbagusaɛ yã́io. Ma Dii Zĩgɔ̃de mámɛ má ò.
Ma Dii ma mɛ̀: Egipiɔ zĩ ài ń Etiopiɔ ɛlɛ àio a gɔ̃ á pɔ́ ũ, mɛ́ Seba bui gbã̀aɔ bua su á kĩ́i mɔdaona gala kpákpaa. Aa kúlɛɛ́ aa awakpaɛ́ aa mɛ: Lua kúánɔ fá, dii pãle kuo.
Lua pɔ́ wa aà asii dɔ̃on n ũ fá, Isailiɔ Lua ń Suabanan n ũ.
Wí a tã́apinaɔ kṹ ḿpii, an gɛɛ a gɔ̃ kpá ń wɛ́i. Aa kpɛkpa sãnu ḿpii mipɛlɛa.
Dii a Isailiɔ suaba, an suabaa aɔ láaa vĩo. Wí a á kṹ bauo, á gɛɛ a gɔ̃ kpá á wɛ́i bauo.
Ma Dii ma mɛ̀ mámɛ ma musu kɛ̀, mámɛ má Lua ũ. Ma dṹnia ikàsa má kɛ̀, mámɛmaa Kalɛna ũ. Mi dṹnia kɛ àɔ da pão, má kɛ̀kɛ kɛ́ wàɔ ku a guuɛ. Mámɛmaa Dii, a pãle kuo.
Mi yã'o asii guu ge tɔɔlɛ nɔnauo, mi o Yakɔbu buiɔnɛ aa ma wɛɛlɛ pão. Ma Dii mi yã'o a zɛ́waɛ, sĩana kpàwa mi kɛ.
Á buipãle pɔ́ a gulɛ̀ a á bùsu tò weɔ, à mɔ kɔ̃ kãaa, í sɔ̃ kãi. Gbɛ̃́ pɔ́ aali tã́a kũaɔ yãe dɔ̃o, aaì wabikɛ dii pɔ́ a ń suabaowa.
À lɛkpaaĩ à mɔ á yã'o gupuau. Démɛ dɔ̀aa yã́pi ò za káaui? Démɛ bɔ̀ò za zii? Mapi Dii nolo? Luae kuo, ma bàasio. Lua maa suabanae kuo, sema mapi.
Á gbɛ̃́ pɔ́ á kú za tɔɔlɛ lɛ́waɔ, à sua, mí á suaba, asa mámɛ má Lua ũ, a pãle kuo.
Ma lɛgbɛ̃̀ ń mazĩa tɔ́o, yã́zɛde bɔ̀ ma lɛ́u, a gbooa vĩo, ma mɛ̀: Gbɛ̃́pii a kúlɛmɛɛ, aa ma luakɛ dɔ̃.
Wa o ma yã́ musu: Yã́zɛde ń gbãao ku Dii kĩ́iɛ. Gbɛ̃́ pɔ́ fɛ̃̀maziɔ mɔ ma kĩ́i vlãnaa ń pɔ̀ɔu.
Isaili bui píi a bɔ maa Dii sabai, aai ĩ́anadã aà yã́ musu.
Bɛli lɛ́ su zĩ́lɛ, Nɛbo lɛ́ naalɛ, an tã́a pɔ́ zuɔ sɛapiɔá asoɛ, aa kpàsa ń a sɛao.
Zupiɔ lɛ́ naalɛ, aalɛ su zĩ́lɛ, aalɛ fu asowa sãnusãnu, ɔ̃ tã́apiɔ lɛ́ gɛ̃zɛa zĩ̀zɔɔ ũ.
Yakɔbu buiɔ, à ma yãma! Isaili kɔ̃na pɔ́ má á sɛa za nɔ̀sɛu, má á zɔ̃a ma gã̀u za nɛasakpɛupiɔ.
E à gɛ zikũò máɔ ku kɛ́waɛ. E á mikã gɛ può máɔ á kũaɛ. Mámɛ ma á kɛ́, mámɛ máɔ á sɛa, mámɛ máɔ á kũa, mɛ́ má á bɔ.
Dé álɛ e ma muaaòi? Dé álɛ e wá sáai? Dé álɛ e wá doũ, álɛ ma lɛɛũòi?
Gbɛ̃́ɔ ì vua bɔ ń sɔ̃̀ɔu, ge aaì ã́nusu yɔ̃ kiloowa, ɔ̃ aaì a zĩ da siaɛ aà tã́apionɛ́, ɔ̃ aaì kúlɛɛ̀ aa misiilɛɛ̀.
Aaì sɛ da ń gã̀u aa taò, aaì dilɛ a pɛ́lɛkĩi, ɔ̃ ì gɔ̃ zɛa we, ìli go a tíao. Tó wà lɛzùi, ìli weo, ìli ń yã'ɔ̃ma bɔnɛ́o.
À làasookɛ yã́ɛ beewa, íɔ kũa á sɔ̃u, swã́gbãadeɔ.
À làasookɛ yãzi káauɔwa, asa mámɛ má Lua ũ, a pãle kuo. Mámɛ má Lua ũ, diie muaamanɔo.
Mi dɔaa yã́ zã̀ kpàwakɛ za káau, mi yã́ pɔ́ a su mɔ o e àɔ gɛ́ kái. Mi mɛ yã́ pɔ́ ma zɛò a kɛ, yã́ pɔ́ má yei píi, má kɛɛ.
Má lɛzu bãsoi gukpɛ oi, má gbɛ̃́pi sísi za bùsu zã̀zãu aà yã́ pɔ́ málɛ yá kɛ. Yã́ pɔ́ má ò má bɔò saɛ, yã́ pɔ́ ma zɛò má kɛɛ.
Á swã́gbãade pɔ́ álɛ e á zĩblea zã̀ɔ, à ma yãma.
Ma zĩblea gɔɔ zã̀o, à kãikũ̀, ma gbɛ̃́ɔ suabaa a gɔɔ ga lɔo. Má tó Siɔna zĩble, má a gawi pisi Isailiɔwa.
Babɛli wɛ̃́lɛ lɛ́so, pila zɔ̃lɛ bùsuu, á Kaladeɔ, à zɔ̃lɛ zĩ́lɛ kpalabaasai. Wa oɛ́ mɛ̀zãɛ ge mɛniɛnadeɔ lɔo.
À á pɔ́kummusu go á mia, í gbɛnɛ sɛ wísilɔ. À zwãa kuluka á gbala tɛ̃a bɔ, í gɛ̃ íu à bua swaɔwa.
Wa á puizi e, á asii a bɔ gupuau. Má tɔsiwá, má á gbɛ̃e tɛ̃boo.
Wá Bona tɔ́n Dii Zĩgɔ̃de, Isailiɔ Lua pɔ́ a kua adoa.
Dii ò Babɛlideɔnɛ: À gɛ́ gusiau, í zɔ̃lɛ kílikili. Wa oɛ́ kpalaɔ mide lɔo.
Ma pɔ pà gbɛ̃́ pɔ́ dɛ ma pɔ́ ũɔzi, má tò wà ma gbɛ̃́piɔ kpɛ è. Ma ń kpama, ɔ̃ ni ń wɛ̃nagwao. Baa maezɔ̃ɔɔ, n zuu gbia dànɛ́ à tɔ̃̀má.
N mɛ̀ n kpalablea aɔ gɛ́ gɔɔpiiɛ. Ń yã́piɔ kũa n nɔ̀sɛ guuo, ni làasookɛ yã́piɔ midɛawao.
Yã́ɛ bee ma sa lalaside. Ń zɔ̃lɛa báawa dɔdɔa, n mɛ̀ n bàasio gbɛ̃e kuo, ńyɔ̃ gyaable bauo, ńyɔ̃ nɛga wɛ̃nakɛo.
Yã́ɛ bee a ń le píi gɔɔ do kóũ, nɛgaga ń gyaableao. Baa ń n gbɛ̃kɔɔlɛkɛa zɔ̃ɔo ń n pɔdama pãsĩo, yã́pi a ń le, aɔ fòona vĩo.
Ń n yãvãikɛ náai vĩ, n mɛ̀ gbɛ̃e lɛ́ n eo. N ɔ̃nɔ ń n dɔ̃ao n mi lìaa, ɔ̃ ni o n nɔ̀sɛu n bàasio gbɛ̃e kuo.
Músi a gɛ̃nzi, ńyɔ̃ a yɔ̀ɔ dɔ̃ ǹ kɛo. Kìsia a n le, aɔ kɛkɛa vĩo, ásoo pɔ́ ń a fãn vĩo a n le lɛzasai.
Wɛtã ǹyɔ̃ gɛ́ ń n pɔdaamáo ń n gbɛ̃kɔɔlɛkɛa pɔ́ dɛ n ɔzĩ ũ za n nɛ́fɛ̃nɛn zĩ́o. Tó a fɔ̃ àikɛnɛ bɛ! Tó a fɔ̃ to ǹ vĩadadańzi bɛ!
N nzĩa kpàsa ń yãgbɛaama dasio. To musu tàasikanaɔ ń saanyãdɔ̃naɔ ń mɔ àsi baokpanaɔ sunɛ ń ń yã́o, aa n suaba ń yã́ pɔ́ lɛ́ mɔmao.
Aa dɛ lán sɛ̃̀ giiwa, tɛ́ a kṹmá, aa ńzĩa si tɛ́vua gbãawao. Tɛ́ pɔ́ wa kpakpa no, tɛ́ pɔ́ wa zɔ̃lɛ a saɛ no.
Màa gbɛ̃́ pɔ́ tɛ́tɛnzi za n nɛ́fɛ̃nɛn zĩ́ n nzĩa kpàsa ń yã́iɔ gɔ̃. Aa fãaa aaɔ liaazɔ̃, an kee a fɔ̃ n bɔo.
Yakɔbu buiɔ, à yã́ɛ bee ma. Isaili tɔ́ kúwá, a bɔ Yuda au guu. I lɛgbɛ̃ ń Dii tɔ́o, i Isailiɔ Lua sísi, ɔ̃ ili kɛ a zɛ́wa ń náaioo.
I mɛ Lua wɛ̃́lɛdeɔn á ũ, á sɔ̃ kpálɛa Isailiɔ Luazi, aà tɔ́n Dii Zĩgɔ̃de.
Ma dɔaa yãzi káauɔ ò, ma a kpàwakɛ̀ ń ma lɛ́o, ma bɔ ń yã́o kã́ndo, ɔ̃ yã́piɔ kɛ̀.
Asa má dɔ̃ kɛ́ á swã́ gbãa, á waa gbãa lán sɔ̃́wa, mɛ́ á kùa gbãa lán mɔgotɛ̃wa.
Ayãmɛto ma dɔaa má òɛ́ za káau, ma a kpàwakɛ̀ɛ́ e àɔ gɛ́ mɔ́i, kɛ́ ásu mɛ á tã́aɔ mɛ́ kɛ̀o, ge á pɔ́ ãaɔ ń á pɔ́ kásaaɔ mɛ́ dìlɛo.
A yã́piɔ mà. Gwa! À kɛ̀ píi. Á ye dɔ̃ noa? Za gbã má yã́ dafu kpàwakɛɛ́, yã́ pɔ́ ulɛaɛ́, á dɔ̃o.
Ma bɔò gbãɛ, yãzi no. Gbã bàasio, i ma yãao, kɛ́ ásu o á dɔ̃ yãaɛo.
I mao, á dɔ̃o, á swã́ dɔi za zio. Asa má á dɔ̃ náaisaideɔ ũɛ, za á igɔɔ wì mɛɛ́ Wúuuɛ!
Ma tɔ́ yã́i ɔ̃ ma a pɔkũma tò kpaa ĩ́i, ma táasilɛa yã́i ma azĩa zùukɛ̀i, kɛ́ másu á míɔnzɔ̃o.
Gwa! Ma á baasa, i kɛ ń tɛ́o lán ã́nusuwa no. Ma á maa wɛ̀ɛlɛ ń taasikɛao, i kɛ mua tɛ́ guu no.
Ma bee kɛ̀ mazĩa yã́i. Má tó wà ma tɔ́ ɔ̃̀ɔkpaa? Má we wà ma bɛɛɛ dɔ̃ dii pãleɛo.
Yakɔbu buiɔ, à ma yãma, á Isaili pɔ́ ma á sisiɔ. Mámɛmaa ũ. Mámɛ má Dɔaana ũ, mámɛ má Gɔ̃zãna ũ lɔ.
Ma ɔ mɛ́ dṹnia kàlɛ, ma ɔplaa mɛ́ musu kpàlɛ. Tó ma ń sisi, aaì fɛlɛ sãnusãnu.
À mɔ ápii, à yãma! Tã́aɔ kpele mɛ́ yã́piɔ ò yãai? Ma gbɛ̃na mɛ́ a yã́ pɔ́ málɛ yá kɛ Babɛliɛ, a ɔtɔ̃ Babiloniɔwa ń gbãao.
Mámɛ ma yã'ò ma aà sìsi, má mɔaànɔ mɛ́ aà tá a kɛ na.
À sɔ̃mazi à yã́ɛ bee ma: Za a daalɛgɔɔ mi yãe o asii guuo, gɔɔ pɔ́ à kɛ̀, má kú we. Dii Lua ń ma Nisĩnao aa ma zĩ à mɛ̀:
Ma Dii á Isailiɔ Lua á Bona ma mɛ̀ mámɛmaa Dii á Lua, mi yã́ kã́fĩade daɛ́, mi á da zɛ́ pɔ́ dɛ à sɛwa.
Tó a laaidɔ̀ ma yãdanɛɔwa yãa, dɔ̃ á kua aɔ na lán swawa, á maakɛa aɔ kpálɛa vĩo lán ísia idãazĩwa,
á nɛ́ɔ dasikũ lán ũfãawa, bui pɔ́ a bɔ á plɛuɔ aaɔ dasi lán gbɛ̀kɔsɔwa. An tɔ́ a ga bauo, a láa ma kĩ́io.
À bɔlɛ Babɛli, à bàalɛ Babiloniɔnɛ! À yã́pi kpàwakɛ ń gulakɛao, à yã́pi baokpa e dṹnia lɛ́wa, í o Dii a zɔ̀blena Yakɔbu buiɔ bò.
À gɛ̃̀ńnɔ guyaaau, imi i ń dɛo, a tò í bɔ̀nɛ́ gbɛsiu. À gbɛpi pàa, ɔ̃ í bɔ̀ lɛ́ bàalɛ.
Ma Dii ma mɛ̀: Vãikɛnaɔ aaɔ aafiao.
À ma yãma ísiabaadeɔ! À swã́kpa bùsuzãzãdeɔ! E wàɔ gɛ́ ma ii Dii ma sisi, gɔɔ pɔ́ má kú ma da gbɛɛu, à ma tɔ́ ònɛ́.
À ma lɛ́ kɛ̀ lán fɛ̃nda lɛnawa, à ɔkùmala kɛ́ à ma dɔ̃́a, à ma kɛ lán kà sɔ̃́nɛwa, à ma zu a gbàlau.
A òmɛɛ a zɔ̀blenan ma ũ, Isaili pɔ́ á tɔbɔ a musu.
Ma mɛ̀ ma zĩ pã kɛ̀ɛ, ma a gbãa kɔ̀lɛ gugiiyaa musu. Ń beeo ma asea ku Dii kĩ́i, ma ài kú ń ma Luao.
Dii ma ikàsa ma da gbɛɛu kɛ́ màɔ dɛ a zɔ̀blena ũ, kɛ́ mà suɛ ń Yakɔbu buiɔ, mà Isailiɔ kãaaɛ. Asa má gbia Diiɛ, ma Lua mɛ́ ma gbãa ũ.
A òmɛɛ à mɛ: Gɔ̃a ma zɔ̀blena ũ kɛ́ ǹ ɛa Yakɔbu buiɔ sɛ musu, kɛ́ ǹ su ń Isaili pɔ́ bɔ̀ɔ ń pá ziu, kɛ́ bee kɛ̀nɛ fɛ̃́nɛũ. Má n dilɛ gupua ũ buipãleɔnɛ, kɛ́ ǹ gɛ́ ń suabayão e tɔɔlɛ lɛ́wa.
Dii, Isailiɔ Bona, an Lua pɔ́ a kua adoapi mɛ́ ò kpalablenaɔ zɔ̀blena pɔ́ wà sakàu wa ye aà gĩyãioɛ à mɛ̀: Tó kíaɔ wɛsìnlɛ, aa fɛlɛ zɛ, dɔaanaɔ i kúlɛnɛ, asa Dii pɔ́ n sɛ náai vĩ, Isailiɔ Lua pɔ́ a kua adoapi.
Ma Dii ma mɛ̀, má n yãma a gɔɔwa, má dɔnlɛ suabagɔɔ. Má n dɔ̃́a, má n kɛ ma bàa kua ń gbɛ̃́ɔ mi ũ, kɛ́ ǹ e su ń Isaili bùsu yàaao a pá ziu, ní kpaalɛnɛ́.
Ńyɔ̃ o zĩ̀zɔ pɔ́ kú gusiauɔnɛ aa bɔlɛ mɔ́ gupuau. Aa pɔble zɛ́ɔ saɛ ń sĩ̀sĩ wáiwaiɔ píi.
Nɔana ge imi a ń dɛ lɔo, ĩatɛ̃ a ń lɛ́o, mɛ́ gu a wãmáo, asa an Wɛ̃nadɔ̃nɛde mɛ́ a gɛ́ńnɔ, i dɔaanɛ́ e nibɔnai.
Má a gbɛ̀sĩsĩɔ kɛ zɛ́ ũ, ma zɛdaɔ aaɔ ku musu.
Gwa! Aa bɔ̀ za zã̀zã, aalɛ mɔ́. An gbɛ̃eɔ gwa, aa bɔ̀ gugbãntoo oi, an gbɛ̃eɔ bɔ̀ bɛ'aɛ oi, an gbɛ̃eɔ bɔ̀ Sini bùsuu.
À gulakɛ luabɛdeɔ, à pɔnakɛ zĩ́lɛdeɔ, à koo pũna ń lɛsiao gbɛ̀sĩsĩɔ, asa Dii lɛ́ a gbɛ̃́ɔ nɔ̀sɛ nininɛ́, àlɛ wɛ̃nadɔ̃ a gbɛ̃́ taasideɔnɛ.
Ń beeo Siɔnadeɔ mɛ̀: Dii pãkpàwázi, wá yã́ sã̀aàgu.
Nɛ́ pɔ́ nɔɛ yɔ̃́ kpàwà yã́ a fɔ̃ sãaàgue? A a nɛ'ia wɛ̃nagwao lé? Baa tó aà yã́ sã̀aàgu, n yã́ a sãmaguo.
Gwa! Ma n tɔ́ kɛ̃̀ ma ɔlau, n bĩ́iɔ yã́ ìɔ dɔ ma sɔ̃wa gɔɔpiiɛ.
N nɛ́ pɔ́ aa ɛa n fɛlɛɔ wã̀ lɛ́ su, gbɛ̃́ pɔ́ aa tò n gɔ̃ bɛzia ũɔ lɛ́ tá.
Wɛzu ǹ gugwagwa, n nɛ́ɔ kã̀aa lɛ́ suma. Ma Dii ma mɛ̀ ń mazĩa kuao, aa nama ḿpii lán nɔamblebɔwa, ńyɔ̃ ń da lán zãkɛn dafu bɔawa.
Baa kɛ́ wà n gboo wà n kɛ bɛzia ũ, mɛ́ n bùsu gɔ̃̀ da pã, ńyɔ̃ fɔ̃ ǹ n nɛ́ɔ si píi lɔo. Gbɛ̃́ pɔ́ kpànziɔ aaɔ kunnɔ zã̀.
Ńyɔ̃ swã́lɛ nɛ́ pɔ́ wà ń í n ɔɔlɔgɔɔɔ yã́wa, aa okɔ̃ɛ: Guɛ bee fɛ̃́nɛũ, a fɔ̃ wá sio, wá gba dɛ̀ɛpookĩi wà zɔ̃lɛu.
Ńyɔ̃ mɛ n sɔ̃ guu: Démɛ nɛ́ beeɔ ìmɛɛi mɔɔɔ? Ma nɛ́ɔ gàga ma gɔ̃ nɛ́sai, Lua gìmazi à ma nɛ́ɔ sìa, démɛ nɛ́piɔ gwài? À ma to mado, nɛ́piɔ bɔ̀ má ni?
Ma Dii Lua ma mɛ̀: Gwa! Má ɔkɛ buipãleɔnɛ, aa n nɛgɔ̃ɛɔ kuɛ suonɛ. Má gudɔkɔ̃ɛkĩi dilɛ bùsu píi gbɛ̃́ɔnɛ, aa n nɛnɔɛɔ zɔ̃ ń gã̀u aa mɔonɛ.
Kíaɔ mɛ́ aaɔ dɛ n nɛ́ɔ gwanaɔ ũ, kía naɔ mɛ́ aaɔ dɛ ń yɔ̃kpamadeɔ ũ. Aa kúlɛ bùsu sɛnɛ, aa n gbá bùsu sãsã, níɔ dɔ̃ kɛ́ mámɛmaa Dii. Wí a gbɛ̃́ pɔ́ a wɛ́ dɔmazi kũo.
Wa fɔ̃ gɔ̃sa zĩ̀ ài siwàe? Wa fɔ̃ zĩ̀zɔɔ bɔ gbɛ̃́ pãsĩ ɔzĩe?
Ma Dii ma mɛ̀, ao, wa zĩ̀zɔɔ si gɔ̃sawa, mɛ́ wa zĩ̀ ài bɔ gbɛ̃́ pãsĩ ɔzĩ. Má sòlekɛ ń gbɛ̃́ pɔ́ lɛ́ sòlekɛnnɔɔ, mí n nɛ́ɔ suaba.
Má tó n ĩadamadeɔ ńzĩa só, aa ńzĩa au mi à ń dɛ lán wɛ̃wa, gbɛ̃́pii iɔ dɔ̃ kɛ́ mámɛ má Dii á Suabana, á Yakɔbu buiɔ Lua gbãade, á Bona ũ.
Ma Dii ma mɛ̀, kɛ́ a mɛ̀ ma á da yà, aà gínzila kú má ni? Ma fĩade kpele ma á yíawài? Aawo! Á duuna yã́i ma á yiai, á tàaeɔ yã́i ma á da yài.
Kɛ́ ma mɔ, bɔ́yãi mi gbɛ̃e eo ni? Kɛ́ ma lɛzùázi, àkɛa á gbɛ̃e i weao ni? Ma ɔ kɛ̀ geseũ a fɔ̃ á bɔo yã̀? Má gbãa vĩ mà á bo noa? Ma ísia lèle, ɔ̃ gugii bɔ̀, má tò swa gɔ̃̀ lán gbáawa. A kpɔɔ gàga isai yã́i, ɔ̃ aa yaikɛ̀ kɛ́ í kuo yã́i.
Mi to gu si gbɛ̃́ɔnɛ, mi zwã̀a sia da musuɛ.
Dii Lua ma gba lɛ́ mà yãdaonɛ́ mà yã́ pɔ́ ì gbɛ̃́ pɔ́ bùsaɔ gba sɔ̃ o. Ìɔ ma vu lá gu lɛ́ dɔ, ì ma swã́ nakṹ, kɛ́ mà yãma lán yãdadana pɔ́wa.
Dii Lua ma swã́ wɛ̃̀, mi zazakũo, mi pɔ̀ɔbɔzãkɛo.
Ma a kpɛ tò lia gbɛ̃́ pɔ́ aalɛ ma gbɛ̃́ɔnɛ, ma a gɛɛ tò dɔa gbɛ̃́ pɔ́ aalɛ a kã́ woloɔnɛ. Kɛ́ aalɛ ma sɔ̃sɔ̃, aalɛ lɛ́'ikákaa, mi a wɛ́ ga ma sɔ̃òo.
Ma gɛɛ a gɔ̃ kpa ma wɛ́io, kɛ́ Dii Lua lɛ́ dɔmalɛ yã́i. A yã́i ma aɛ dɔ súsu lán gbɛsiwa, má dɔ̃ kɛ́ wí a ma kũo.
Lua ma yãnakpamade kumanɔ kãi. Démɛ a bɔbɔmanɔi? Wà aɛdɔkɔ̃wa! Démɛ ma káalakɛna ũi? Aà sɔ̃ kãi!
Dii Lua mɛ́ ì dɔmalɛ, démɛ a fɔ̃ yãdamalai? Ampii aa kɛ yáiyai lán pɔkasawa, kɔ̀ɔɔ mɛ́ a ń sóso.
Á démɛ Dii vĩa vĩ ì aà zɔ̀blena yãmai? Tó a bɛ gusiau filia í sai, aà Dii náaikɛ, i sɔ̃kpalɛ a Luazi.
À ma, á gbɛ̃́ pɔ́ i tɛ́ka ázĩaɛ i sɛ̃̀ tɛ́ dɔɔ, à gɛ àɔ bɛ á tɛ́pi vuai ge sɛ̃ pɔ́ a tɛsɔ̃̀wà gupuai. Yã́ pɔ́ a bɔ ma ɔzĩ à á len kɛ: Áɔ wúlɛa gu wãwãdeu!
Ma Dii ma mɛ̀ à ma yãma yã́zɛdeyanaɔ, á gbɛ̃́ pɔ́ álɛ ma kĩ́i wɛɛlɛɔ! À wɛ́pɛ gbɛsi pɔ́ wà á bɔ́ a guuwa, à gu gbɛde pɔ́ wà á yɔ̃́u yãda.
À làasookɛ á dezi Ablahaũ yã́wa ń aà na Sala pɔ́ á bui kɛ̀o, asa gɔɔ pɔ́ ma aà sìsi, a nɛ́ vĩo, ɔ̃ ma báaadàaàgu, má tò à kpàsa kàlɛ.
Màa ma Dii, má Siɔna nɔ̀sɛ níniɛ̀, má wɛ̃nakɛɛ̀ a gbooa yã́ musu. Má aà gbáaɔ lilɛ lán Edɛniwa, aà gugbaigbaiɔ gɔ̃ lán ma swaluwa. Pɔna ń yaalɔo aɔ ku a guu, sáaukpaa ń lɛtɛ̃o aɔ dɔu.
Ma gbɛ̃́ɔ, à laaidɔ ma yã́wa, ma kpàsa, à swã́kpa ma yã́i, asa yã́zɛde a bɔ ma kĩ́iɛ, ma ikoyã aɔ dɛ buiɔ gupua ũ.
A gɛ̃gɛ̃o má tó yã́ bɔ ń gbɛ̃́ɔ na, ma gbɛ̃́ suabaa ye kái. Má yã́gɔ̃gɔ̃ buiɔnɛ a zɛ́wa, ísiabaadeɔ i sɔ̃́amazi, an wɛ́ dɔi mà ń suaba.
À wɛ́sɛ luabɛ gwa, í zĩ́lɛ gwa lɔ, asa luabɛ a gɛ̃zɛa lán súɛlɛwa, dṹnia a kɛ yáiyai lán pɔkasawa. A gbɛ̃́ɔ gaga lán kɔ̀ɔtɛ̃ɔwa, ãma gbɛ̃́ pɔ́ ma ń suabàɔ aaɔ ku gɔɔpiiɛ, ma toa yã́ bɔańnɔ na gbooa vĩ bauo.
À ma yãma yã́zɛdedɔ̃naɔ, á gbɛ̃́ pɔ́ á ma yãdanɛ kũa á sɔ̃uɔ! Ásu vĩakɛ sɔ̃́sɔ̃aɛo, ásu to gbɛ̃́ɔ á tɔbɛ̃ɛsia diwáo.
Kɔ̀ɔɔ ń sóso lán pɔkasawa, blɛ́ɔ ń ble lán ulawa, ãma ma toa yã́ bɔańnɔ na láaa vĩo, gbɛ̃́ pɔ́ ma ń suabàpiɔ aaɔ ku gɔɔpiiɛ.
Vu iu, vu iu Dii, fɛlɛ ń n gã̀sa gbãao. Vu iu lá ń kɛ̀ yãadeɔ gɔɔwa. Ḿmɛ n kwãsa zɔ̃̀ɛzɔ̃ɛo lò? N dalagɔ̃ɔpi zɔ̃̀.
Ḿmɛ n gugii bɔ̀ ísiauo lò? Ísi zɔ̃ɔ í pi! N zɛbɔ̀ ísia lutuũnau gbɛ̃́ pɔ́ n ń bɔ́ɔnɛ aa bùau.
Gbɛ̃́ pɔ́ Dii ń bóɔ ɛa su Siɔna ń kúkuakɛao. Pɔna láasai aɔ kú ń musu, pɔna ń yaalɔo a gɛ̃ńzi, pɔsia ń wɛ̃nao a gɛ̃zɛa.
Ma Dii, mámɛ má á nɔ̀sɛninina ũ. Àkɛa álɛ vĩakɛ gbɛ̃nazĩmmikãdɔɛ pɔ́ a wɛ̃ni dɛ koaoɛi?
Mapi á Kɛna ma musu kpàlɛ, ma dṹnia zĩ́napɛ̀lɛ, ɔ̃ ma yã́ sã̀água? Bɔ́yãi iɔ ku gili guu lá gu lɛ́ dɔ gbɛ̃wɛtãna pɔ́ zɛ̀ ń á midɛao pɔfɛ̃ yã́ii? Gbɛ̃wɛtãnapi pɔkũma tɔ́n lai?
Gbɛ̃́ pɔ́ an kɔ̃́ɔ bɔ̀ɔ gɔ̃ ńzĩaɛ tia, aa ga ń gbãauo, pɔblea a kɛ̃́sãmá lɔo.
Ma Dii á Lua mi ísia í fɛlɛ, a ikooaɔ kɔ̃fĩkɛ. Ma tɔ́n Dii Zĩgɔ̃de!
Ma a yã́ɔ sòso má kàɛ́ á lɛ́u, ma ɔkùála ma á dɔ̃́a. Ma musu kpàlɛ, ma dṹnia zĩ́napɛ̀lɛ, ɔ̃ má ò Siɔnadeɔnɛ aa dɛ ma gbɛ̃́ɔ ũ.
Vu iu, vu iu! Yelusalɛũ fɛlɛ zɛ! N pɔkũma toona pɔ́ na Dii ɔzĩ í mì, n aà kɛɛona pɔ́ ì ń kɛ tàlaatalaa í lɛ̀u ń a gbɔ̃o.
Nɛ́ pɔ́ wà ń í n guuɔ kee i fɔ̃ zɛmikũ̀nɛo, nɛ́ pɔ́ wà ń gwá n guuɔ kee i e dɔ̀ n ɔwao.
Músi mɛ̀n plaɛ beeɔ gɛ̃̀nzi: Wà n gboo n gɔ̃ bɛzia ũ, mɛ́ imina ń fɛ̃ndao n gbɛ̃́ɔ dɛ̀dɛ. Démɛ fɔ̃ ɔ́ɔlɔnɛi? Démɛ fɔ̃ n nɔ̀sɛ níninɛi?
Yɛ̃̀ɛɛsai n gbɛ̃́ɔ nɛ̀, aa kálɛa n zɛ́kpaaɔu píi. Aa gɔ̃̀ yeelɛa lán kpòo gbɔwa. Dii pɔkũma tɔ̃̀má, n Lua ń wɛtã̀.
A yã́i ma yãma sa wɛ̃́lɛ wɛ̃nade! Í zɔ̃̀lɛma, i kɛ vɛ̃ɛ no.
Má Dii n Lua, mi zɛ ń ma gbɛ̃́ɔ. Ma mɛ̀ má a pɔkũma toona bɔ n ɔzĩ, ńyɔ̃ kɛɛona pɔ́ ì ń kɛ tàlaatalaa í mi bau lɔo.
Má kpa n ĩadamadeɔwaɛ. Aa ònɛ yãa ǹ wúlɛ wà táa'oma, ɔ̃ n kɛ bùsu ũ, aa táa'ò n kpɛsɛa lán tɔɔlɛwa.
Vu iu, vu iu Siɔna! Gbãa da ula ũ! Lua wɛ̃́lɛ Yelusalɛũ, ǹ n pɔkasa í gbiaɔ da, gyafɔɔdeɔ ń gbãlɛnaɔ gɛ̃ ń guu lɔo.
Yelusalɛũ, bùsu woloma, fɛlɛ zɔ̃lɛ n báawa. Nɛnɔn zĩ̀zɔ Siɔna, mɔdaona polo n nɔɛ.
Asa ma Dii ma mɛ̀: Ma á kpámá pã, mɛ́ má á bo ɔ̃asai.
Asa ma Dii Lua ma mɛ̀: Ma gbɛ̃́ɔ zɔblè Egipi káau, a gbɛa sa Asiliɔ gbãamɔ̀nɛ́.
Ɔ̃ ma mɛ̀: Kɛ́ bee dɛ kpelewa sa ni? Asa wà ma gbɛ̃́ɔ sɛ̀lɛ pã, ɔ̃ an gbãamɔnɛdeɔ ìɔ tidɔńla, aaìɔ ma tɔbɛ̃ɛsi gɔɔpii.
A yã́i tò má tó ma gbɛ̃́ɔ ma dɔ̃. Gɔɔ bee aaɔ dɔ̃ kɛ́ mámɛ ma dɔaa yã́pi ò. Ao, mámɛ.
Baonakpana gbapɛlɛa gbɛ̀sĩsĩ musu maa fá! Àlɛ aafia kpàwakɛ, àlɛ baonakpa Siɔnadeɔnɛ. Àlɛ suabayã'ònɛ́, àlɛ mɛ an Lua mɛ́ lɛ́ kible.
A gudɔ̃anaɔ wiidɔ, aalɛ kúkuakɛ sãnusãnu, asa aa wɛsì Dii ɛa sua Siɔnalɛ.
Yelusalɛũ ziadeɔ, à pũna ń gulakɛao sãnusãnu, asa Dii Yelusalɛũ bò, à a gbɛ̃́ɔ nɔ̀sɛ nìninɛ́.
Lua a a gã̀sa pɔ́ a kua adoa gbãa ɔlɔ bui píiɛ, tɔɔlɛlɛdeɔ e píi lá wá Lua a a gbɛ̃́ɔ suaba.
À fɛlɛ, à fɛlɛ, à bɔ we, ásu ɔkã pɔ́ gbãlɛawao. Á gbɛ̃́ pɔ́ á Dii kpɛ́ pɔ́ɔ sɛa, à bɔlɛu, íɔ ku gbãlɛsai.
Á bɔlɛ ń leeleoo, á tá ń bàalɛaoo, asa Dii Isailiɔ Lua a zɛmikũɛ́, i ɛa àɔ tɛ́ á kpɛ.
Gwa! Ma zɔ̀blena a gwea e, wa aà kã́fĩ, wa aà sɛ lɛsĩ, aɔ fuańla musumusu.
Aà oa ɔ̃̀ɔkpà, a dɛ oa ũ lɔo, aà mɛ lìlɛ, a dɛ mɛ ũ lɔo, ɔ̃ aà yã́pi dìmá.
Màa aà yã́ a ɛa bɔ bui dasiɔ saɛ, mɛ́ kíaɔ lɛ́ a gɔ̃ kpaaũa aà aɛ, asa aa yã́ pɔ́ wi onɛ́ yãao e, aa yã́ pɔ́ aai ma yãao zɛ́ dɔ̃.
Démɛ bao pɔ́ wá mà sìi? Démɛ Dii gbãa asiipi dɔ̃̀i?
Aà zɔ̀blena fɛ̀lɛ aà aɛ lán lí vlãpaawa, lán lizĩna pɔ́ fù tɔɔlɛ giiu à bɔlɔbɔ̀wa. Aà kákaa ge aà zɛa maa i ka à gbɛ̃́ wɛ́ bleo, aà kɛfɛnkɛ i ka wà wɛ́tɛaàzio.
Wà sakàaàgu wà bã̀nɛbɔ̀ɛ̀. Pɔsiadeɛ, a gyãeɔ dɔ́ɛ dɔ̃, a dɛ lán gbɛ̃́ pɔ́ wa ye wɛsiɛowa. Wa sakàaàgu, wi aà yãdao.
Kási wá gyãɔ ɔ̃ a sɛa, à wá wãwãɔ dì a miwa. Ɔ̃ wa aà dìlɛ gbɛ̃́ pɔ́ Lua aà gbɛ̃̀ ũ, gbɛ̃́ pɔ́ Lua ɔkɔlɔmpàɛ̀ à widàwà ũ.
Wà aà zɔ̃̀ wá tàaeɔ yã́i, wà aà kɛ̀'ĩa wá yãvãiɔ yã́i. Ĩa pɔ́ wa dàwàpi wá gbá aafia, aà flàala iaɔ mɛ́ wá gbãgbã.
Wa sãsã wápii lán sãɔwa, baade azĩa zɛ́ sɛ̀, ɔ̃ Dii wápii vãikɛa dìɛ̀.
Wà aà wɛtã̀ wà widàwà, ɔ̃ i lɛwɛ̃aao lán sã pɔ́ wàlɛ gɛ́ a kòlokpaiwa, a nílɛ kpɛ̃́ lán sã pɔ́ wàlɛ a kãkɛ̃ɛlɛwa.
Wà aà kũ̀ ń gbãao, wà yã́kpalɛkɛ̀aànɔ. Wà aà bɔ̀ dṹniau ma gbɛ̃́ɔ tàae yã́i, wà aà dɛ̀ an gbɛ̃go pɔ́ lɛ́ ń dã́ ũ. Gbɛ̃́ pɔ́ kú aà gɔɔɔ, an démɛ yã́pi làasookɛ̀i?
Baa kɛ́ i yãpãsĩkɛo, mɛ́ wi ma à ɛɛtòo, wà aà mia kpàkɔ̃i ń dàakɛnaɔ, ɔ̃ wà aà vĩ̀ ɔde miau.
À kà Diigu à aà kɛ'ĩa aà taasikɛ. Lá à azĩa kɛ̀ tàae awakpabɔ ũ, a buikɛ, aà wɛ̃ni a gbã̀akũ, Dii pɔeã i bɔɔlɛkɛ aà sabai.
Aà taasikɛa gbɛa a ɛa àɔ wɛ̃ni vĩ, i a namable. Ma zɔ̀blen maapi a to yã́ bɔ ń gbɛ̃́ɔ na dasi, kɛ́ aa aà dɔ̃ yã́i, asa a ń yãvãi di a miwa.
A yã́i má aà baa daaa ń gbɛ̃zɔ̃ɔɔ, a zĩ̀ ài kpaalɛ ń gbãadeɔ, asa à gì a wɛ̃nii e à gɛ̀ gàò, wà aà gwà doũ ń dàakɛnaɔ. À gbɛ̃ dasiɔ duuna sɛ̀, à kulɛkɛ̀ Luaɛ tàaedeɔnɛ.
Ma Dii ma mɛ̀, n fĩi pɔ́ ni nɛ'io, koo pũna ń pɔna wiio. N gbɛ̃́ pɔ́ ni nɔwãwãkɛo, gulakɛ. Asa n gbɛ̃́ pɔ́ n gɔ̃ pãkpànzi, n nɛ dasi aɔ dɛ nɔɛ pɔ́ a gɔ̃ aɛdɔ̀wà pɔ́a.
Ǹ n zwã̀akpɛ gu kã́fĩ, ǹ a zwãa yàasa kṹ, ǹ a ba gbã̀akũ, ǹ a líɔ pɛ́lɛ gíũgiũ.
Asa ńyɔ̃ ɔta ɔplaai ń zɛɛo, n gbɛ̃́ɔ buiɔ bùsu símá, aai zɔ̃lɛ ń wɛ̃́lɛ ziaɔu.
Ńsu vĩakɛo, asa wí a n kũo. Ńsu widɛo, n gɛɛ a gɔ̃ kpa n wɛ́io. N ɛ̀waasogɔɔ wíyã a sãngu, n gyaable ń gɛɛo kpánwɛi yã́ a dɔngu lɔo.
Asa mapi n Kɛna mámɛ má n gɔ̃ ũ, ma tɔ́n Dii Zĩgɔ̃de! Ma Isailiɔ Bona, an Lua, ma kua adoaɛ, wì mɛmɛɛ dṹnia píi Lua.
Má n gbɛsi lán nɔɛ pɔ́ wà pãkpài aà pɔ yàwa. Mapi n Lua má ɛa n kṹ lán ɛ̀waaso nɔkpama pɔ́ à gìiwa.
Ma n to we yãa yɔɔ gĩaɛ, ãma má ɛa n si ma sùuu zɔ̃ɔ yã́i.
Kɛ́ ma pɔ fɛ̃̀, ma bɔ n kpɛ gɔɔpla, ãma má wɛ̃nadɔ̃nɛ gbɛ̃kɛ láasai musu. Ma Dii n Bona mámɛ má ò.
Lá ma lɛgbɛ̃̀ Nɔee gɔɔ, ma mɛ̀ í a da dṹniaa lɔo, màa ma lɛgbɛ̃̀ gbã lɔ, ma mɛ̀ ma pɔ a fɛ̃nzi mà n lele lɔo.
Baa tó gbɛ̀sĩsĩɔ làa mɛ́ sĩ̀sĩɔ gbòo, ma gbɛ̃kɛa láa n kĩ́io, ma bàakuannɔ aafia yã́ a gbooo. Ma Dii n wɛ̃nadɔ̃nɛde mámɛ má ò.
Wɛ̃́lɛ wɛ̃nade pɔ́ zàa'ĩana ì a suumpapa, mɛ́ gbɛ̃e i n nɔ̀sɛ nínio, má ɛa n kálɛ ń tiikɔazio, má n ɛ̃ daalɛ safiiwa.
Má n bĩ́i misonaɔ kɛ ń lubiio, má n bĩ́ibɔlɛɔ kɛ ń gbɛdiio, má n bĩ́iɔ bo ń gbɛ̀ bɛɛɛdeɔ.
Ma Dii, má yãda n gbɛ̃́ɔnɛ píi, n nɛ́ɔ aafia aɔ zɔ̃ɔ.
Yã́zɛde a n gba gbãa, gbãamɔa gbɛ̃́ɔnɛ a zã̀ kũnnɔ. Ńyɔ̃ɔ pɔe vĩa vĩo, gili a gɛ̃nguo.
Tó wà lɛ̀lɛma, bee i bɔ ma kĩ́io, gbɛ̃́ pɔ́ lɛ̀lɛma a mikpama.
Gwa! Mámɛ ma sia kɛ̀, ì tɛ́vu ń bɔ̀ɔo, aà ɔzĩn gɔ̃kɛbɔpia ũ. Mámɛ ma gbɛ̃kaalɛna kɛ̀ lɔ aà gbɛ̃́ɔ dɛdɛ.
Gɔ̃kɛbɔ pɔ́ wa kɛ̀ n yã́i a àikɛo. Gbɛ̃́ pɔ́ bɔ̀bɔnnɔ, n yã́ a zɔ̃lɛwà. Ma zɔ̀blenaɔ baan we, má tó aa zĩble. Ma Dii mámɛ má ò.
Hee! Á gbɛ̃́ pɔ́ imi lɛ́ á dɛɔ, à mɔ í kĩ́i ápii! Baa tó á ɔ̃a vĩo, à mɔ pɔble. À mɔ vɛ̃ɛ ń vĩo mi ɔ̃asai, fĩabosai.
Àkɛa álɛ ɔ̃a dɛ pɔ́ pɔ́ dɛ blɛ ũo musui? Bɔ́yãi álɛ zĩ ài dɛ pɔ́ pɔ́li ń kã́o yã́ii? À ma yãma sa à pɔmaa ble, á pɔ i kɛ na a nísiwa.
À swã́kpa ma! À mɔ ma kĩ́i kɛ́ à e àɔ ku. Ma bàa aɔ kúánɔ gɔɔpii, ma gbɛ̃kɛ seasai pɔ́ má kɛ̀ Davidiɛ yã́pi.
Gwa! Ma aà dìlɛ seelade ũ buiɔnɛ, ma aà kɛ̀ gbɛ̃́ɔ dɔaana ũ, an kía ũ.
Ńyɔ̃ bui pɔ́ ń dɔ̃oɔ sísi, bui pɔ́ ń dɔ̃opiɔ bàalɛ mɔ n kĩ́i ma Dii Isailiɔ Lua pɔ́ a kua adoa yã́i, asa ma gawi pìsima.
À Dii kĩ́i wɛɛlɛ aà egɔɔ, à aà sísi gɔɔ pɔ́ a kãiánɔ.
Vãikɛna a zɛ́ tó, gbɛ̃vãi ɔkpa a làasooi. Aà zɛ ń Diio, i aà wɛ̃nagwa, wá Luapi i sùuukɛaànɔ maamaa.
Asa ma Dii ma mɛ̀, á làasoo muaa ń ma làasoooo, á yãkɛa muaa ń ma yãkɛaoo.
Lá musu ń zĩ́lɛo lɛsĩ dɛ ń kɔ̃o, màa ma yãkɛa lɛsĩ dɛ á yãkɛaa, màa ma làasoo dɛ á làasooa.
Lá lou ń mɔ̀sɛo ì bɔ za musu, mɛ́ ìli ɛa we tɔɔlɛninisaio, ì to pɔ́ bɔlɛwà à nɛ'i, ɔ̃ ì buikɛ pɔtɔ̃naɛ, ì blɛkɛ pɔblenaɛ,
màa yã́ pɔ́ bɔ̀ ma lɛ́u dɛ. A lɛ́lɛ pã ma pɔeã kɛsaio, ma yã'o kpã́sãa tá aɔ na.
Asa á bɔlɛ ń pɔnao, wa dɔaaɛ́ ń aafiao, gbɛ̀sĩsĩɔ ń sĩ̀sĩɔ koo pũna ń gulao á aɛ, sɛ̃̀ali píi a ɔtaalɛ.
Pɛ̃liɔ bɔlɛ lɛaaɔ gbɛu, gbɛ́liɔ bɔlɛ lɛsikaoɔ gbɛu. Bee aɔ ma tɔbɔ seela láasai pɔ́ a súuli kpálɛo ũ.
Ma Dii ma mɛ̀: À zɛ ń yã́zɛdeo, í yãkɛ a zɛ́wa, asa ma sɔu mà ń á suabaao, má làa ń á bɔa maao.
Báaaden gbɛ̃́ pɔ́ lɛ́ bee kɛ a yã́pi kũa ũ. Ìli kã́mabogɔɔ pɔ́ má dìlɛ gbãlɛo, à ɔbɔ̀lɛ vãi píiu.
Buipãle pɔ́ nàa su o má we à gɛ̃ ma gbɛ̃́ɔ guuoo. Gbɛ̃́ pɔ́ a lɛ wia su mɛ lí giin a ũo.
Asa ma Dii ma mɛ̀: Tó gbɛ̃́ pɔ́ wà ń lɛ wìɔ ma kã́mabogɔɔ yãdà, tó aa zɛ̀ ń ma pɔeão, mɛ́ aa ma bàakuańnɔ yã́ kũa,
má ɔgbɛkɛnɛ́ ma kpɛ́u, an maa aɔ dɛ nɛgɔ̃ɛɔ ń nɛnɔɛɔla, má ń tɔ́ na kɛ̃ a gĩɔwa, tɔ́pi aɔ láaa vĩo, a ga bauo.
Buipãle pɔ́ aa nàa aa zĩkɛmɛɛ, aa ye ma tɔ́i aa zɔblemɛɛɔ, aali kã́mabogɔɔ pɔ́ má dìlɛ gbãlɛo, aa ma bàakuańnɔ yã́ kũaɔ,
má gɛ́ńnɔ ma sĩ̀sĩ pɔ́ a kua adoa musu, má tó an pɔ kɛ na ma sísikpɛu. Má ń sa pɔ́ aaì o ma gbagbakĩiɔ sí ń sa pɔ́ wì a pɔ́ kátɛu à tɛ́kũɔ, asa wa mɛ ma kpɛ́ɛ bui píi lousisikpɛ.
Ma Dii Lua pɔ́ mi Isaili zĩ̀zɔɔ kãaa ma mɛ̀ má ɛa gbɛ̃́ɔ kãaa kã́fĩ gbɛ̃́ pɔ́ kã̀aaɔ guu.
Sɛ̃̀a nɔ̀bɔɔ píi, à mɔ pɔble ń lákpɛ nɔ̀bɔɔ píi.
Isaili gudɔ̃anaɔá vĩ̀aɔnɛ píi, aa a kee gbáɛo, gbɛ̃ lɛ́nanaalɛaɔnɛ, aali gbokɛ dɔ̃o, aaìɔ wúlɛa ń nana'oao, aa ye ii.
Gbɛ̃ asiadeɔnɛ, blɛ lí mɔ́máo, dɔaana pɔ́ yãe dɔ̃oɔnɛ. An baade a pɔeã zɛ́ sɛ̀, an baade zĩa mì mɛ̀ndo ài àlɛ wɛɛlɛ.
Aaì okɔ̃ɛ: À mɔ wà vɛ̃ɛ wɛɛlɛ, wà í gbãa mi wà a dɛ kɛ. Pɔ́ pɔ́ mɔ̀ ń gbão a mɔ́ ń ziao, iɔ dɛ gbã pɔ́ɛ beea maamaa.
Gbɛ̃maaɔ lɛ́ midɛ, mɛ́ a yã́ lɛ́ kã̀ada gbɛ̃elao. Wà luayãmanaɔ sɛ̀lɛ lɛ́ táńnɔ, mɛ́ gbɛ̃e làasoo i kawào. Lua lɛ́ gbɛ̃́ maapiɔ si músi pɔ́ lɛ́ mɔ́wa.
Zɛmaasɛnapiɔ lɛ́ gɔ̃ ń aafiao, aa kã́mabo ń wúlɛkĩiɔwa miau.
Ápiɔ sɔ̃, à mɔ la á màsokɛn nɛ́ɔ! Gbãsĩde ń káaluao buiɔn á ũ!
Dé álɛ a láanikɛi? Dé álɛ á lɛ́ yàasa ɛlɛwà álɛ á lɛ́na bɔɛ̀i? Á tàae nɛ́ɔ! Á bui mɔafilideɔ!
Á mɛ ì lua tã́ai lí gbɛ̃̀nɛɔ gbáu ń ligɔ̃n yàasaɔ píi. I sa'o ń á nɛ́ɔ swai ń gbɛ̀ lookpaaɔ zíɛo.
A zɛ ń swa gbɛ̀ pɔ́lɔpɔlɔɔ, ɔ̃mɛ á baa ũ. Ao, ampiɔ a itɔ̃̀lɛmá, a ń gbá pɔ́wɛnti. Lá màaɛ, má gí tɔsiiwáe?
A dɔɛ'ĩikɛkĩi kɛ̀kɛ sĩ̀sĩ lɛsĩ musu, wekĩi i dɛdɛ gɛ sa'ou.
I á zeeɔ pɛ́lɛ kpɛ́ kpɛɛlɛli saɛ. A pãkpàmazi, a á zwãa wòlowá, a dɛdɛ a da á wúlɛkĩi yàasaa. A lɛdoũkɛ̀ ń á yenzideɔ, a wulɛńnɔ, a ɔlìa ń plɛi.
A nísi gbɛ̃̀wá, a fɛlɛ ń kibɛgɛtao, a tulalelɛ̀ maamaa. A a zĩnaɔ zĩ̀ bùsu zã̀zãu, a ázĩa bùsa e bɛdau.
A ázĩa kpàsa ń tá dasi oao, i dɔ̃ kɛ́ a zɛ́ kuoo. A ázĩa lɛ̀ ń láo, ɔ̃ á yɛ̃̀ɛɛ i láao.
Dé álɛ bílikɛwà álɛ vĩakɛɛ̀ ɔ̃ a fɛlɛ ń mɔafilioi? Ma yã́ i dɔáguo, i ma yãda á sɔ̃uo. Kɛ́ ma nilɛ à gɛ̃̀gɛ̃ yã́i álɛ vĩakɛmɛɛoa?
Má á yãnakpaa ázĩawa ń á yãkɛao ɛɛkaɛ́ á ɔzĩ, a kã́fĩakɛɛ́o.
Tó a wɛ̃na wii lɛ̀, á zĩadɔ̃abɔ pɔ́ á kã̀aaɔ á bɔ mɛ̀! Aa gɛ̃ ń ĩ́anao píi, baa lɛ́'ĩana a ń sɛ́lɛ. Gbɛ̃́ pɔ́ nàmazi mɛ́ a bùsu túbible, ɔ̃mɛ a gɔ̃ ma gbɛ̀sĩsĩ pɔ́ a kua adoa vĩ.
Dii mɛ̀: À zɛ́kpa! À zɛ́kpa! Àli miɔnaɔ bibi! À pɔ́ pɔ́ wa gɛ̃nalɛwà gága ma gbɛ̃́ɔ zɛ́u!
Asa ma Lua Musude má dɛńla, má kú gɔɔpii mɛ́ ma tɔ́ kua adoa. Ma mɛ̀: Ma bɛ ku gulɛsĩ pɔ́ a kua adoau, má kú lɔ ń nɔ̀sɛniɛ sùuudeo. Mi sùuudeɔ gba wɛ̃ni dafu, mi nɔ̀sɛniɛdeɔ gba sɔ̃.
Máɔ yã́gagańnɔ láasaio, ma pɔ aɔ paańzi gɔɔpiio. Tó màaɛ, ma pɔkɛaɔ yɛ̃̀ɛɛ a láa, an ĩ́an wɛ̃nide pɔ́ bɔ̀ ma kĩ́i a gɛ̃zɛa.
An gbɛ̃ble'ai tàae mɛ́ ma pɔ fɛ̃̀, ɔ̃ ma ń gbɛ̃́ ma ulɛnɛ́ ń pɔkpɛ̃nɛo, ɔ̃ aa gì bɔ̀ ma kpɛ, aa ń pɔeã zɛ́ sɛ̀.
Baa kɛ́ ma ń yãkɛaɔ è màa, má ń gbã́gbã, má ń tàlakpa, má ń sɔ̃ níninɛ́ vlɛ̃́vlɛ̃.
Má tó ma sáaukpaa aɔ dɔ ɔɔlɔnapiɔ lɛ́u. Ma Dii ma mɛ̀ má aafia kpá gbɛ̃́ pɔ́ kú zã̀ɔ ń gbɛ̃́ pɔ́ kú kãiɔwa, mí ń gbã́gbã.
Vãikɛnaɔ dɛ lán ísia í pãpãakɔ̃wawa. A í líɔ ku kílikilio, a ikooaɔ ì fɛlɛ ń pɛ̀lɛao ń gbãsĩo.
Ma Dii ma mɛ̀ vãikɛnaɔ aaɔ aafiao.
Wii lɛ́ gbã́ugbãu, ńsu ǹ nzĩa kṹkũo. Ǹ n lɔɔ fɛlɛ musu lán kuu'ɔwa. Ma gbɛ̃́ɔ tàae kpàwakɛnɛ́, Yakɔbu buipiɔ duunaɔ onɛ́.
Aaìɔ ma kĩ́i wɛɛlɛ lá gu lɛ́ dɔ, an mɛ̀sa ì wã ma yãkɛaɔ dɔ̃ai lán bui pɔ́ ì yãkɛ a zɛ́wa ìli pãkpa a Lua yãdilɛaɔziowa. Aaì yã́gɔ̃gɔ̃a a zɛ́wa gbɛaa, aaìɔ ye mà sɔ̃ńzi.
Ɔ̃ aaì ma la: Bɔ́yãi wa lɛyèi, kɛ́ ńlɛ wá gwao ni? Bɔ́yãi wa wázĩa bùsainɛ, kɛ́ ń wá fãn vĩo ni? Gwa! Á lɛyegɔɔ i ázĩa pɔeã kɛ, mɛ́ i á zĩkɛnaɔ wɛtã píi.
Gwa! Á lɛyea ì midɛ ń lɛkpaao ń sòleo, i kɔ̃ gbɛ̃ ń ɔkũ gbãao. Á fɔ̃ lɛye lá álɛ kɛ gbãɛwa mà á lɔɔ ma musue?
Lá ma lɛye dìlɛn wee? Zĩabusaa ado yã́ nɛe? I kɛ mipɛlɛa lán kpootɛ̃wa ge wúlɛa túfuu ń zwã̀nkasa kákaaálao yã́ no. Pɔ́ pɔ́ i mɛ lɛyen wea? Bee mɛ́ ì kamagua?
Lɛye pɔ́ má dìlɛ min kɛo lò? À vãikɛnaɔ gala polo gbɛ̃́ɔwa, à zuubɔlɛ gbɛ̃́ɔnɛ, à gbɛ̃́ pɔ́ wàlɛ ɔtɔ̃máɔ gbaɛ, í gbãamɔa gbɛ̃́ɔnɛ midɛ píi.
À blɛli nɔandɛnaɛ, à wɛ̃nade bɛsaide dilɛ. Tó a gbɛ̃́ è bɛ puizi, à pɔ́ nai. Tó i bàalɛ á mɛdoũdeɛo,
gu a puɛ́ lán ĩatɛ̃ bilɛawa, á gɔ̃a maa a bɔlɛ àannɔ, á maakɛa a zɛmikũɛ́, ma gawi iɔ tɛ́ á kpɛ.
Tó a lɛzùmazi sa, má wewá, tó a wiilɛ̀mazi, má oɛ́: Má kɛ́! Tó a gbãamɔa gbɛ̃́ɔnɛ mìdɛ á guu ń ɔtondɔakɔ̃wao ń yãpãsĩ'oao,
tó a nɔandɛna gbà á pɔeã blɛ, mɛ́ a pɔ́ kpà wɛ̃nadewa à kã̀, gu a puɛ́ gusiau, gubeebee a gɔ̃ɛ́ lán fãanɛwa,
míɔ dɔaaɛ́ gɔɔpii. Má tó pɔ́ mɔ́wá gu tɛ́kũau, má á wá baasaɛ́, íɔ dɛ lán swalu mɔ̀sɛdewa, lán nibɔna pɔ́ a í lí baowa.
Á á bɛzia zi fɛlɛ, á á wɛ̃́lɛ pɔ́ kálɛa à gɛ̃̀gɛ̃ vu, wi mɛɛ́ bĩ́igbooa ń uazĩɔ kɛ̀kɛnaɔ.
Tó álɛ gbabɔ kã́mabogɔɔzĩo, mɛ́ álɛ ázĩa pɔeã kɛ ma gɔɔpiwao, tó a mɛ̀ kã́mabogɔɔzĩ na, mɛ́ a ma gɔɔpi dìlɛ gbia, tó á dìlɛ gbia mɛ́ a á bɔɔlɛ tò, tó i ázĩa pɔeã kɛuo, mɛ́ i yãyaaabɔlɛuo,
á pɔ́ a kɛa na, mí tó àɔ kible bùsu gulɛsĩɔu, mí tó à á dezi Yakɔbu túbible. Ma Dii ma lɛ́ mɛ́ ò.
Dii ɔ i kɛ geseũ à kɛ̃́sã á suabaaio. Aà swã́ i kɛ gbãa à gí yãmaiwáo.
Á yãvãiɔ mɛ́ á kɛ̃́kɔ̃wa ń á Luao, á duuna mɛ́ tò à a wɛ́ gòwá, ɔ̃ à gì á yãmai.
Asa gbɛ̃dɛ'au gɔ̃́kpa á ɔwa, á tàaeɔ á ɔkɔɔ pà. Ɛɛ mɛ́ ìɔ dɔ á lɛ́u, iɔ yãkpaanla bɔlɛ.
Gbɛ̃e lí wiilɛ yã́zɛdeio, gbɛ̃e lí sĩana'o yã́kpalɛuo. Aaì zɛ ń yãpão, aaìɔ ɛɛto. Aaì nɔsi yãkele ũ, aaì nɛ'i gudɛ ũ.
Aaì mlɛ̃̀ gbe pipi, aaì dã̀nsaba tã́. Tó gbɛ̃́ ń gbe blè, a gaɛ, tó gbɛ̃́ wì sɔ̃, kyã́ a bɔ.
An bapiɔ lí pɔkasa kɛo, an ɔzĩpiɔ lí pɔ́ nańzio. An yãkɛaɔá gudɛɛ, aa ɔdìdi yãpãsĩwa.
An kɛ̀sɛ lɛɛũ ń vãikɛao, aaì yãesaide dɛ àannɔ. Gudɛlaasoo aaìɔ kɛ, aaì ásoo ń músio kpáńzi.
Aa aafia zɛ́ dɔ̃o, yã́ dɔ̀ɔde kú ń tufauo. Aaì zɛ́ kolekolea da, gbɛ̃́ pɔ́ bɛuɔ líɔ aafia dɔ̃o.
A yã́i tò yã́zɛde zã̀kũwanɔ, mɛ́ yãmaa i wá leo. Gupua wá wɛ́ dɔi, ɔ̃ gusia wa su è, gukɛ̃a wá mɛ wã̀i, ɔ̃ gubeebee wá bɛu.
Wi ɔdɔ gĩi lán vĩ̀aɔwa, wi ɔmalɛmalɛ lán wɛsaideɔwa, wi gɛ̃nalɛ fãanɛ lán guluuluuiwa. Wá gbãa fá, ń beeo wá dɛ lán gɛɔwa.
Wi wiilɛ lán wàiɔwa, wi ɔ́ɔlɔ wɛ̃nannɔ lán felenaɔwa. Wá wɛ́ ìɔ dɔ yã́zɛdei, wili eo, wá mɛ wã̀ wà wá suaba, a zã̀wanɔ.
Asa wá tàaeɔ kɔ̃̀nɛ, wá duuna wá dá yã́u. Wá tàaeɔ zɔ̃̀lɛwá, wá wá yãkɛaɔ dɔ̃ sa.
Wa bɔ Dii kpɛ wa mɔafilikɛ̀ɛ̀, wa gi wá Luazi, yãkpaanla ń kĩ́iwãio ì dɔaawɛ̃ɛ. Ɛɛ kɔ̃̀ wá sɔ̃ guu, àlɛ bɔlɛ wá lɛ́u.
Màa yã́zɛde pɔ̀ɔbɔzãkɛ̀, maakɛa zɛa kãaa, sĩana gɛ̃mbɔlɛ gãaɛ, yã́ dɔ̀ɔde kùa gɛ̃kĩiwa.
Sĩana gbɛzãkpà, wì ɔ̃zɔ̃ gbɛ̃́ pɔ́ kɛ̃̀ vãiwawa. Dii wɛkpàlɛ gwà, à kɛ̀ɛ̀ ĩ́i, asa yã́zɛde kuo.
A è gbɛ̃́ maae kuo. Kɛ́ yãkɛkɛnae kuo, à dìwà. Ɔ̃ à suabazɛ bɔ̀ ń a gɔ̃sagbãakɛo, à gbãa'è a maakɛawa.
À maakɛa dà mɔ̀ ula ũ, à suabaa kpà mɔ̀ fùa ũ, à tɔsima dà pɔkasaɔ ũ, à ãiapãsĩ kàkaala ulada ũ.
A fĩabo gbɛ̃́ɔnɛ ń yãkɛawa, a pɔkũmabɔbɔ a ibɛɛɔwa, a tɔsi a wɛ̀lɛɔwa, i asea kɛ ísiabaadeɔnɛ a zɛ́wa.
Bɛ'aɛdeɔ vĩakɛ Dii tɔ́ɛ, gukpɛdeɔ aà gawi da gbia, asa a mɔ́ lán í gufɔ̃awa, lán í pɔ́ Dii lɛ́'ĩana lɛ́ ɔzɔ̃iwa.
Yakɔbu buiɔ Bona a mɔ Siɔna gbɛ̃́ pɔ́ mikɛ̃̀ ń duunaɔwaɔ kĩ́i. Ma Dii mámɛ má ò.
Ma Dii ma mɛ̀, ma bàakuańnɔ yã́n kɛ: Ma Nisĩna pɔ́ kúwá ń ma yã́ pɔ́ má dàɛ́ á lɛ́uo a bɔ á lɛ́uo ge á nɛ́ɔ ge á tɔũnaɔ za gbã e gɔɔpii.
Fɛlɛ tɛkɛ, asa n gupua mɔ̀, Dii gawi pìsima.
Gwa! Guluuluu kù dṹniaa, gusia kùlɛ a gbɛ̃́ɔwa. Mpi sɔ̃, Dii a bilɛma, aà gawi i bɔma.
Buiɔ mɔ n gupuau, kíaɔ sɔ̃ n pípia í gbãai.
Wɛzu gugwa ǹ liai, aa kã̀aa píi, aalɛ mɔ́ n kĩ́i. N nɛgɔ̃ɛɔ bɔ̀ za zã̀zã, aalɛ su, wa n nɛnɔɛɔ naaa ń gbã̀tɛ̃ɛu, wàlɛ suńnɔ.
Tó n bee è, n pɔna a pisi n oawa, n nɔ̀sɛ a yáalɔ kua nzĩa dakĩiwa. Wa n gba ísia baa àizɛɛɔ, wa mɔnɛ ń buiɔ pɔmaaɔ.
Yiongo waiɔ li n bùsua, Madiã ń Efa bùsu yiongo nɛ́ bɔlɔɔ. Seba bùsudeɔ mɔ píi vua ń tulaleti gĩnanaɔ sɛa, aalɛ ma yãkɛaɔ baokpa.
Wa Kedaa bùsu pɔtuoɔ kãaanɛ píi, wa Nɛbaioɔ sãsaɔ kpama ǹ n bɔɔlɛkɛò, wi sa pɔ́ ì kamagu oò ma gbagbakĩiwa, mí a kpɛ́ gawide gawi kã́fĩò.
Bɔ́mɛ táa'ò lɛ́ su lán louwa, lán felenguuluɔ sua ń kpɛ́uwa keei?
Ísiabaadeɔ lɛ́ kãaamazi we, ísia gó'ilɛnaɔ mɛ́ zɛmikũa we. Aa bɔ̀ ń n nɛ́ɔ za zã̀zã, aalɛ mɔ́ ń ń ã́nusuɔ ń ń vuaɔ ma Dii n Lua tɔbɔi, asa ma Isailiɔ Lua ma kua adoaɛ, má gawi pisima.
Buipãleɔ ɛa n bĩ́iɔ bo, an kíaɔ zĩkɛnɛ. Baa kɛ́ ma n gbɛ̃ ń pɔfɛ̃o yãa, má wɛ̃nadɔ̃nɛ ma sùuu yã́i sa.
N bĩ́ibɔlɛɔ aaɔ wɛ̃aɛ gɔɔpii, aaliɔ taao fãanɛ ń gwãasĩnao, kɛ́ buiɔ mɔnɛ ń ń àizɛɛɔ ń ń kíaɔ kpán'aɛkɛa.
Asa bui ge kpala pɔ́ i zɔblenɛo a midɛɛ, wa ń bùsuɔ dɛɛlɛmpa míɔmiɔ.
Wa mɔnɛ ń Libã bùsu gawio, pɛ̃liɔ ń kpɛ̃liɔ ń sɛ̃́liɔ píi, kɛ́ mà e zãbleò ma kúkĩiwa, ma gbadibɔpi iɔ gawi vĩ.
N wɛtãna nɛ́ɔ mɔ kúlɛnɛ, gbɛ̃́ pɔ́ aa sakàngupiɔ wúlɛnɛ n gbázĩ, aai onɛ Dii wɛ̃́lɛ Siɔna pɔ́ Isailiɔ Lua pɔ́ a kua adoa kàlɛ.
Baa kɛ́ gbɛ̃́ɔ zàngu yãa aa pãkpànzi, gbɛ̃eli gu baavĩ n guuo, má n kɛ ĩ́andãbɔ láasai ũ, gbɛ̃́ɔ iɔ pɔnakɛò e ń buiwa.
Ńyɔ̃ buiɔ vĩ mi, an kíaɔ yɔ̃́ kpama, níɔ dɔ̃ mámɛ máa Dii n Suabana ũ, Yakɔbu Lua gbãade n Bona ũ.
Má mɔ́ ń vuao mɔgotɛ̃ gbɛu, ã́nusu sɔ̃ mɔsi gbɛu. Má mɔ́ ń mɔgotɛ̃oli gbɛu, mɔsi sɔ̃ gbɛ gbɛu. Má aafia dilɛnɛ n laaidɔmade ũ, má yã́zɛde danɛ n gbãade ũ.
Wa yãpãsĩ súu ma n bùsuu lɔo, ásoo ń músio a sɔ̃ n bùsu zɔ̃lɛio. Wa tɔ́kpa n bĩ́iɛ Suaba, n bɔlɛɔ sɔ̃ Táasi.
Ĩatɛ̃ ali gupunɛ fãanɛ lɔo, mɔvua í gbãa a gupunɛ lɔo. Ma Dii mámɛ máɔ dɛ n gupua ũ gɔɔpii, mapi n Lua, mámɛ máɔ dɛ n tɛkɛa ũ.
N ĩatɛ̃ a gɛ̃ kpɛ́u bauo, mɛ́ n mɔ a ɔsikɛo, asa mámɛ máɔ dɛ n gupua láasai ũ, n ɔɔlɔ a midɛ sa.
N gbɛ̃́ɔ aaɔ maa píiɛ, mɛ́ aaɔ bùsu vĩ gɔɔpii. Aaɔ dɛ lí pɔ́ má bà vlãpaa ũ, ma ɔgbɛ ũ ma zãblea yã́i.
An gbɛ̃́ pɔ́ kɛ̃́sãańzi a kɔ̃ à ka gbɛ̃ɔn ɔ̀aa sɔo, an gbɛ̃́ pɔ́ kpɛɛ ń guu, a gɔ̃ bui zɔ̃ɔ ũ. Mámɛmaa Dii, má yã́pi kɛ a gɔɔwa ń wãao.
Dii Lua Nisĩna kua, à ma sɛ mà baonakpa taasideɔnɛ, à ma zĩ mà pɔsiadeɔ gba sɔ̃ mà zĩ̀zɔɔ gɔ̃a wɛ̃́ɛɔ ũ ń dakpɛunaɔ gbaɛao kpàwakɛ,
mà Dii gbɛ̃kɛkɛnɛgɔɔ ń wá Lua tɔsimagɔɔo onɛ́, pɔsiadeɔ nɔ̀sɛ i níni píi.
À ma zĩ mà fùakpa Siɔna ɔɔlɔnaɔnɛ túfu gbɛu, mà pɔna nísi dɔɔmá an gbãsĩkpaa gbɛu, mà táasilɛa pɔkasa danɛ́ an kãgaa gbɛu. Aaɔ maa, wiɔ mɛnɛ́ lí pɔ́ Dii bà azĩa tɔbɔa yã́iɔ.
Aa bɛzia sà zizi vu, aa pɔ́ pɔ́ wà a dɛɛlɛmpà yãaɔ kɛkɛ, aa ɛa wɛ̃́lɛ pɔ́ gɔ̃̀ da wáiwai za káauɔ kálɛ lɔ.
Bui zĩ̀loɔ á pɔ́ɔ dã́dãɛ́, buipãleɔ á bua ń á vɛ̃ɛbuɔ sɛ̃waɛ́.
Ápiɔ sɔ̃, wa mɛɛ́ Dii gbàgbanaɔ, wa á sísi wá Lua zĩkɛnaɔ. Á buiɔ àizɛɛble, á ĩ́anadã ń ń pɔmaaɔ.
Ma gbɛ̃́ɔ asea e lɛɛ pla wí pɔ́ wa dàmá gbɛu, aa pɔnakɛ ń ń baao an gɛɛkpanwɛia gbɛu. Aa gɔ̃ bùsu lɛɛ pla vĩ, pɔna láasai aɔ dɛ ń pɔ́ ũ.
Asa ma Dii, yã́zɛde mɛ́ ì kamagu, má za pɔ́siama ń gbãableamáogu. Má ń asea kpámá ń náaio, ma bàa aɔ kúńnɔ gɔɔpii.
Waɔ ń buiɔ dɔ̃ dṹniau, an nɛ́ɔ tɔbɔ bui píi kĩ́i, gbɛ̃́ pɔ́ ń é píi i dɔ̃ kɛ́ aa dɛ gbɛ̃́ pɔ́ ma báaadàńguɔ ũ.
Mi pɔnakɛ ń Diio maamaa, ma pɔ na ma Luawa, asa à suabaa nàmazi pɔkasa ũ, à bɔa maa dàmɛɛ ula ũ, lán nɔsɛna pɔ́ kákakɛ̀wa, lá aà nɔ pɔ́ a zãblebɔɔ fĩ̀wawa.
Lá tɔɔlɛ ì to pɔ́ bɔlɛwa, mɛ́ bua ì to pɔ́wɛna fɛlɛ, màa Dii Lua a to yã́zɛde ligua, a to wà ma táasilɛ bui píi wáa.
Siɔna yã́i máɔ nílɛao, Yelusalɛũ yã́i ma lɛ́ a gɔ̃ kpaaũao e a gɛ bɔò maa lá gu ì dɔwa, e a suabaa gɛ àɔ pípi lán sɛ̃tɛwa.
Buiɔ n bɔa maa e, kíaɔ wɛsi n gawilɛ ḿpii. Wa tɔ́ dafu pɔ́ a bɔ Dii lɛ́u kpánɛ.
Ńyɔ̃ɔ dɛ lán tulu gawidewa Dii ɔzĩ, ńyɔ̃ɔ dɛ kíafua ũ á Lua ɔlau.
Wa mɛnɛ Bɛzia bau lɔo, wa n bùsu sísi Guwaiwai bau lɔo. Waɔ mɛnɛ Mapɔeãwɛ̃lɛ, n bùsu sɔ̃ Nɔzãe, asa Dii pɔ aɔ dɔma, mɛ́ n bùsu a zãkɛaànɔ.
Lá ɛ̀waaso ì wɛ̃́ndia sɛ́, màa n Kɛna a n sɛ́. Lá nɔsɛna ì pɔnakɛ ń a nɔo, màa n Lua a pɔnakɛnnɔ.
Yelusalɛũ, ma gudɔ̃anaɔ dilɛ n bĩ́iɔ musu, aaɔ nílɛao fãanɛ ń gwãasĩnao píi. Á Dii sìsinaɔ, ásu kã́maboo,
àɔ zɛaàzi e a gɛ Yelusalɛũ kálɛ, i aà kɛ wɛ̃́lɛ pɔ́ dṹnia àɔ aà táasilɛ ũ.
Dii ladà ń ɔlɛlɛao, a ò ń a gã̀sa gbãa dɔao à mɛ̀ á á blɛwɛ kpá á ibɛɛɔwa bau lɔo, buipãleɔ vɛ̃ɛ pɔ́ a a zĩkɛ̀ mi lɔo.
A kɛ̀kɛnaɔ ble, aai ma táasilɛ, vɛ̃ɛkɔzɔ̃zɔ̃naɔ mi ma kpɛ́ kpɛɛlɛ.
À bɔlɛ! À bɔlɛ wɛ̃́nkpɛ! À zɛkɛkɛ gbɛ̃́ɔnɛ! À kpá! À zɛda kpá! À gbɛɔ gágau, í gudɔkɔ̃ɛkĩi dilɛ buiɔnɛ!
Gwa! Dii kpàwakɛ̀ e dṹnia lɛ́wa: O Siɔnaɛ aà Suabana lɛ́ mɔ́. Gwa! A a asea kũa mɛ́ a a zĩ ài kpán'aɛkɛa.
Wa mɛnɛ́ Lua gbɛ̃́ɔ, gbɛ̃́ pɔ́ Dii ń bóɔ. Wa mɛnɛ Wa'ɔliai, Bɛzianlɔo.
Démɛ bɔ̀ Ɛdɔũ bùsuu, àlɛ mɔ́, à bɔ̀ Bɔzɛla, aà pɔkasaɔ tã̀ keei? Démɛ lɛ́ gɔ̃sagɔ̃sa táa'o ń gbãa zɔ̃ɔo, a ula gawide daa keei? Mámɛ, málɛ zĩblea kpàwakɛ, má gbɛ̃́ɔ suabaa gbãa vĩ.
Bɔ́yãi n ula ń n pɔkasaɔ tã̀ lán gbɛ̃́ pɔ́ ɔ̃zɔ̃̀ vɛ̃ɛfɛ̃kĩiu pɔ́wai?
Ma ɔ̃zɔ̃̀ vɛ̃ɛfɛ̃kĩiu mado, gbɛ̃e kumanɔo, baa do. Ma ɔ̃zɔ̃̀ buiɔwa ń pɔkũmao, ma kɛ̀sɛ tɔ̃̀má ma pɔfɛ̃ yã́i. An au fã̀fã ma pɔkasaɔwa, ma ula gbãsĩkpà píi.
Asa má tɔsimagɔɔ kũa ma sɔ̃u, ma gbɛ̃́ɔ bogɔɔ kà.
Ma gugwàgwa, gbɛ̃e ku à dɔmalɛo, yã́ dìa kɛ́ gbɛ̃e ku à ma gba gbãao. Ɔ̃ ma zĩblè ń mazĩa gã̀sa gbãao, ma pɔkũma mɛ́ ma gba gbãa.
Ma ɔ̃zɔ̃̀ buiɔwa ń pɔfɛ̃o, má tò ma pɔkũma í zɔ̃̀lɛmá, ma ń au kɔ̀lɛ zĩ́lɛ.
Má Dii gbɛ̃kɛ galikɛ ń aà táasilɛao, asa à yã́pii kɛ̀wɛ̃ɛ wá gwaa guu, à yãmaa dasi kɛ̀ wá Isailiɔnɛ gbɛ̃kɛ guu.
À mɛ̀: Aa dɛ ma gbɛ̃́ɔ ũ, aa mɔafiliyã kɛmɛɛo, ɔ̃ à gɔ̃̀ ń Suabana ũ.
A dɔ̃ńnɔ ń taasikɛa guu píi, aà aɛ malaika ń suabà, à ń bó kɛ́ a yeńzi à ń wɛ̃nagwà yã́i. A ń sɛa za yãayãa a ń kũa.
Kási aa bɔ̀ aà kpɛ, aa aà Nisĩna pɔ yàɛ̀. Ɔ̃ à mikpɛdɔ̀nɛ́ à gɔ̃̀ ń ibɛɛ ũ, à zĩkàńnɔ.
Ɔ̃ Mɔizi gɔɔ yã́ dɔ̀ aà gbɛ̃́ɔgu aa mɛ̀: Lua pɔ́ bùa ń a kpàsa dã̀dãnao ísiawa, à a Nisĩna dàńgu ku má ni?
À a gã̀sa gawide pòo Mɔizi ɔplaai, ɔ̃ à í zɔ̃̀ɛ ń aɛ, kɛ́ à tɔbɔ e gɔɔpii yã́i.
À gɛ̃̀ńnɔ í títiu, aai gɛ̃mbɔlɛo lán sɔ̃́ pɔ́ lɛ́ bàalɛ guwaiwaiuwa.
Ɔ̃ Dii Nisĩna ń gbá ĩ́ampakĩi, lán zu pɔ́ wà gɛ̀ńnɔ swadɔɔiɔwa. Màa n dɔaanɛ́, kɛ́ n e tɔbɔ yã́i.
Kua za musu wɛ́kpalɛ ǹ gwa, kua za n gulɛsĩ gawide pɔ́ a kua adoau. N pãsĩ ń n nɛgɔ̃nkɛo tɔ́n lá? N gi wɛ̃na ń sósobio kɛiwɛ̃ɛ.
Baa tó Ablahaũ wá dɔ̃o, ḿmɛ ń wá Mae ũ. Baa kɛ́ wá yã́ i dɔ Isailiguo, Dii, ḿmɛ ń wá Mae ũ, n tɔ́n wá Bona za zi.
Dii, bɔ́yãi ń tò wa zã n zɛ́wai? Àkɛa n wá swã́ gbãakũ̀, ɔ̃ wá n vĩa vĩo ni? Ɛa su wápi n zɔ̀blenaɔwa, gbɛ̃́ pɔ́ ń sɛ̀ buiɔn wá ũ.
Wa gɔ̃ bùsu pɔ́ ń kpàwá vĩ gɔɔpla, ɔ̃ wá ibɛɛɔ mɔ̀ ɔ̃zɔ̃̀ n kpɛ́wa.
Wá dɛ lán gbɛ̃́ pɔ́ ń iko vĩmáoɔwa à gɛ̃̀gɛ̃, lán gbɛ̃́ pɔ́ n tɔ́ kúmáoɔwa. Kai! Tó n musu wɛ̃̀ n pila, gbɛ̀sĩsĩɔ lualua n aɛ.
Ńyɔ̃ɔ dɛ lán tɛ́ pɔ́ kũ̀ yàa giiwa a tò ípiwa, n ibɛɛɔ i n tɔ́ dɔ̃, buiɔ i gilikɛ n aɛ.
Asa kɛ́ n pila yãa, n dabudabu pɔ́ wá a fãn vĩo kɛ̀, gbɛ̀sĩsĩɔ lùalua n aɛ.
Dii pɔ́ ì yãkɛ gbɛ̃́ pɔ́ an wɛ́ dɔaàziɔnɛ, mɛ́ ì kɛ n bàasio, wi e yãa gueio. Gbɛ̃e swã́ i mao, gbɛ̃e i wɛsiɛo.
Ni zɛ ń gbɛ̃́ pɔ́ n yã́li sãaàguoo, gbɛ̃́ pɔ́ ì yãkɛ a zɛ́wa ń pɔnao. Ãma kɛ́ wa duunakɛ̀, n fɛ̃wázi, wá kuò à gɛ̃̀gɛ̃, kpelewa wá bɔui?
Wápii, wa gɔ̃ gbãlɛa, wá maakɛaɔ píi dɛ lán bɔlɔwa. Wápii wálɛ i'o lán lí láwa, wá yãvãikɛa a gɛ̃wanɔ zɛ́a lán ĩ́anawa.
Gbɛ̃e lɛ́ n sisi lɔo, gbɛ̃e i fɛlɛ lɛ́ zɛzɛnzi lɔo, asa n n wɛ́ gàwɛ̃ɛ, n wá kpá wá yãvãiɔla.
Kási ḿmɛ ń wá Mae ũ Dii, gĩn wá ũ, wá bonan n ũ, n ɔgbɛn wá ũ wápii.
Dii, n pɔ su pawázi à gɛ̃agɛ̃o, wá yãvãiɔ su àɔ dɔngu gɔɔpiio. Wá wɛgwa, n gbɛ̃́ɔn wá ũ wápii.
N wɛ̃́lɛɔ gɔ̃̀ gbáa ũ, baa Siɔna gɔ̃̀ gbáa ũ, Yelusalɛũ gɔ̃̀ guwaiwai ũ.
N kpɛ́ gawide pɔ́ a kua adoa pɔ́ wá deziɔ n táasilɛ̀u tɛkũ̀, pɔ́ pɔ́ wá pɔ dɔwàɔ ɔ̃̀ɔkpà píi.
Ńyɔ̃ɔ yã́ beeɔ gwa, ní gí yãe kɛia? Ńyɔ̃ɔ nílɛ kpɛ̃́, ní ɔtɔ̃ɔlɛwá à gɛ̃agɛ̃̀a?
Ma sɔu mà mà wemá, ɔ̃ gbɛ̃e i ma gbɛao, má kɛ̀ wà ma e, ɔ̃ gbɛ̃e i ma kĩ́i wɛɛlɛo. Má ò bui pɔ́ lɛ́ ma sisioɔnɛ: Má kɛ́! Má kɛ́!
Ma ɔ ìɔ dɔa bui swã́gbãadeɔzi, kási aa bɛ zɛ́ vãi guu tɛa ńzĩa pɔeãi.
Bui pɔ́ ìɔ ma lɛ́wɛ gɔɔpiin ń ũ, aaìɔ sa'o swaluu, aaì tulaletikatɛa tàasoɔu.
Aaì zɔ̃lɛ miai, aaì i bàalikpɛu, aaì sa'osawa nɔ̀ɔ só, aaì pɔ́ bɛ̃̀ɛɔ yãma dɛ ń dou.
Aaì mɛ: Ɛa, ńsu sɔ̃mazio, asa má ye mà gɔ̃ gbãlɛao! Gbɛ̃́ beeɔ dɛ tɛ́ pɔ́ ìɔ kũ gɔɔpii súɛlɛ ũ ma nízĩɛ.
Dii mɛ̀: Gwa! A kɛ̃a láu ma aɛ, máɔ nílɛo, má fĩabonɛ́ à gɛ̃ ń kṹ,
má fĩabonɛ́ ń duuna ń ń deziɔ duunao yã́ musu píi, asa aa tulaletikàtɛa gbɛ̀sĩsĩɔwa, aa lɛ'ɛ̀a sĩ̀sĩɔ musu. Má yã́ pɔ́ aa kɛ̀ yãaɔ fĩabonɛ́ a lɛ́u à gɛ̃ ń kṹ.
Ma Dii ma mɛ̀: Baa tó vɛ̃ɛbɛɔ í vĩ yɔɔnnɔ, wì mɛ wasu a ɔ̃̀ɔkpao, asa a kã́fĩa vĩɛ. Màa má kɛ ma zɔ̀blenaɔ yã́i, má gbɛ̃́ɔ midɛ píio.
Má bui sɛ Yakɔbu buiɔ guu, Yudaeɔ gɔ̃ ma gbɛ̀sĩsĩɔ vĩ. Gbɛ̃́ pɔ́ má sɛ̀ɔ mɛ́ aa gɔ̃ vĩ, wekĩi ma zɔ̀blenaɔ aaɔ kuu.
Salɔna a gɔ̃ dã́dãkɛkĩi ũ, Akoo guzulɛ a gɔ̃ zuɔ kálɛkĩi ũ ma gbɛ̃́ pɔ́ aaì ma kĩ́i wɛɛlɛɔnɛ.
Á gbɛ̃́ pɔ́ a pãkpàmaziɔ sɔ̃, ma gbɛ̀sĩsĩ pɔ́ a kua adoa yã́ sã̀águ, i blɛkalɛ tã́a pɔ́ ì mɔ́ ń minaoɛ, i í gbãa yãalɛ tɔ̃́lɛ tã́a pɔ́ ì ń baa kpámáwa.
Má á baa kpáwá fɛ̃nda ũ, í kúlɛ wà á dɛdɛ, asa ma lɛzù, i weao, ma yã'ò, i swã́sɛio, a yã́ pɔ́ má yeio kɛ̀, a zɛ ń yã́ pɔ́ i kamaguoo.
A yã́i tò ma Dii Zĩgɔ̃de ma mɛ̀ ma zɔ̀blenaɔ pɔble, nɔana i á dɛ. Ma zɔ̀blenaɔ imi, imi i á dɛ. Ma zɔ̀blenaɔ pɔnakɛ, wí i á kṹ.
Ma zɔ̀blenaɔ gulakɛ ń nɔ̀sɛnao, ápiɔ sɔ̃ á wiilɛ ń yã'ɔ̃mao, í búbuapɛ ń pɔsiao.
Á tɔ́ a gɔ̃ gbɛ̃́ pɔ́ má sɛ̀ɔnɛ gbɛ̃́kabɔ ũ. Ma Dii Lua má á dɛdɛ, ãma má tɔ́ dafu kpá ma zɔ̀blenaɔnɛ.
Gbɛ̃́ pɔ́ lɛ́ sa'olɛkɛnɛ́ bùsupiu a kɛ ń Lua sĩande tɔ́o. Gbɛ̃́ pɔ́ lɛ́ lada bùsupiu, a da ń Lua sĩande tɔ́o. Asa taasi pɔ́ aa kɛ̀ yãa a sã́ńgu, i sãalɛ ma wɛ́u.
Málɛ musu dafu ń zĩ́lɛ dafuo kɛ. Yãziɔ dɔ gbɛ̃́ɔgu lɔo, a gɛ̃ ń làasoo guuo.
À pɔnakɛ, àɔ yáalɔ pɔ́ pɔ́ málɛ kɛwa gɔɔpii, asa málɛ Yelusalɛũ kɛ wà yáalɔu, aà gbɛ̃́ɔ i pɔnakɛu.
Má yáalɔ Yelusalɛũwa, ma pɔ a kɛ ma gbɛ̃́ɔwa na. Wa ɔɔlɔ ń búbuapɛao súu ma a guu bau lɔo.
Wa nɛ'iulitɛ̃n kpɛ́ɛ bau lɔo. Mae zɔ̃ɔe a ga we a gɔɔ lesaio. Tó gbɛ̃́ kà wɛ̃̀ basɔo mɛ́ à gà, wa mɛ ɛ̀waasoɛ. Tó gbɛ̃́ i ka wɛ̃̀ basɔoo, mɛ́ à gà, wa mɛ Lua lɛkɛ̀ɛ̀ɛ.
Aa kpɛdɔdɔ, aaiɔ kuu, aa vɛ̃ɛliɔ pɛ́pɛ, aaiɔ a bɛ ble.
Aa kpɛdɔdɔ buipãleɔnɛo, aali pɛ́pɛ, dãɔ a bɛ bleo, asa ma gbɛ̃́ɔ wɛ̃ni kɛ lán líwa, gbɛ̃́ pɔ́ ma ń sɛ́piɔ ń zĩ ài ble.
Aa isima ga kpa pão, aa nɛ'i à ɛɛ ń tó weo, asa aaɔ dɛ gbɛ̃́ pɔ́ ma báaadàńguɔ ũ, ampiɔ ń ń nɛ́ɔ sãnu.
E aaɔ gɛ́ lɛzui, má wemá, e aaɔ yã'o aaɔ gɛ́ láai, má swã́sɛi.
Àwalɛwana ń são a sɛ̃ ble sãnu, nɔ̀ɔmusu a tàaable lán zuwa, mlɛ̃ɔ pɔblea aɔ dɛ bùsu ũ. Aa pɔe kɛ'ĩa ge aa pɔe ɔ̃̀ɔkpa ma gbɛ̀sĩsĩ pɔ́ a kua adoa musuo. Ma Dii mámɛ má ò.
Ma Dii ma mɛ̀: Musu mɛ́ ma kpalabaa ũ, tɔɔlɛ mɛ́ ma gbadibɔ ũ. Kpɛ́ pɔ́ á ye dɔmɛɛ bee ku máɛ? Ma zɔ̃lɛkĩi bee kà kpelewai?
Ma ɔ mɛ́ pɔ beeɔ kɛ̀ píi, ɔ̃ aa kuo lò? Ma Dii mámɛ má ò. Gbɛ̃́ pɔ́ má aà wɛgwan kɛ: Gbɛ̃́ pɔ́ azĩa bùsa mɛ́ a nɔ̀sɛ doũ, mɛ́ a ma yã́ɔ vĩa vĩ.
Wì sa'oa ń zuo, ɔ̃ wì gbɛ̃dɛ lɔ, wì sa'oa ń são, ɔ̃ wì gbɛ̃ waa fĩ, wì mɔ ma gba pɔ́wɛnti, ɔ̃ wì sàwa au tɔ̃́lɛ, wì tulaletikamɛɛ tɛ́a, ɔ̃ wì kúlɛ tã́aɛ. Aa zɛ̀ ń ńzĩa pɔeão, an pɔ ìɔ na ń yãbɛ̃ɛpiɔwa.
Mapi sɔ̃ ma zɛò mà yã́ gɛa ń kpɛo sua ń aɛo kɛnɛ́, má mɔ́má ń yã́ pɔ́ aa a vĩa vĩo, asa ma lɛzù, gbɛ̃e i weao, ma yã'ò, aai swã́sɛio. Aa yã́ pɔ́ má yeio kɛ̀, aa zɛ̀ ń yã́ pɔ́ i kamaguoo.
Á gbɛ̃́ pɔ́ á ma vĩa vĩɔ à ma yãma. Á gbɛ̃́ pɔ́ aa zaágu, aaì á bɔ adoa ma yã́iɔ mɛ̀: Dii tɔbɔ, wí á pɔna e mɛ̀! Wí a ń kṹ ḿpii.
Wɛ̃́lɛ súu ma dɔ! Ma kpɛ́ kɔ̃fĩ ma dɔ! Málɛ fĩabo ma ibɛɛɔnɛ a lɛ́ gbɛu.
E aàɔ gɛ́ nɔwãwãkɛi à pìla, e aà nɔ̀sɛ àɔ gɛ́ swaa kĩ́iwa, à nɛ'ì gɔ̃ɛ ũ.
Démɛ yã́ bee taa mà yãai? Démɛ wɛsìɛ màai? Wa bùsu i gɔɔ doa? Wa buikɛ kã́ndo gɔ̃̀ɔa? Kási kɛ́ nɔwãwã mɔ̀ Siɔnawa, à nɛ́ɔ bɔ̀bɔ gɔ̃̀ɔ.
Ma Dii ma mɛ̀ má tó nɛ'igɔɔ ká, nɛ́ gí bɔ pɛ́lɛia? Mapi á Lua ma mɛ̀ má tó pilagɔɔ ká, mí sakpɛ tataa?
À pɔnakɛ Yelusalɛũ yã́ musu, à yáalɔwà, á gbɛ̃́ pɔ́ á yeaàziɔ. À pɔnakɛò, á gbɛ̃́ pɔ́ álɛ ɔ́ɔlɔɛ̀ɔ.
Asa á aà yɔ̃́ mi à kã́, á nɔ̀sɛ i níni, á aà í mi, á pɔ i kɛ aà àizɛɛ zɔ̃ɔwa na.
Asa ma Dii ma mɛ̀ má aafia pisiwà lán swawa, má buiɔ àizɛɛ naaaɛ̀ lán swa paawa, i yɔ̃́ kpáwá, i á kuɛ, i á kpá a gbáa.
Lá da ì a nɛ́ nɔ̀sɛ níni, màa má á nɔ̀sɛ níniɛ́, á nɔ̀sɛ a níni Yelusalɛũ.
Tó a wɛsìaàlɛ, á pɔ a kɛ na, á mɛ iɔ aafia lán sɛ̃̀kusiwa. Dii a to a zɔ̀blenaɔ a gbãa dɔ̃, kási a kpɛ̃nɛmuu bɔbɔ a ibɛɛɔwa.
Gwa! Dii lɛ́ mɔ́ ń tɛ́o, aà zĩkasɔ̃go aɔ dɛ lán zàawa. A sumá ń kyã̀wãao, a ń lele ń tɛ́lɛpiɔo.
Asa Dii a yã́kpalɛkɛ ń bui píio ń tɛ́o ń fɛ̃ndao, mɛ́ gbɛ̃́ pɔ́ a ń dɛdɛɔ fàao.
Gbɛ̃́ pɔ́ aaì gbãbɔ ńzĩaɛ aa gɛ́ sa'oiɔ, aaìɔ tɛ sa'onazi e swaluu, aaì sàwa sa'onɔɔ só ń zaeo ń ɛ̃́nao, aa midɛ sãnuɛ. Ma Dii mámɛ má ò.
An yãkɛaɔ ń ń làasooɔ yã́i málɛ mɔ́ bui píi kãaai. Tó aa mɔ̀, aa wɛsi ma gawilɛ.
Má seelakɛ ń guu, mí ń gbɛ̃́ pɔ́ bɔ̀eɔ gbaɛ buiɔwa, Taasisi ń Libiio ń Ludi pɔ́ kàzunaɔ vĩo ń Tubalio ń Gɛlɛsio ń ísia baa bùsu zã̀zãɔ, gu pɔ́ wi ma tɔ́ mauo mɛ́ wì wɛsi ma gawilɛoɔ, aai ma gawi kpàwakɛ buiɔnɛ.
Aa bɔ ń á gbɛ̃́ɔ bui píi kĩ́i dia sɔ̃́ kpɛ ń sɔ̃baonaɔ ń yiongoɔ kua sɔ̃́goɔ ń zugoɔ guu. Ma Dii ma mɛ̀ wa mɔ́ńnɔ ma kpɛ́u wà ma gba Yelusalɛũ ma gbɛ̀sĩsĩ pɔ́ a kua adoa musu, lá Isailiɔ ì mɔ́ ń pɔ́wɛntio ta gbãlɛsai guuwa.
Ma Dii ma mɛ̀, má ń gbɛ̃eɔ sɛ dilɛ sa'onaɔ ń Levii buiɔ ũ.
Ma Dii ma mɛ̀ lá musu dafu ń zĩ́lɛ dafu pɔ́ málɛ kɛo aaɔ ku ma aɛ gɔɔpii, màa á nɛ́ɔ ń á tɔ́o aɔ ku gɔɔpii.
Ma Dii ma mɛ̀ mɔ ń mɔo, kã́mabogɔɔzĩ ń kã́mabogɔɔzĩo, bui píi aliɔ mɔ kúlɛi ma aɛ.
Tó aa bɔ̀ wɛ̃́nkpɛ, aa gbɛ̃́ pɔ́ bɔ̀ ma kpɛɔ gɛɔ gwagwa. An kɔ̀ɔbiiɔ láao, an tɛ́ a gao, mɛ́ bui píi aɔ ye ń gĩyãio.
Ilikia nɛ́ Zelemii, Anato pɔ́ kú Bɛ̃yãmɛɛ buiɔ bùsuu sa'onae yã́n kɛ.
Dii yã'òɛ̀ Amɔ nɛ́ Yosia, Yudaɔ kía kpalablea wɛ̃̀ kuɛ'aaɔ̃de guu
ń Yosia nɛ́ Yoakiũ, Yudaɔ kía kpalablea gɔɔo e Yosia nɛ́ Zedekia, Yudaɔ kía kpalablea wɛ̃̀ kuɛdode mɔ sɔode guu, gɔɔ pɔ́ wà Yelusalɛũdeɔ kũ̀kũ zĩ̀zɔɔ ũ.
Dii yã'òmɛɛ à mɛ̀:
E màɔ gɛ́ n íkasai nɛasakpɛu, má n dɔ̃, e ǹyɔ̃ gɛ́ bɔi gbɛɛu, ma n sɛ ma pɔ́ ũɛ, ma n dilɛ ãnabi ũ buiɔnɛ.
Ɔ̃ ma mɛ̀: Á'a Dii Lua! Má yã'oa dɔ̃o, asa ɛ̀waasonan ma ũ.
Ɔ̃ Dii òmɛɛ: Ńsu o ɛ̀waasonan n ũo. Gɛ́ gbɛ̃́ pɔ́ ma n zĩmáɔ kĩ́i píi, ní yã́ pɔ́ má danɛ píi onɛ́.
Ńsu vĩakɛnɛ́o, asa má kunnɔ n misia yã́iɛ. Ma Dii mámɛ má ò.
Ɔ̃ Dii ɔbɔ̀ a zɔ̃̀ ma lɛ́wa à mɛ̀: Ma a yã́ sòso má kànɛ n lɛ́uɛ.
Gwa! Ma n dilɛ buiɔnɛ ń ń bùsuɔ, ńyɔ̃ ń wo ń bùsuu, ńyɔ̃ ń gbãa kɔ'ɛ, ńyɔ̃ ń kaalɛ, ní ɛa ǹ ń zɛdɔ, ńyɔ̃ ń gboo, ní ɛa ǹ ń kɛkɛ.
Dii yã'òmɛɛ à mɛ̀: Zelemii, bɔ́ ń èi? Ɔ̃ má wèwà: Lí pɔ́ wì mɛ wɛ́tɛi gɔ̃na málɛ e.
Ɔ̃ Dii òmɛɛ: Ń è wásawasaɛ, asa málɛ wɛ́tɛ ma yã́i, kɛ́ à e papa yã́iɛ.
Dii yã́ ɛ̀a dɛ̀dɛa à mɛ̀: Bɔ́ ń èi? Má wèwà: Ma oo è, àlɛ pusu bɔ, à yɛ̀ɛlɛ, a zí dɔ gugbãntoo oi.
Ɔ̃ Dii òmɛɛ: Za gugbãntoo oi wa bɔu wà yã́yia bùsuɛbeedeɔwa.
Málɛ bùsu pɔ́ kú gugbãntoo oiɔ gbɛ̃́ɔ sisi aa mɔ píiɛ. An kíaɔ ń kpalabaaɔ kpálɛ Yelusalɛũ bĩ́ibɔlɛɔu. Aa koezɔ̃ a bĩ́i pɔ́ liaizi, aa lɛ́lɛ Yudaɔ bùsu wɛ̃́lɛɔwa.
Màa má yã́kpalɛkɛ ń ma gbɛ̃́ɔ vãi pɔ́ aa kɛ̀ aa bɔ̀ ma kp yã́i. Aa tulaletikàtɛa dii pãleɔnɛ, aa kùlɛ ń pɔkɛaɔnɛ.
Sɔukɛ, ní fɛlɛ yã́ pɔ́ má danɛ onɛ́ píi. Ńsu to sɔ̃ kɛ̃ngu an yã́io. Tó màan sɔ̃o, ḿmɛ má tó sɔ̃ kɛ̃ngu ń aɛ.
Ma n kɛ lán wɛ̃́lɛ bĩ́idewa gbãɛ, lán mɔ̀pɛlɛ ge mɔgotɛ̃ bĩ́iwa. Yuda kíaɔ fɔ̃ kpanɛo, ge a gbãadeɔ ge a sa'onaɔ ge a gbɛ̃́pii.
Aa ãnama, kási aa n fuo, asa má kunnɔ n misia yã́iɛ. Ma Dii mámɛ má ò.
Dii yã'òmɛɛ à mɛ̀:
Gɛ ǹ yã́ɛ bee kpàwakɛ Yelusalɛũdeɔ swã́u. Ma Dii ma mɛ̀, á wɛ̃ndiagɔɔ gbɛ̃kɛ pɔ́ á vĩmanɔ dɔmagu gɔɔ pɔ́ á yemazi ma nɔ dafu ũ. Gɔɔ bee á tɛmazi guwaiwaiu, gu pɔ́ wi pɔ́tɔ̃uo.
Aa ku ma mɛ̀ndo yã́iɛ, aamɛ ma buapɔ́ káauɔ ũ. Ma gbɛ̃́ pɔ́ ń mɔmɔɔ tàae è, ɔ̃ músi ń lé. Ma Dii mámɛ má ò.
À swã́sɛ ma yã́i, á Isailiɔ, á Yakɔbu buiɔ píi.
Ma Dii ma mɛ̀, tàae kpele á deziɔ èa, ɔ̃ aa zã̀kũmanɔi? Aa tɛ̀ tã́aɔzi, ɔ̃ aa gì ɔi.
Ma ń bɔ́lɛ Egipi ma dɔaanɛ́ guwaiwaiu ń sɛ̃gbão ń bùsu tɔ̃ɔ'ɛdeo ń bùsu iminadeo ń gusisi pãsĩo, gu pɔ́ gbɛ̃e lí a baa vĩo mɛ́ gbɛ̃e líɔ kuuo, kási aai ma gbɛao.
Ma suńnɔ tɔɔlɛ táaedeu la, aaliɔ a libɛɔ ble ń a pɔmaaɔ. Kɛ́ aa kà, aa ma bùsu gbãlɛ̀, aa tò à gɔ̃̀ pɔ́ pɔ́ má yeio ũ.
An sa'onaɔ i ma dɔ̃o, ma ikoyãdanɛdeɔ i ma dɔ̃o, an dɔaanaɔ bɔ̀ ma kpɛ, an ãnabiɔ ãnabikɛkɛ̀ ń Baali gbãao, aa tɛ̀ pɔ́ pɔ́ lí kã́fĩakɛnɛ́oɔzi.
A yã́i má mɔ́ ń á yã́o sɔ̃, mɛ́ má mɔ́ ń á nɛ́ɔ ń á tɔũnaɔ yã́o. Ma Dii mámɛ má ò.
À bua ísiawa e Sipi bùsuu à gwa. À gbɛ̃́ zĩ Kedaa bùsuu à a yã́ tàasika, í gwa tó yã́ɛ bee taa kɛ̀ we yãa.
Buie a diiɔ lìlɛ yãae? Kási an tã́apiɔá Lua no. Ma gbɛ̃́ pɔ́ má dɛ Lua gawide ũ, ma gbɛ̃́ɔ ma lɛũkpakɛ̀ ń pɔ́ pɔ́ lí kã́fĩakɛnɛ́oɔ.
Á musudeɔ, à to yã́pi diwá, á mɛ i seenata à gɔ̃ sã̀iii. Ma Dii mámɛ má ò.
Asa ma gbɛ̃́ɔ duunakɛ̀ lɛɛ plaɛ. Mámɛ má nibɔna í wɛ̃nide ũ, ɔ̃ aa ma to we, aa gɛ̀ wà biaɔ yɔ̃̀ ńzĩaɛ, bia tɛfɛɛna pɔ́ aa fɔ̃ í dilɛoɔ.
Isailiɔá zɔɔnɛe? Wà ń í zɔble guu nɛe? Bɔ́yãi aa gɔ̃̀ pɔvĩaɔ ũ sai?
Nɔ̀ɔmusuɔ pàlamá aa pũ̀namá, ɔ̃ aa ń bùsu yàa, an wɛ̃́lɛɔ tɛkũ̀, gbɛ̃e ku we lɔo.
Mɛfisideɔ ń Tapanɛsideɔ ń mi wànɛ́.
Ámɛ a yã́pi ì ázĩaɛo lò? Ma Dii á Lua, kɛ́ má zɛmikũaɛ́, ɔ̃ a ma to we.
Bɔ́yãi álɛ gɛ́ Egipi Sioo í miii? Àkɛa álɛ gɛ́ Asili Uflata í miii?
Á vãikɛa a wi á musuɛ, á pɔ̀ɔbɔzãkɛa a wɛ́tɛ̃a iɛ́. À làasookɛ, í dɔ̃ kɛ́ á bɔa ma Dii á Lua kpɛ vãi, mɛ́ á kua vĩakɛamɛɛ sai ĩ́i. Ma Dii Lua Zĩgɔ̃de mámɛ má ò.
A ma zuu gbòo á nɔɛ à gɛ̃̀gɛ̃, a ma baɔ kɛ̃̀kɛ̃, a mɛ̀ á zɔblemɛɛo. Sĩana guu i gbãsĩkɛ sĩ̀sĩ lɛsĩ píi musu ń lí yɛ̀lɛlɛɔ píi gbáuo.
Ma á bá vɛ̃ɛli maa náaide ũɛ. Kpelewa a kɛ̃a, a gɔ̃ vɛ̃ɛli bɔlɛnzĩaɛ ũi?
Baa tó a zu'ò ń saoo ń mɔsɔnao maamaa, á tàae tèbateba a láamɛɛo. Ma Dii Lua mámɛ má ò.
Kpelewa á fɔ̃ o i gbãlɛo, i kɛ Baaliɔnɛ kɛ̀kɛo ni? À yã́ pɔ́ á kɛ̀ swadɔɔiɔ gwa, à làasookɛ á yãkɛapiɔwa. I gɛ́ le à su la, lán yiongo núnu pɔ́ a mɛ fɛ̀lɛwa,
lán sɛ̃̀a zàa'ĩn da pɔ́ dɔ́ɛkɛ̀ ń gbáao, àlɛ gɔ̃ ĩ́ana sɛsɛwa. Démɛ a fɔ̃ à aà lɛ́ liaa gɔɔ pɔ́ aà mɛ fɛ̀lɛi? Zàa'ĩn sa pɔ́ lɛ́ aà wɛɛlɛɔ kpasao, aa aà e a gɔɔwaɛ.
Ásu àɔ kpálɛkɛńzi e á kyale gɛ́ yaa á gbáu, á kòlo giigagao. Ń beeo a mɛ̀ a zɛkɛo, wá ye dii zĩ̀loɔziɛ, sema wà gɛ́má.
Lá wí ì kpã́i kṹ, tó wà bɔ̀wà, màa wa wida Isailiɔwa, an kíaɔ ń ń gbãadeɔ ń ń sa'onaɔ ń ń ãnabiɔ.
Aaì o líɛ: Wá maen n ũ, aaì o gbɛɛ: Ḿmɛ n wá í. Aa bɔ̀ ma kpɛ, aai zɛmanɔo. Gɔɔ pɔ́ taasi ń lé, ɔ̃ aaì mɛ mà fɛlɛ mà ń suaba.
Dii pɔ́ á kɛ̀ ázĩaɛɔ ku máɛ? Aa fɛlɛ á taasikɛgɔɔ, tó aa fɔ̃ á suaba! Asa á Yudaɔ, á diiɔ dasi kà á wɛ̃́lɛɔwa.
Bɔ́yãi álɛ zɔakaimazii? Ápii a bɔ ma kpɛɛ. Ma Dii mámɛ má ò.
Ma ĩadà á deziɔwa pãɛ, aai totoapi yãdao. Aa lɛ̀lɛ ń ãnabiɔwa lán nɔ̀ɔmusu pɔkaalɛnawa.
Á gbãgbɛ̃ɔ, à wɛ́tɛ ma yã́i. Ma gɔ̃ Isailiɔnɛ gbáa ge gubeebee ũ yã̀? Bɔ́yãi ma gbɛ̃́piɔ ì mɛ waɔ ń bɛbɛa kɛɛ, wa mɔ ma kĩ́i lɔo ni?
Nɔamblebɔ yã́ a fɔ̃ sã wɛ̃́ndiague? Zãkɛzĩ pɔ́ɔ yã́ a fɔ̃ sã nɔ dafugue? Kási ma yã́ sã̀ ma gbɛ̃́ɔgu à gɔɔplakɛ̀.
Á yenzi ɛsɛ vĩɛ fá! Baa káalua sà zɔ̃ɔ, á á yãkɛa dadaɛ̀.
Wì taaside yãesaide au e á pɔkasaɔwa, i kɛ a ń lé á kpɛ́u, aalɛ á pɔ́ɔ sɛ́lɛn sɔ̃o.
Gia ń beeo i mɛ á yãe vĩo, ma pɔ a paázio. Lá a mɛ̀ i duunakɛo, má yã́kpalɛkɛánɔɛ.
Bɔ́yãi iɔ liaaliaa à á yãkɛa lilɛi? Egipiɔ widawá, lá Asiliɔ kɛ̀ɛ́wa.
Á bɔ we à su ń ɔo dia á musuɛ, asa gbɛ̃́ pɔ́ álɛ ń náaikɛpiɔ, ma gińziɛ, á dɔnlɛ emáo.
Tó gbɛ̃e gì a nai, ɔ̃ à gɛ̀ zãkɛ̀ gupãlei, a fɔ̃ ɛa nɔpi kũ lɔe? Aà kũa a bùsupi gbãlɛ dúuduuɛ. Ápiɔ sɔ̃ a gbãsĩkɛ̀ ń gɔ̃ɔ dasi, ɔ̃ a ɛa lɛ́ sua saa? Ma Dii mámɛ málɛ á la.
À wɛzu à sĩ̀sĩ wáiwaiɔ gwae, gu kpele wi á dã̀akpauo ni? Iɔ zɔ̃lɛ zɛ́ saɛ àɔ gɔ̃ɔ dã́ lán Laalubue zɔ̃lɛa guwaiwaiuwa.
A yã́i tò ma gi lou maɛ́, káabuana i kɛɛ́o. Ń beeo á wɛ́ dɛ lán káalua wɛ́waɛ, wí lí á kũo.
A lɛzùmazi tia a mɛ̀: Wá Mae, wá ɛ̀waasogɔɔ gbɛ̃na,
n pɔ aɔ paawázi e bɔɛ ni? Ńyɔ̃ɔ wá kpɛ̃nɛ kũa gɔɔpii yã̀? Màa i omɛɛ, ɔ̃ iɔ yãvãikɛ á pɔeãwa.
Kí Yosia kpalablegɔɔ Dii òmɛɛ: N Isaili pɔ̀ɔbɔzãkɛnapiɔ yãkɛa èa? Aa gɛ̀ gbãsĩkɛ̀ sĩ̀sĩ lɛsĩ píi musu ń lí yɛ̀lɛlɛɔ píi gbáuo.
Málɛ e yã́ beeɔ kɛa gbɛa píi aa suaɛ, kási aai suao. Ɔ̃ an gbɛ̃́ Yuda náaisaideɔ ń yãkɛapiɔ è.
Ma gínzila kpà Isaili pɔ̀ɔbɔzãkɛnapiɔwa, ma ń yá gbãsĩ pɔ́ aa kɛ̀ɔ yã́i. Kási vĩa i ń gbɛ̃́ Yuda náaisaidepiɔ kũo, ɔ̃ aa gɛ̀ gbãsĩkɛ̀ sɔ̃.
Káaluakaa i kɛ Isailiɔnɛ yãe ũo, ɔ̃ aa ń bùsu gbãlɛ̀, aa gbãsĩkɛ̀ gbɛɔ ń líɔ yã́ musu.
Gia ń beeo píi an gbɛ̃́ Yuda náaisaidepiɔ i sua ń nɔ̀sɛmɛndooo, sema mɔafili. Ma Dii mámɛ má ò.
Ɔ̃ Dii òmɛɛ: Isaili pɔ̀ɔbɔzãkɛnapiɔ yã́ maa dɛ Yuda náaisaidepiɔla.
Gɛ ǹ kpàwakɛ gugbãntoo oi ǹ mɛ: Ma Dii ma mɛ̀, à sua Isaili pɔ̀ɔbɔzãkɛnaɔ! Má fɛ̃́ázi lɔo, asa má gbɛ̃kɛ vĩ, ma pɔ aɔ paaázi gɔɔpiio. Ma Dii mámɛ má ò.
À we á tàaei lé! Asa a bɔ ma Dii á Lua kpɛɛ, a táa'ò dii zĩ̀loɔwa lí yɛ̀lɛlɛɔ píi gbáu, i swã́sɛ ma yã́io. Ma Dii mámɛ má ò.
Ma Dii ma mɛ̀, gbɛ̃nazĩn pɔ̀ɔbɔzãkɛnaɔ, à sua, asa á zã́n ma ũ. Má á sɛ́ wɛ̃́lɛ ń wɛ̃́lɛo dodo, bui ń buio plapla, mí suánɔ Siɔna.
Dã̀na pɔ́ an nɔ̀sɛ muaamanɔɔ ɔ̃ má ń dilɛ aa dɔaaɛ́ ń dɔ̃ao ń laaio.
Ma Dii ma mɛ̀, gɔɔ bee tó a kɔ̃ a dasikũ̀ á bùsuu, wa ma bàakuaánɔ kpagolo yã'o lɔo, a làasoo a gɛ̃ an sɔ̃ guuo. A ni aɔ kúmáo, mɛ́ wa a pãle kɛo.
Zĩbeezĩ wa o Yelusalɛũɛ, Dii kpalabaa. Bui píi a si Yelusalɛũu ma tɔbɔa yã́i. An nɔ̀sɛvãi swã́gbãa yã́ a dɔaanɛ́ lɔo.
Gɔɔ bee Yudaɔ na Isailiɔwa, aa bɔ gugbãntoo oi bùsuu sãnu, aai su bùsu pɔ́ má kpà ń deziɔwau.
Mámɛ má ò. Má ye mà á sí ma nɛ́ɔ ũɛ, mí pɔeã bùsu kpáwá, bùsu pɔ́ a kɛfɛnkɛ dɛ buipãleɔ pɔ́a. Málɛ e áli ma sísi á Mae ũɛ, mɛ́ á we ma to weo,
ãma á Isailiɔ a bɔ ma kpɛ, lán nɔɛ pɔ́ a zã́ tò à gɛ̀ gbãsĩkɛ̀wa. Ma Dii mámɛ má ò.
Wii ma dɔ sĩ̀sĩ wáiwai musu, Isailiɔ lɛ́ ɔ́ɔlɔ, aalɛ awakpa, asa aa pã̀zɛaɛ, ma Dii ń Lua ma yã́ sã̀ńguɛ.
À ɛa sua, pɔ̀ɔbɔzãkɛnaɔ, mí á gbã́gbã ń á pɔ̀ɔbɔzãkɛgyão. Wá kɛ́! Wá sumaɛ, asa ḿmɛnn Dii wá Lua.
Sĩ̀sĩɔ ɛɛ vĩ, gbɛ̀sĩsĩɔ zɔa vĩ, Dii Isailiɔ Lua mɛ́ wá Suabana ũ.
Za wá ɛ̀waasogɔɔ tã́aɔ wá maeɔ zĩ ài blè, an sãɔ ń ń zuɔ ń ń nɛgɔ̃ɛɔ ń ń nɛnɔɛɔ.
Wà naalɛ ń wío, wà tó wá gɛɛ gɔ̃ kpá wá wɛ́i, asa ń wá deziɔ wa duunakɛ̀ Dii wá Luaɛɛ, za wá ɛ̀waasogɔɔ e gbã wi aà yãmao.
Ma Dii ma mɛ̀, á Isailiɔ, tó á sua, à sua. Tó a ɔzɔ̃̀ á pɔ́ pɔ́ má zauɔi, mɛ́ álɛ liaaliaa lɔo,
tó a lɛgbɛ̃̀ ń ma kuao kã́ukãu ń sĩanao, buipãleɔ báaadakɔ̃u ń ma tɔ́o, aai ĩ́anadã ma yã́ musu.
Yã́ pɔ́ Dii ò Yelusalɛũdeɔ ń Yudaɔnɛn kɛ: Á Yelusalɛũdeɔ ń Yudaɔ píi, à kpase kɛ̃ wásawasa, ásu pɔ́tɔ̃ lɛuo.
À tɔ̃zɔ̃ á sɔ̃̀ gbãsĩwoloa ũ, í gɔ̃ ma pɔ́ ũ wásawasa. Tó màan sɔ̃o, má a pɔkũmabɔbɔwáɛ lán tɛ́ pɔ́ gbɛ̃e a fɔ̃ dɛowa yãvãi pɔ́ á kɛ̀ yã́i.
À kpàwakɛ Yudaɔnɛ, à o Yelusalɛũdeɔnɛ: À kuupɛ á bùsuu, à wiilɛ ń lɔɔ gbãtɛ̃o à onɛ́ aa kãaa, aai bàalɛ ta wɛ̃́lɛ bĩ́ideɔu.
À gudɔkɔ̃ɛkĩi dilɛ Siɔna, wí mɔ́ ulɛ we, ásu zɛzɛo, asa má tó kìsia zɔ̃ɔ ń pɔ́ ɔ̃̀ɔnɛkɛao bɔ gugbãntoo oiɛ.
Nɔ̀ɔmusu fɛ̀lɛ bɔ̀ a tòou, buiɔ kàalɛnapi dàzɛu. À gò a tía, àlɛ gɛ́ á bùsu kɛi kɛ́lɛkɛlɛ, á wɛ̃́lɛɔ i gɔ̃ bɛziaɔ ũ.
A yã́i tò à zwã̀nkasaɔ kákaála, à ɔ́ɔlɔ à búbuapɛ, asa Dii pɔfɛ̃awázi zɔ̃ɔ, i kpálɛo.
Zĩbeezĩ sɔ̃ a kɛ̃ kía ń a ìwaɔgu, yã́pi i di sa'onaɔwa, ãnabiɔ lɛ́ i gɔ̃ kpaaũa. Ma Dii mámɛ má ò.
Ɔ̃ ma mɛ̀: Á'a Dii Lua! N ɔ̃nɔkɛ̀ Yelusalɛũdeɔnɛɛ ń gbɛ̃́ɛ beeɔ píi. Kɛ́ n mɛ̀ aaɔ ku aafiaɛ, ɔ̃ fɛ̃nda mɛ́ aɔ wiilɛ ń miwaa?
Gɔɔ bee Dii a o Yelusalɛũdeɔnɛ ń gbɛ̃́ɛ beeɔ píi, à mɛ ĩ́an wãa a bɔ gbáau sĩ̀sĩ wáiwaiɔ musu à mɔ lɛ́lɛ a gbɛ̃́ɔwa. I kɛ ĩ́ana pɔ́ wì pɔ́ fã́i a gbãsĩ bɔlɛ no,
ĩ́ana pɔ́ á gbaɛmá gbãa aɔ dɛ beea, yã́kpalɛ á kɛńnɔ sa.
Gwa! Àlɛ mɔ́ lán lousisiawa, aà zĩkasɔ̃goɔ dɛ lán zàawa, aà sɔ̃́ɔ wãa dɛ kúuɔla. Waiyoo wápiɔ! Wa kaalɛɛ sa.
Yelusalɛũdeɔ, à á sɔ̃ pípi, kɛ́ à e bɔ aafia. Áɔ kú ń á làasoo vãio e bɔɛ ni?
Wàlɛ a baokpa Dã buiɔ bùsuu, wàlɛ músi kpàwakɛ Ɛflaiũ buiɔ bùsu sĩ̀sĩdeu:
À o buiɔnɛ, í a kpàwakɛ Yelusalɛũdeɔnɛ, ibɛɛɔ bɔ̀ bùsu zã̀zãu, aalɛ mɔ́, aalɛ kúkua dɔ Yudaɔ wɛ̃́lɛɔwa,
aalɛ liai lán masedãnaɔwa, asa Yudaɔ bɔ̀ ma kpɛɛ. Ma Dii mámɛ má ò.
Á dàa ń á yãkɛaɔ mɛ́ bee ìɛ́. Á ĩadaman we. A pãsĩ! Àlɛ ĩadawá e á sɔ̃u.
Ma nɔ̀sɛ ɔ̃̀ɔkpà! Ma nɔ̀sɛ ɔ̃̀ɔkpà! Ma nɔ̀sɛ lɛ́ pusu bɔ, sɔ̃ kɛ̃̀magu, má fɔ̃ màɔ nílɛo. Ma kuu'ɔ mà dɔ ń kúkuakɛao.
Wíwia lɛ́ kɛ wíwia, bùsu gɔ̃̀ da wàuu gupiiu. Wá zwã̀akpɛɔ wìwi kã́ndo, wá zwãaɔ yàa gɔ̃̀ɔgɔ̃ɔ.
Máɔ dàlapooɔ gwa e bɔɛ ni? Máɔ kuu'ɔpi ma dɔ e bɔɛɛ?
Dii mɛ̀ a gbɛ̃́ɔ mi vĩo, aa a dɔ̃o, nɛ́ sɔũɔnɛ, aa yãe gbáɛo. Vãi ɔ̃nɔ ɔ̃ aa dɔ̃, aa maakɛa dɔ̃o.
Ma zĩ́lɛ gwà, má è da pã, a kɛkɛao. Ma musu gwà, má è a gupua vĩo.
Ma gbɛ̀sĩsĩɔ gwà, mà è aalɛ lualua, sĩ̀sĩɔ sɔ̃ aalɛ deedee píi.
Ma gugwà, mi gbɛ̃e eo, baa bãɔ aa ń taa kɛ̀ píiɛ.
Ma gugwà, ɔ̃ má è bùsu táaede gɔ̃̀ gbáa ũ, wɛ̃́lɛɔ wìwi píi Dii aɛ aà pɔkũma pãsĩ yã́i.
Asa Dii mɛ̀ bùsu a ɔ̃̀ɔkpa píiɛ, ń beeo á kaalɛ míɔmiɔo.
Ayãmɛto tɔɔlɛ a búbuapɛ, musu i siakũ, asa Dii yã'ò, a a nɔ̀sɛ suumpao, à yãdìlɛ kɔ̀, a ɛa kpɛo.
Wɛ̃́lɛdeɔ lɛ́ tílɛ píi, kɛ́ aa sɔ̃deɔ ń kàzunaɔ kɔ̃fĩ mà yã́i. Gbɛ̃eɔ lɛ́ si dào guu, gbɛ̃eɔ dɛ̀dɛ lɛ́ sɔlɔ gbɛ̀sɔɔu. Wɛ̃́lɛɔ gɔ̃̀ bɛziaɔ ũ, gbɛ̃e ku we lɔo.
Yelusalɛũ, bɔ́ ńlɛ kɛi? Àkɛa n zwã̀a tɛ̃a yè, n vua nɔamblebɔɔ dà, n kio kài? N nzĩa kɛ̀kɛ pãɛ! N gɔ̃pɔsɛɔ gìnziɛ, aa ye n wɛ̃ni bɔɛ sa.
Ma wii mà lán nɛ'iwãwã wiiwa, lán nɔɛ pɔ́ lɛ́ nɛ́ sɛ̃́ia iwa. Siɔna wiiɛ, àlɛ we fòo, fòo, à ɔpòo à mɛ̀: Waiyoo mapi, gbɛ̃dɛnaɔ ɔdìɛa, má kú ga lɛ́zĩɛ.
À Yelusalɛũ zɛaɔ kɛɛlɛ à gwa, à wɛɛlɛ a gãaɛɔu à e dɔ̃. Tó yãmaakɛn sĩanwɛɛlɛnae ku we, má sùuukɛ ń wɛ̃́lɛpio.
Baa kɛ́ aaì mɛ Dii ku, ń beeo aaì lɛgbɛ̃ ń mɔafilioɛ.
Dii, sĩana ɔ̃ ńlɛ wɛɛlɛmáo lò? N ń gbɛ̃́, i ɔ̃máo, n ń kɛ́ búɛbuɛ, ɔ̃ aa gì totoapi mai. An swã́ gbãakũ̀ lán gbɛwa, aa gì nɔ̀sɛlilɛi.
Ɔ̃ ma mɛ̀ taasideɔnɛ, aa mi vĩo, aa Dii yãkɛaɔ dɔ̃o, aa dɔ̃ yã́ pɔ́ ń Lua lɛ́ yáńnɔo.
Má gɛ́ mà yã'o maezɔ̃ɔɔnɛɛ, aa Dii yãkɛaɔ dɔ̃o lé? Aa dɔ̃ yã́ pɔ́ ń Lua lɛ́ yáńnɔo lé? Kási gbɛ̃́piɔ sɔ̃ aa n zuu bɔ̀ńla, aa n baɔ kɛ̃̀kɛ̃máɛ.
Ayãmɛto nɔ̀ɔmusu a bɔ lákpɛu à kusimá, àwalɛwana a bɔ gbáau à ń dɛdɛ. Gbɛaana a naalɛnɛ́ wɛ̃́nkpɛ, i gbɛ̃́ pɔ́ bɔ̀ɔ taitai, asa an tàaeɔ dasikũ̀, an pɔ̀ɔbɔzãkɛa kɛ̀ zài.
Yelusalɛũ, má sùuukɛnnɔe? N gbɛ̃́ɔ pãkpàmaziɛ, aaì yã́si ń tã́aɔɛ, i kɛ mámɛo. Má tò pɔ́ mɔ̀má, ɔ̃ aa sì káalua kpɛ́u aa gbãsĩkɛ̀.
Sɔ̃sa kãa pɔ́ an mɛ fɛlɛaɔnɛ, an baade ì lua a gbɛ̃́dee nɔi.
Ma Dii ma mɛ̀ má ĩadamá yã́pi yã́io lé? Má tɔsi buipi taawao lé?
À gɛ ma vɛ̃ɛbu dúuzɔ̃, ãma ásu dɛɛlɛ píio. À a gɔ̃naɔ zɔ̃zɔ̃, asa gɔ̃napiɔá ma pɔ́ no.
Isailiɔ ń Yudaɔ bɔ̀ ma kpɛ. Ma Dii mámɛ má ò.
Aa Dii ɛɛbò aa mɛ̀: Màa no, vãie a wá leo. Wá kɔ̃'e ń zĩo ge ń nɔanaoo.
Ãnabiɔ lɛ́ lɛ́'ĩana gbaɛ, Dii yã́ aalɛ oo. Aamɛ aa ń pɔ́ e ńzĩawa we.
Ayãmɛto ma Dii Lua Zĩgɔ̃de ma mɛ̀, lá màa gbɛ̃́piɔ ònɛ, má a yã́ sóso kánɛ ń lɛ́u tɛ́ ũɛ, gbɛ̃́piɔ iɔ dɛ yàa pɔ́ tɛ́pi a kũwà ũ.
Isailiɔ, ma Dii ma mɛ̀ má bui pɔ́ kú zã̀zã sóikɛwáɛ, bui pɔ́ kú za zi mɛ́ aɔ ku gɔɔpiiɛ. Bui pɔ́ ili ń yãmao mɛ́ á ń yã'oa dɔ̃o.
An gbàlaɔ ì ga inɛ́ɛ, ampii gɔ̃sa gbãaɔnɛ.
Aa pɔ́ pɔ́ á kɛ̀kɛɔ ń á blɛɔ naaa, aai á nɛgɔ̃ɛɔ ń á nɛnɔɛɔ sɛ́lɛ. Aa á zuɔ ń á sãɔ ń á bleɔ naaa, aai á vɛ̃ɛbɛɔ ń á kaadɔɛmbɛɔ sɛ́lɛ. Aa á wɛ̃́lɛ bĩ́ide pɔ́ álɛ a náaikɛɔ dɛ̃ɔnzɔ̃ ń ń zĩkabɔɔ.
Ma Dii ma mɛ̀, baa gɔɔ bee má á kɛ kɛ́lɛkɛlɛo.
Tó wà n la, bɔ́yãi ma Dii ń Lua má kɛ̀inɛ́ màa píii, ní onɛ́, lá aa pãkpàmazi aa zɔblè dii zĩ̀loɔnɛ ńzĩa bùsuu, màa aa zɔble bui zĩ̀loɔnɛ bùsu zĩ̀lou sɔ̃.
À yã́ɛ bee o Yakɔbu buiɔnɛ, í a kpàwakɛ Yudaɔnɛ à mɛ:
Sɔũ nɔ̀sɛsaideɔ, à yãma, á wɛ́ vĩ, ili gu'eo, á swã́ vĩ, ili yãmao.
I kũ à vĩakɛmɛɛo lé? I kũ à lualua ma aɛo lé? Ma Dii mámɛ málɛ á la. Ma bùsu'ũfãa kàlɛ ísia zɔ̃lɛ ũ, kɔɔ pɔ́ ma dàɛ̀n we, a í a fɔ̃ à a baa vĩ bauo. Baa kɛ́ a í ì zãampapa, ìli fɔ̃ à a baa vĩ̀o. Baa kɛ́ a ikooaɔ ì kɔ̃fĩkɛ, ìli fɔ̃ à a baa vĩ̀o.
Gbɛ̃́piɔ swã́ gbãa, aa fɛ̀lɛmanɔ, ɔ̃ aa pã̀alɛmɛɛ aa gɛ̃̀zɛa.
Baa kɛ́ mi lou manɛ́ a gɔɔwa za káabuana e à gɛ́ bɔlɛi, mɛ́ ma pɔkɛkɛgɔɔ dìlɛnɛ́, aali okɔ̃ɛ wà vĩakɛ ma Dii ń Luaɛo.
Á vãikɛa mɛ́ kpà pɔ́piɔnɛ, á duuna mɛ́ gìɛ́ à maa e.
Vãikɛnaɔ ku ma gbɛ̃́ɔ guu, aaì ń wɛ lán fíikpanaɔwa, aaì baikpá gbɛ̃́ɔnɛ kɛ́ aa e wà ń kṹ yã́i.
Lá bã ìɔ ka bãwɛna bãkabɔ pai, màa mɔafili ń ua pà, ɔ̃ aaì kɛ ɔdeɔ ũ wà gbãakũ,
aaì kã́, an mɛ iɔ tɛkɛ. An vãikɛa gɛ̃agɛ̃̀, aali yã́si ń nɛtonɛɔ, yã́ e bɔńnɔ nao. Aali zɛ ń pɔesaideɔ aa ń yãnakpàmáo.
Ma Dii ma mɛ̀, má ĩadamá yã́pi yã́io lé? Má tɔsi buipi taawao lé?
Yã́ pɔ́ wa ye a gĩyãio wì vĩakɛɛ̀ kɔ̃̀ ń bùsuu.
Ãnabiɔ ì ãnabikɛkɛ ń ɛɛo, sa'onaɔ zĩa yã́ mɛ́ ì dɔaanɛ́. Màa ma gbɛ̃́ɔ yei, ãma kpelewa aa kɛ zã́i?
Bɛ̃yãmɛɛ buiɔ, à bɔlɛ Yelusalɛũ, í gɛ́ mikpakĩi wɛɛlɛi! À kuupɛ Tekoa! À to súɛlɛ fɛlɛ Bɛtakɛlɛũ seela ũ. Kìsia lɛ́ bɔ gugbãntoo oi, kaalɛ zɔ̃ɔ looaála.
Má Siɔna midɛ, wɛ̃́lɛ pɔ́ wì mɛ a kɛfɛũ mɛ́ a maa.
Zĩgɔ̃ɔ mɔ bòokpa liai, lán sãdãnaɔ ń ń sãɔwa, baade ń a gbɛ̃́ɔ a bòou.
À sɔukɛ wà si Siɔna ń zĩo, à fɛlɛ wà gɛ lɛ́lɛmá ĩatɛ̃ gbãa zã́. Agya! Ĩatɛ̃'aua pìla, gu lɛ́ gɛ̃kɔ̃u kɔ̀.
À fɛlɛ wà gɛ lɛ́lɛmá gwãasĩna, wí gu pɔ́ dɛ aa zɛ giu wíwi.
Ma Dii Zĩgɔ̃de ma mɛ̀: À lizɔ̃zɔ̃, í bùsu kálɛ Yelusalɛũ bĩ́i saɛ. À ĩada wɛ̃́lɛpiwa, asa gbãamɔakɔ̃ɛ mɛ́ kɔ̃̀u.
Lá í ìɔ di lɔ̀ɔu, màa yãvãi di wɛ̃́lɛpiu. Taiina ń yãpãsĩo zɔa dɔu, mi e aà gyã ń aà bɔo làa ziio.
Yelusalɛũdeɔ, à ma lɛdama ma, kɛ́ másu kɛ̃́wáo yã́i. Tó màan sɔ̃o, má á bùsu dɛ̃ɔnzɔ̃ɛ, gbɛ̃e aɔ ku a guu lɔo.
Ma Dii Zĩgɔ̃de ma mɛ̀: Wa Isaili pɔ́ gɔ̃̀ɔ kɔ̃nwɛ, lá wì vɛ̃ɛ kɔ̃nwɛwa. Wa ɛa a gbɛsisi, lá wì pɔ́ gbɛsisiwa.
Dé má yã'oɛ̀ mà aà gba laaii? Démɛ a mamɛɛi? An swã́ wɛ̃ao, aa fɔ̃ yãmao, Dii yã́ ì kɛnɛ́ ĩ́iɛ, ìli káńguo.
Dii pɔkũma dɛ̀dɛa, má fɔ̃ màɔ kṹkũa lɔo. Pɔkũmapi bɔbɔ nɛ́ɔwa gãaɛ ń ɛ̀waaso pɔ́ kãaaa gudoũɔ. To wà gɔ̃ɛ ń a nɔo kũ sãnu ń gbɛ̃́ pɔ́ zikũ̀ táotaoɔ.
Ma Dii ma mɛ̀, tó ma ɔ lòo bùsuɛbeedeɔla, má ń bɛɔ na gbɛ̃pãleɔnɛ ń ɔzĩɛ, ń ń buaɔ ń ń nɔɛɔ.
Nɛ́fɛ̃nɛn gbɛ̃zɔ̃ɔ píi ɔvãi'enaɔnɛ. Ãnabiɔ ń sa'onaɔ píi aaìɔ gbɛ̃́ɔ sãsãɛ.
Aaì ɛsɛ ma ma gbɛ̃́ɔ bɔwa lá a dɛ pɔe ũowa. Aaì mɛ, aafia ku, aafia ku, kási aafia ku we sɔ̃o.
Yãbɛ̃ɛ pɔ́ aa kɛ̀ ì kɛnɛ́ wí ũe? Aawo! Ìli kɛnɛ́ wí ũo, an gɛɛ lí gɔ̃ kpá ń wɛ́io. A yã́i aa ta gbɛ̃́ pɔ́ gɛ̀ gɛ́kĩiɔ guu, aa kwɛ gɔɔ pɔ́ málɛ ĩadamá. Ma Dii mámɛ má ò.
Ma Dii ma mɛ̀: À zɛ zɛ́kpaau à a zɛ́ káauɔ gwa, í a pɔ́ pɔ́ maa gbɛa àɔ bɛu, á sɔ̃ i níni. Ɔ̃ a mɛ̀ áɔ bɛuo.
Ma gudɔ̃anaɔ dìlɛɛ́, má òɛ́ àli swãdɔ an kuupɛai, ɔ̃ a mɛ̀ á swãdɔio.
Ayãmɛto buipãleɔ, à yãma, í yã́ pɔ́ a ma gbɛ̃́ɔ le dɔ̃!
Dṹnia gbɛ̃́ɔ, à yãma, málɛ mɔ́ gbɛ̃́piɔ ásookɛi. Yã́ pɔ́ aalɛ yáɔ gbɛn we, asa aai swãdɔ ma yã́io, aa gì ma ikoyãiɛ.
Seba tulaleti dɛmɛɛ pɔe ũo, ge kanɛli fee gĩnana pɔ́ bɔ̀ bùsu zã̀zãu. Mili sa pɔ́ i oa i a pɔ́ kátɛu à tɛ́kũ sio, á sa'oaa lí kamaguo.
Ayãmɛto ma Dii ma mɛ̀: Má gbɛ pɔ́ gbɛ̃́ɔ ì gɛ̃mbɔlɛwàɔ kálɛ gbɛ̃́piɔnɛ ń aɛ, maeɔ ń ń nɛ́ɔ, gbɛ̃́ ń a gbɛ̃́o aai kpákpaa ḿpii aa gaga.
Ma Dii ma mɛ̀: Gugbãntoo oi bùsudeɔ gwa, aa fɛ̀lɛ, bui zɔ̃ɔpiɔ lɛ́ bɔ za dṹnia lɛ́wa, aalɛ mɔ́.
Aa sáɔ ń sɔ̃naɔ kṹkũa, aa pãsĩ, aali gbɛ̃e wɛ̃nagwao. An kɔ̃fĩ ìɔ dɔ lán ísia kɔ̃fĩwa, aa didi sɔ̃́ kpɛ, aa zĩ'ɔpòo, aalɛ mɔ́ lɛ́lɛiwá, Siɔnadeɔ.
Wa ń bao mà, wá ɔ gɔ̃̀ dɔwázi. Yã'ɔ̃ma wá kṹ gbãa, wálɛ wãwãma lán nɛ'inawa.
Ásu gɛ́ buao, ásu àɔ bɛ zɛ́uo, asa ibɛɛɔ ń fɛ̃ndaɔ kṹkũaɛ, vĩa pɔ́ɔ liaaázi.
Ma gbɛ̃́ɔ, à zwã̀nkasaɔ dɔdɔ á pi, í gbeembo túfu guu. À ɔ́ɔlɔ lán nɛ́ mɛ̀ndona gaamáwa, à búbuapɛ pãsĩpãsĩ, asa gbɛ̃kaalɛna a mɔ́wá kã́ndoɛ.
Ma n dilɛ mɔ̀baasana ũɛ, ma gbɛ̃́ɔ mɛ́ gbɛ̀ mɔde ũ. Ǹ ń yãkɛaɔ yɔ̃, ní ń dàa dɔ̃.
Swã́yãmansaideɔnɛ ḿpii, aaìɔ bɛbɛ wàɔ yãdɔdɔmáɛ. Aa fèe lán mɔgotɛ̃ ge mɔsiwaɛ, yãkpaanlakɛnaɔnɛ ḿpii.
Sia lɛ́ tɛ́vu, kɛ́ mɔ̀gbɔ̃ e láa tɛ́piu, kási àlɛ mɔ baasa pãɛ, gbɛ̃vãiɔ lɛ́ kɛ̃́ gbɛ̃maawao.
Wì onɛ́ ã́nusu giana, asa Dii gìńziɛ.
Dii yã'ò Zelemiiɛ à mɛ̀:
Gɛ ǹ zɛ ma kpɛ́ bɔlɛu, ní kpàwakɛnɛ́ we ǹ mɛ: Á Yuda pɔ́ álɛ gɛ̃ bɔlɛu la álɛ gɛ́ kúlɛimɛɛɔ, à ma yãma.
Ma Dii Zĩgɔ̃de Isailiɔ Lua ma mɛ̀, à nɔ̀sɛlilɛ ń á yãkɛaɔ, mí tó àɔ ku guɛ beeu.
Ásu sã́sãyã náaikɛ à mɛ Dii kpɛ́n kɛ, Dii kpɛ́ɛo.
Tó a nɔ̀sɛlìlɛ ń á yãkɛao sĩana, mɛ́ álɛ yãkɛkɔ̃ɛ a zɛ́wa,
tó i gbãamɔ nibɔɔ ń tonɛɔ ń gyaaɔnɛo, mɛ́ i yãesaideɔ dɛdɛ guɛ beeuo, mɛ́ i ĩada ázĩawa a gɛ dii pãleɔwao,
má tó àɔ ku guɛ beeuɛ. Gupi ɔ̃ má kpà á deziɔwa aaɔ kuu gɔɔpii.
Á èa? Álɛ sã́sãyã pɔ́ ài vĩo náaikɛ.
É'e! I kpã́i'o, i gbɛ̃dɛ, i gbãsĩkɛ, i ɛɛto ń ma tɔ́o, i tulaletikatɛa Baaliɛ, i gɛ́ tã́a pɔ́ á ń dɔ̃ yãaoɔwa,
ɔ̃ i gbasa mɔ zɛ ma aɛ kpɛ́ pɔ́ ma tɔ́ kuwàɛ beeu. I mɛ a bɔ aafia, ɔ̃ i ɛa gɛ yãbɛ̃ɛpiɔ kɛ.
Álɛ e kpɛ́ pɔ́ ma tɔ́ kuwà pi á kpã́iwɛliwɛɔ tòo nɛe? Màa málɛ ewá. Má Dii mámɛ má ò.
Ayãmɛto, à gɛ́ gu pɔ́ ma zɔ̃lɛu káau Silo, í yã́ pɔ́ má kɛ̀ we gwa ma gbɛ̃́ Isailiɔ vãikɛa yã́i.
Ma Dii ma mɛ̀: Gɔɔ pɔ́ álɛ yã́piɔ kɛ píi, mi dɔaa màɔ oɛ́ mɔ̀ɔmɔɔɛ, ɔ̃ ili swã́sɛio. Ma lɛzùázi, i weao.
A yã́i, lá má kɛ̀ Siloɛ, màa má kɛ gu pɔ́ má kpà á deziɔwaɛ, kpɛ́ pɔ́ ma tɔ́ kuwà álɛ a náaikɛpi.
Má á yá à gomalaɛ, lá ma á gbɛ̃́ Ɛflaiũ buiɔ yàwa.
Ńsu wabikɛa gbɛ̃́piɔnɛo. Ńsu wiilɛa ń yã́ musuo. Ńsu yãgbɛaanɛ́o. Ńsu ǹyɔ̃ zɛmazi ń yã́io, asa má yãmamao.
Ń è lá aalɛ kɛ Yuda wɛ̃́lɛɔ guu ń Yelusalɛũ gãaɛɔa?
Nɛ́ɔ ì yàawɛ, maeɔ ì tɛsɔ̃wà, nɔɛɔ ì pɔ́wɛnti dɛ aa kàa kɛ musu nɔɛ kíaɛ. Aaì ítɔ̃lɛ dii pãleɔwa, kɛ́ a yã́ e ɔ̃a yã́i.
Ɔ̃ ma Dii ma mɛ̀ i kɛ mámɛ a ɔ̃ao, ampiɔ ɔ̃ a ɔ̃má, wí i ń kṹ.
A yã́i tò ma Dii Lua ma mɛ̀, má a pɔkũma pãsĩ bɔbɔ guɛ bee ń a gbɛ̃́ɔwa ń a pɔtuoɔ ń sɛ̃̀a líɔ ń buapɔ́ɔ. Aa tɛ́kũ píiɛ, wa e tɛ́pi dɛo.
Ma Dii Zĩgɔ̃de Isailiɔ Lua ma mɛ̀, à sa pɔ́ wì a pɔ́ kátɛu à tɛ́kũ kã́fĩ sáaukpasaɔu, à ãiakɛ àɔ a nɔ̀ɔ so màa àɔ gɛò.
Asa kɛ́ ma á deziɔ bɔ̀lɛ Egipi, ma yãdìlɛnɛ́, i kɛ sa pɔ́ wì a pɔ́ kátɛu à tɛ́kũ ń sa pãleɔ yã́ ɔ̃ má dìlɛnɛ́ adoo.
Má ònɛ́ lɔ aaɔ ma yã́ kũa, míɔ dɛ ń Lua ũ, aaiɔ dɛ ma gbɛ̃́ɔ ũ. Má ònɛ́ aa zɛ́ pɔ́ má ɔ̀lɔnɛ́ sɛ́, an kua iɔ na.
Kási aai swã́sɛio, aai laaidɔwào, an nɔ̀sɛvãi swã́gbãa yã́ mɛ́ dɔ̀aanɛ́. Aa gbɛzã gwà, aai gɛ́ aɛo.
Za gɔɔ pɔ́ á deziɔ bɔ̀ Egipi e gbã miɔ a zɔ̀blena ãnabiɔ dilɛɛ́,
kási ili swã́sɛ ń yã́io, ili laaidɔwào, a swã́gbãakɛ̀, ɔ̃ a yãvãikɛ̀ dɛ á deziɔla.
Tó n yã́piɔ ònɛ́, aa swã́sɛ n yã́io. Tó n lɛzùńzi, aa wemao.
Onɛ́ bui pɔ́ i Dii ń Lua yãmaon ń ũ. Aai we totoaio, ɔ̃ sĩana pìlimá, a kú ń lɛ́uo.
À á mi kãkɛ̃ɛlɛ kɔ́lɛ, í wɛ̃nalɛ si sĩ̀sĩ wáiwaiɔ musu, asa á gbãgbɛ̃ɔ, ma giáziɛ, ma pãkpàázi ń pɔfɛ̃oɛ.
Ma Dii ma mɛ̀: Yudaɔ yã́ pɔ́ má yeio kɛ̀, aa pɔbɛ̃ɛ kàlɛ kpɛ́ pɔ́ ma tɔ́ kuwàu aa a gbãlɛ̀.
Aa Tofɛti gulɛsĩ bò Bɛninɔũ guzulɛu, aa sa pɔ́ wì a pɔ́ kátɛu à tɛ́kũ ò we ń ń nɛgɔ̃ɛɔ ń ń nɛnɔɛɔ. Mámɛ mi yã́pi dilɛnɛ́o, a làasoo i gɛ̃ ma sɔ̃ guu seo.
Ayãmɛto ma Dii ma mɛ̀, a gɔɔ lɛ́ mɔ́ kɛ́ wa o guɛ beeɛ Tofɛti ge Bɛninɔũ guzulɛ lɔo, sema Gbɛ̃dɛdɛguzulɛ, asa waɔ gɛ vĩvĩ Tofɛti e gu gɛ́ láaɛ.
Gbɛ̃́piɔ gɛ a gɔ̃ bãɔ ń wàiɔ pɔblea ũɛ. Gbɛ̃e a ɔkɛnɛ́ yàayaao.
Má pɔna wii ń yaalɔo ń nɔsɛkɔ̃fĩo midɛ Yuda wɛ̃́lɛɔu ń Yelusalɛũ gãaɛɔ, asa bùsupi a gɔ̃ bɛzia ũɛ.
Ma Dii ma mɛ̀, gɔɔ bee wa Yuda kíaɔ gɛwa bɔlɛ miau ń a gbãadeɔ ń a sa'onaɔ ń a ãnabiɔ ń Yelusalɛũdeɔ píi.
Wa ɔliu ĩatɛ̃i ń mɔvuao ń saana pɔ́ aa yeńzi aa zɔblènɛ́ aa tɛ̀ńzi aa yãgbɛ̀amá aa kùlɛnɛ́ɔ. Wa sɛ́lɛ vĩo, aa gɔ̃ kálɛa tɔɔlɛ lán pɔtuo gbɔ̃waɛ.
Gu pɔ́ má ɔzɔ̃u bui vãipizi píi, an gbɛ̃́ pɔ́ gɔ̃̀piɔ ga sí ń kuawaɛ. Ma Dii Zĩgɔ̃de mámɛ má ò.
Onɛ́ ma Dii ma mɛ̀: Tó gbɛ̃́ lɛ̀lɛ, ìli fɛlɛo lé? Tó gbɛ̃́ zã̀ zɛ́wa, ìli ɛao lé?
Bɔ́yãi Yelusalɛũdeɔ ì zãmɛɛ yã́wai? Àkɛa gbɛ̃́piɔ mikpɛ ìɔ dɔamɛɛi? Mɔafili ɔ̃ aa zɛ̀ò, aa gì suia.
Ma swãkpà má mà, aali yã́zɛde oo, mɛ́ an gbɛ̃e líɔ ku déndɔ̃mɛɛ guu à mɛ: Bɔ́yãi ma vãiɛ taa kɛ̀o. Ampii aaì tɛ́ ń tufaiɛ, lán sɔ̃́ pɔ́ lɛ́ si zĩlauwa.
Baa wàaliana ì fɛlɛ a gɔɔwaɛ, felena ń luakibãnao ń yaabɛɛo aaìɔ gɔɔ pɔ́ dɛ wa ɛa suwà dɔ̃ɛ, kási ma gbɛ̃́ɔ ma yãdilɛnɛ dɔ̃o.
Kpelewa á e o ɔ̃nɔnaɔn á ũ, ámɛ á Dii ikoyã kũai? Yãdanɛde ɛgɛnaɔ a bɔɔlɛkɛ̀ɛ́ kpaanlaɛ.
Wí a ɔ̃nɔnapiɔ kũɛ, aa bílikɛ, aai zu bai guu. Aa gì ma yã́iɛ. Ɔ̃nɔ kpeletaa buin wei?
A yã́i má ń nɔɛɔ kpa gbɛ̃pãleɔwa, an buaɔ i gɔ̃ dãɔnɛ. Nɛ́fɛ̃nɛn gbɛ̃zɔ̃ɔ píi ɔvãi'enaɔnɛ. Ãnabiɔ ń sa'onaɔá gbɛ̃sãsãnaɔnɛ.
Aaì ɛsɛ má ma gbɛ̃́ɔ bɔwa, lá a dɛ pɔe ũowa. Aaì mɛ, aafia ku, aafia ku, kási aafia ku we sɔ̃o.
Yãbɛ̃ɛ pɔ́ aa kɛ̀ ì kɛnɛ́ wí ũe? Aawo, ìli kɛnɛ́ wí ũo, an gɛɛ lí gɔ̃ kpá ń wɛ́io. A yã́i aa ta gbɛ̃́ pɔ́ gɛ̀ gɛ́kĩiɔ guu, aa kwɛ gɔɔ pɔ́ málɛ ĩadamá. Má Dii mámɛ má ò.
Ma Dii ma mɛ̀, má ń buapɔ́ɔ símáɛ. Vɛ̃ɛ a kɛo, kaadɔɛna a nɛ'io, baa lá a giigaga. Wa pɔ́ pɔ́ má kpàmáɔ símá.
Bɔ́yãi wá kálɛa lai? Wà kãaa wà ta wɛ̃́lɛ bĩ́ideɔu, wíɔ ga dã we, asa Dii wá Lua dìlɛ wà gagaɛ. À kona í kpàwá wà mi, kɛ́ wa duunakɛ̀ɛ yã́i.
Wá wɛ́ dɔ aafiai, kási yãmaae kuo. Wa gbã́gbãgɔɔ dã̀, ɔ̃ wá nisĩna nà líwa.
Sɔ̃́ɔ lɛ́ pɔbɔ ń níu Dã buiɔ bùsuu, bùsupi lɛ́ lualua sɔ̃saɔ ɔ́ɔlɔa yã́i. Wà mɔ̀ bùsu ɔ̃̀ɔkpai ń pɔ́ pɔ́ kúuɔ, wɛ̃́lɛ ń gbɛ̃́ pɔ́ aa ku a guuɔ.
Ma Dii ma mɛ̀, má mlɛ̃̀ pãsĩnaɔ gbaɛwá aa á sósoɛ, mlɛ̃piɔ lí ɛsɛdeɔ yãmao. Má Dii mámɛ má ò.
Ma Gbɛ̃nɔsɛninina, ma pɔ siakũ̀, ma nɔ̀sɛ ɔ̃̀ɔkpà.
Ma gbɛ̃́ɔ wii ma dɔ za bùsu zã̀zãu aa mɛ̀: Dii ku Siɔnao lé? Siɔna Kíapi ku we lɔo lé? Bɔ́mɛ tò aa ma pɔ fɛ̀lɛmɛɛ ń ń tã́aɔi? Bɔ́yãi aa ma zafɛ̃̀mɛɛ ń dii zĩ̀lo pãɔi?
Wà pɔ́ kɛ̀kɛ kɔ̀, saɛ gɛ̃̀, wápiɔ sɔ̃, wi wá suabao.
Lá ma gbɛ̃́ɔ wíwia, màa má wíwia, ma oosìsi, iwãa kà ma pɔa.
Bɔ̀ ɛsɛ ku Galada bùsuuo lé? Lòotoo ku weo lé? Àkɛa ma gbɛ̃́ɔ bɔ i láao ni?
Tó ma miá íɛ yãa, mɛ́ ma wɛ́á nibɔnaɛ lé, dɔ̃ má wɛ́'i lɛ́ kwɛ́ fãanɛ ń gwãasĩnao ma gbɛ̃́ pɔ́ wa ń dɛdɛɔ yã́ musu.
Tó má pilakĩi vĩ gbáau yãaɛ lé, má a gbɛ̃́ɔ to we mà gɛ́ weɛ, asa gbãsĩkɛnaɔnɛ ḿpii, náaisaideɔ gãliɛ.
Aaì lɛ́sakã aa ɛgɛ zuò, aaliɔ gbãa ń bùsuu ń náaiyãoo. Aaìɔ vãikɛ wàɔ gɛɛ, aa ma dɔ̃o. Ma Dii mámɛ má ò.
Á baade laaika a gbɛ̃nai, ásu à a daɛ náaikɛo, asa daɛ píiá gbɛ̃sãsãnaɛ, gbɛ̃naɔ ì kɔ̃ peɛ.
Gbɛ̃na ń gbɛ̃nao aaì ɔ̃nɔkɛkɔ̃ɛ, aali sĩana'okɔ̃ɛo. An lɛ́ dɔ́ɛkɛ̀ ń ɛɛo, aaì tàaekɛkɔ̃ɛ e wà kpàsa.
Ń kú mɔafilideɔ guuɛ, mɔafilipi mɛ́ tò aa gì ma dɔ̃i.
A yã́i tò ma Dii Zĩgɔ̃de ma mɛ̀, má ń baasa mà gwaɛ. Bɔ́ má kɛ ma gbɛ̃́ɔnɛ an vãipi yã́ musu lɔi?
An lɛ́naá kagbaɛ, mɔafili mɛ́ ìɔ dɔ ń lɛ́u. Na'onwaaɔnɛ, mɛ́ yaalɔma ba da ń bɔ̀ɔuɔnɛ.
Yã́ bee yã́i má ĩadamáo lé? Má tɔsi buipi taawao lé? Ma Dii mámɛ má ò.
Má ɔ́ɔlɔ mà búbuapɛ sĩ̀sĩɔnɛ, má wɛ̃nalɛ si dã́dãkɛkĩiɔnɛ. À sɛ̃kù, gbɛ̃e lɛ́ a baa vĩ lɔo, wìli zù ɔɔlɔ ma we lɔo. Bãɔ ń nɔ̀bɔɔ gɛ̃̀zɛa píi.
Má tó Yelusalɛũ gɔ̃ bɛzia ũɛ, gbɛ̃gbonaɔ tòo ũ. Mí Yuda bùsu wɛ̃́lɛɔ dɛ̃ɔnzɔ̃, gbɛ̃e aɔ ku we lɔo.
Dé ɔ̃nɔ mɛ́ kà yã́pi gbadɔ̃ai? Dé Dii yãdàɛ̀ aà a bɔɔlɛkɛi? Àkɛa bùsu gɔ̃̀ gii lán gbáawa, à gà, gbɛ̃e lɛ́ a baa vĩ lɔo ni?
Ma Dii ma mɛ̀, kɛ́ aa pãkpà ma ikoyã pɔ́ má dìlɛnɛ́i yã́iɛ, aai ma yã́pi mao, aai zĩkɛwào.
An swã́gbãa mɛ́ dɔ̀aanɛ́, ɔ̃ aa tɛ tã́aɔzi lá ń maeɔ dànɛ́wa.
A yã́i ma Dii Zĩgɔ̃de Isailiɔ Lua ma mɛ̀, má gɔ̃i kpámá aa soɛ, mí kona í kpámá aa mi.
Má ń fãaa buiɔ guuɛ, bui pɔ́ ampiɔ ń ń maeɔ dɔ̃ yãaoɔ. Mí tó wà pɛ́má ń fɛ̃ndao e wà gɛ̀ ń mìdɛ.
Ma Dii Zĩgɔ̃de ma mɛ̀: À yã́pi da, í gɛ nɔɛ gɛ'ɔɔlɔnaɔ sísi, í gbɛ̃́ɔ zĩ nɔɛ wɛ̃nalɛdɔ̃naɔwa aa mɔ́.
Aai mɔ búbuapɛɛ́, á wɛ́ i ibɔ e à kwɛ́.
Wà ɔɔlɔ mà dɔ Siɔna, wàlɛ mɛ, wa ɔ̃̀ɔkpàɛ fá, wí wá kṹ maamaaɛ. Wálɛ wá bùsu to we, asa wà wá uaɔ dúuzɔ̃̀ɛ.
Nɔɛɔ, à Dii yãma sa, à swã́kpa yã́ pɔ́ lɛ́ bɔ aà lɛ́ui. À ɔɔlɔ dada á nɛnɔɛɔnɛ, í wɛ̃nalɛ dadakɔ̃ɛ.
Asa gaga gɛ̃̀ wá fɛnɛntiɔuɛ, ɔ̃ à sì wá zɛgikĩiɔu. Gapi wá nɛ́ɔ dɛ̀dɛ zɛaɔ guu, à wá ɛ̀waasoɔ mìdɛ gãaɛ.
Onɛ́ ma Dii ma mɛ̀: Gbɛ̃nazĩn gɛɔ gɔ̃ kpálɛ sɛ̃u lán pɔtuo gbɔ̃wa, lán ése pɔ́ wa kɛ̃̀ kálɛa gbɛ̃e i mɔ sɛ́lɛowa.
Ma Dii ma mɛ̀: Ɔ̃nɔna su ĩ́anadã a ɔ̃nɔyã musuo, gɔ̃gbãa su yɔ̃̀ɔkɛ a gɔ̃sakɛ yã́io, ɔde su azĩa sɛ lɛsĩ a ɔda yã́io.
Tó gbɛ̃́ ye ĩ́anadã, aà dã kɛ́ a wɛ́ kɛ̃̀ a ma dɔ̃ yã́i. A dɔ̃ kɛ́ má gbɛ̃kɛ vĩ, mi yãmaakɛ dṹniau a zɛ́waɛ, asa yã́ beeɔ mɛ́ ì kamagu. Ma Dii mamɛ má ò.
Ma Dii ma mɛ̀ a gɔɔ a mɔ́ kɛ́ má ĩada gbɛ̃́ pɔ́ aa tɔ̃zɔ̃̀ɔwa,
Egipiɔ ń Yudaɔ ń Ɛdɔũɔ ń Amɔniɔ ń Mɔabuɔ ń gbɛ̃́ pɔ́ aa ku guwaiwaiu aaì ń kã̀kãmɔ kɛ̃ɛlɛɔ. Asa buipiɔ ń Isailiɔ píi, gyafɔɔdeɔnɛ ń sɔ̃u.
Isailiɔ, à yã́ pɔ́ Dii lɛ́ oɛ́ ma.
À mɛ̀ ásu buipãleɔ ɔlɛsɛ à bílikɛ seela pɔ́ ì bɔ musuwao. Ásu to vĩa lí á kṹ láńwao.
Asa buipãleɔ fɛlɛkaayãá yãpãɛ. Aaì lizɔ̃ sɛ̃u, ɔ̃ sia ì ã́nɛ́ ń kpásagɔ̃nao.
Wì zãblewà ń ã́nusuo ń vuao, ɔ̃ wì kusa pápawà ń masanao, kɛ́ asu àɔ zĩazĩao yã́i.
Tã́apiɔ lí yã'oo, aa dɛ lán bua bãyabɔɔwaɛ. Aali táa'oo, wì ń sɛɛ. Ásu vĩakɛnɛ́o, aali fɔ̃ vãie kɛ̀nɛ́o, mɛ́ aali fɔ̃ yãmaae kɛ̀nɛ́ sɔ̃o.
Dii, gbɛ̃e muaannɔo, ń zɔ̃ɔ, n tɔbɔ̀ n gbãa yã́ musu.
Bui píi Kía, démɛ n vĩa vĩo ni? Ao, a maannɔ màaɛ. Bui píi ɔ̃nɔnaɔ ń ń kpaladeɔ guu gbɛ̃e muaannɔo.
Aa doũ ḿpiiɛ, sɔũɔnɛ, aa mi vĩo, lí'ãaɔnɛ, aa fɔ̃ lɛdamáe?
Wì ã́nusu gbɛ̃gbɛ̃a pɔ́ wà bɔ̀ò Taasisi ń vua pɔ́ wà bɔ̀ò Ufaza kúlɛwà, ɔ̃ wì ula búuna ń a gàaluladeo káka pɔ́ pɔ́ sia ń vuazĩkɛnao kɛ̀piɛ. Gɔ̃ideɔ ɔzĩɔnɛ píi.
Dii mɛ́ Lua sĩande ũ, aàpi mɛ́ ìɔ ku gɔɔpii Kía ũ. Tó aà pɔ fɛ̃̀, tɔɔlɛ ì lualuaɛ, buie a fɔ̃ zɛ aa aà pɔkũma dão.
À o buipiɔnɛ à mɛ dii pɔ́ aamɛ aa musu ń zĩ́lɛo kɛ̀opiɔ aa midɛ dṹniauɛ, aaɔ ku gueio.
Dii mɛ́ dṹnia kɛ̀ ń a gbãao, à tɔɔlɛ kàlɛ ń a ɔ̃nɔo, à musu kpàlɛ ń a wɛzɛ̃o.
Tó Dii pũ̀na, í pɔ́ kú musu ì kɔ̃fĩkɛɛ, lou ì sisi za dṹnia lɛ́wa. Dii ì bɔ ń ĩ́anao a làasiu, lou i ma ń pílɛao.
Gbɛ̃nazĩnaɔ sɔũ, aa yãe dɔ̃o, siaɔ gɛɛ a gɔ̃ kpá ń wɛ́i tã́a pɔ́ aa pìɔ yã́ musu. Pɔ́ ɛgɛnaɔnɛ, aa wɛ̃ni vĩo.
Pɔ́ gianaɔnɛ, láanipɔɔnɛ. Yã́kpalɛkɛgɔɔzĩ aa midɛ.
Dii pɔ́ dɛ Yakɔbu buiɔ baa ũ muaańnɔo, asa ɔ̃mɛ pɔ́pii kɛ̀ ń Isaili pɔ́ à ń sɛ́ a pɔ́ ũɔ. Aà tɔ́n Dii Zĩgɔ̃de.
Á gbɛ̃́ pɔ́ wà koezɔ̃̀áziɔ, à á pɔ́ɔ ye bɔò á bùsuu.
Asa ma Dii ma mɛ̀ tia kɛ́wa má bùsuɛ bee gbɛ̃́ɔ zuzu lán gbɛwaɛ. Má ń ásookɛɛ, wi ń kṹkũ.
Waiyoo wápiɔ, kɛ́ wá wíwia yã́i. Wá bɔá bɔ̀kɔɔɛ. Wálɛ e yãa wá gyãpi bleɛ.
Wà wá zwã̀akpɛɔ kwɛ̀kwɛ, wà a baɔ kɛ̃̀kɛ̃. Wá nɛ́ɔ gɛ̃̀zɛa, aa ku lɔo. Gbɛ̃e ku à zwã̀akpɛ dɔwɛ̃ɛ lɔo, gbɛ̃e ku à a zwãaɔ kpálɛo.
Wá dɔaanaɔá sɔũɔnɛ, aali yãgbɛa Diiwao. A yã́i tò an yãe lí bɔ maao, ɔ̃ an gbɛ̃́ɔ fã̀aa píi.
À ma, wàlɛ mɔ́ baokpai, kɔ̃fĩ zɔ̃ɔ dɔ gugbãntoo oi bùsuu. Wàlɛ mɔ́ Yuda wɛ̃́lɛɔ dɛ̃ɔnzɔ̃i, wɛ̃́lɛpiɔ i gɔ̃ gbɛ̃gbonaɔ tòo ũ.
Dii, má dɔ̃ kɛ́ gbɛ̃nazĩna kua dɛ aàzĩa yã́ ũo, gbɛ̃e a fɔ̃ zɛpoo azĩaɛo.
Dii, ma toto a zɛ́wa, i kɛ ń pɔkũmao no. Ńsu ma lao mà gɔ̃ tɛ̃nɛɛo.
Pɔfɛ̃ bɔbɔ bui pɔ́ aa n dɔ̃oɔwa, gbɛ̃́ pɔ́ aali n sísiopiɔ, asa aa Yakɔbu buiɔ mɔ̀mɔɛ, aa ń mɔmɔ bɛ̃̀ɛ, aa ń bùsu ɔ̃̀ɔkpà.
Dii yã'ò Zelemiiɛ à mɛ̀:
Swã́sɛ ma bàakuaánɔ yã́i, ní o Yelusalɛũdeɔnɛ ń Yudaɔ píi.
Onɛ́ ma Dii Isailiɔ Lua ma mɛ̀, ma bàakuańnɔ yã́ pɔ́ má dìlɛ ń deziɔnɛ gɔɔ pɔ́ ma ń bɔ́lɛ Egipiɔ tɛmɔanɛu, gbɛ̃́ pɔ́ yã́pi kũaoá láaipɔɛ. Má ònɛ́ aa ma yãma, aaɔ zĩkɛ yã́ pɔ́ má dìlɛnɛ́ɔwa, aaiɔ dɛ ma gbɛ̃́ɔ ũ, míɔ dɛ ń Lua ũ,
<range>
mí lɛ́ pɔ́ má gbɛ̃̀ an deziɔnɛ papa. Ma mɛ̀ má bùsu pɔ́ vĩ ń zɔ́'io diu kpámá, lá à gɔ̃̀ á pɔ́ ũ gbãɛwa. Ɔ̃ ma mɛ̀: Ãmi, Dii!
Ɔ̃ Dii òmɛɛ: Gɛ ǹ kpàwakɛ Yuda wɛ̃́lɛɔ guu ń Yelusalɛũ gãaɛɔ ǹ onɛ́ aa swã́sɛ ma bàakuańnɔpi yã́i, aaɔ zĩkɛwà.
Za gɔɔ pɔ́ ma bɔ ń á deziɔ Egipi e gbã, gɔɔpii miɔ lɛdamáɛ, mi mɛ aa ma yãma.
Kási aali swã́sɛio, aali laaidɔwào, ɔ̃ an baade nɔ̀sɛvãi ń swã́gbãao dɔ̀aaɛ̀, ɔ̃ ma láaizĩ̀má ma bàakuańnɔ yã́ musu, asa ma a yãdìlɛnɛ́ɛ, ãma aa kũao.
Ɔ̃ Dii òmɛɛ: Yelusalɛũdeɔ ń Yudaɔ píi aa kú ń lɛkpaaĩamazioɛ.
Aa ɛ̀a sù ń dezi pɔ́ gì ma yãmaiɔ duunawa. Aa tɛ̀ tã́aɔzi aa zɔblènɛ́. Isailiɔ ń Yudaɔ píi, aa ma bàa kua ń ń deziɔ yã́ gbòo.
A yã́i tò ma Dii ma mɛ̀ má músi pɔ́ aa fɔ̃ bɔuo zĩmá. Baa tó aa wiilɛ̀a, má swã́sɛ ń yã́io.
Yelusalɛũdeɔ ń Yudaɔ píi aa bɔlɛ gɛ wiilɛ tã́a pɔ́ aaì tulaletikanɛ́ tɛ́aɔwa. Aa fɔ̃ ń suaba ń taasikɛgɔɔ sɔ̃o.
Á Yudaɔ, á tã́aɔ dasi kà á wɛ̃́lɛɔwa, tulaletikatɛakĩi pɔ́ á bò Baaliɛɔ dasi kà Yelusalɛũ gãaɛɔwa.
Mpi sɔ̃ Zelemii, ńsu wabikɛa gbɛ̃́piɔnɛo, ńsu wiilɛanɛ́o, ńsu yãgbɛaa ń yã́ musuo.
Ma gbɛ̃́ yenzideɔ lɛ́ lɛ́ vãi kpaaĩ, bɔ aalɛ kɛ ma kpɛ́ guui? Sa'onɔɔ pɔ́ aaì kpaa a ń sí ĩadamawao, aaì pɔnakɛ ń vãi pɔ́ dɔ̀aanɛ́o.
Ma Dii mi oɛ́ yãa kuli pɔ́ a lá sia mɛ́ a nɛ́ kɛfɛũ. Má tɛsɔ̃wáɛ sa ń zàa'ĩan gbãa kɔ̃fĩo, á gɔ̃naɔ i golɛgolɛ.
Á Isailiɔ ń á Yudaɔ, ma Dii Zĩgɔ̃de ma á báɛ, kási yã́yiaawá ɔ̃ ma zɛò sa. Ma za fɛ̃̀ vãi pɔ́ á kɛ̀ yã́i, asa a tulaletikàtɛa Baaliɛɛ.
Dii yã́ pɔ́ aalɛ kɛ ɔ̀lɔmɛɛ má dɔ̃̀, asa à ma wɛ́ kɛ̃̀mɛɛɛ.
Má dɛ yãa lán sãnɛbɔlɔ yãesaide pɔ́ wàlɛ gɛ́ a kòlokpaiwaɛ, mi dɔ̃ kɛ́ aalɛ lɛkpaaĩmazio. Aa mɛ̀ wà lizɔ̃ ń a nɛ́o wà aà bɔ dṹniau, kɛ́ aà tɔ́ su àɔ dɔ gbɛ̃egu lɔo yã́i.
Dii Zĩgɔ̃de, asa ni yã́ gwa a zɛ́waɛ, ni nɔ̀sɛ ń làasooo tàasika. Tɔ símá mà gwa, asa ma azĩa nànɛ n ɔzĩɛ.
Ayãmɛto ma Dii ma mɛ̀ Anato gbɛ̃́ pɔ́ aalɛ n wɛ aalɛ mɛ, tó n ãnabikɛkɛ̀ ń ma tɔ́o, ńyɔ̃ tá ń ń ɔoɛɔ, má yãvĩ mà o ń musu.
Ma Dii Zĩgɔ̃de ma mɛ̀ má ĩadamá, an ɛ̀waasoɔ gaga zĩlau, an nɛ́ɔ gaga ń nɔanao,
an gbɛ̃́ kɔ̃nae a gɔ̃o, asa má yã́yia Anatodeɔwa an ĩadamagɔɔɛ.
Dii, tó ma mɔma ń yã́o, n yã́ mɛ́ ìɔ zɛvĩ. Ń beeo má yã'onnɔ yã́zɛde musu. Bɔ́yãi vãikɛnaɔ yã́ ì bɔ maai? Àkɛa náaisaideɔ ìɔ namablei?
N ń bá, aa zĩ́napɛ̀lɛ e aa gɛ̀ nɛ'ì. N tɔ́ dɔ ń lɛ́u, an sɔ̃ kuma sɔ̃o.
Mpi Dii, ń ma dɔ̃, ni ma yãkɛa e, ni wɛ́tɛ làasoo pɔ́ mi kɛmai. Ǹ ń gálɛ táńnɔ lán sã pɔ́ wàlɛ gɛ́ ń kòlokpaiɔwa. Ǹ ń dilɛ ńdoa pɔ́dɛdɛgɔɔ pɔ́ ũ.
Wá bùsu aɔ ku wɛ̃nannɔ e bɔɛ ni? Sɛ̃ aɔ ku giigagaa e gɔɔ kpele ni? Nɔ̀bɔɔ ń bãɔ mìdɛ gbɛ̃́ pɔ́ kúuɔ vãikɛa yã́iɛ. Asa aaì mɛ Lua yã́ pɔ́ a ń le zia dɔ̃o.
Tó n bàalɛ̀ ń kɛ̀sɛdeɔ mɛ́ aa n kɛ̃, kpelewa ńyɔ̃ bakpaaĩ kɛ ń sɔ̃deɔi? Tó n sɔ̃ daa doũ bùsu aafiadeuo, kpelewa ńyɔ̃ kɛ tó Yuudɛ̃ pài?
Baa n gbɛ̃́ɔ ń n uadeɔ bɔ̀ n kpɛ, aa zɔakànzi. Baa tó aalɛ yã́ nana onɛ, ńsu ǹ ń náaikɛo.
Ma pãkpà ma gbɛ̃́ yenzideɔziɛ, ma bui pɔ́ má sɛ̀pi tò we, ma a gbɛ̃́piɔ nà ń ibɛɛɔnɛ ń ɔzĩɛ.
Ma gbɛ̃́ɔ lìaamanɔ lán nɔ̀ɔmusuwa líkpɛu. Aa pũ̀naa, ɔ̃ má zańgu.
Ma gbɛ̃́ɔ gɔ̃̀mɛɛ bãso bàebae ũ, bãso pãleɔ lìai, aalɛ ãnawà. À gɛ wàiɔ kãaa píi, aa mɔ ble.
Dɔaan dasideɔ ma vɛ̃ɛbuɔ ɔ̃̀ɔkpàɛ, aa ɔ̃zɔ̃̀ ma buaɔwa, aa tò ma pɔeã tɔɔlɛ gɔ̃̀ gbáa gii ũ.
Aa tò à gɔ̃̀ gugii ũ, a da ma aɛ wɛ̃nannɔ. Bùsupi gɔ̃̀ bɛzia ũ píi, asa gbɛ̃e ku à laaidɔwào.
Bùsudɛnaɔ dɛ̀dɛ gbáa sĩ̀sĩ wáiwaiɔ musu píi, asa Dii a gbɛ̃́ɔ dɛ̀dɛ ń fɛ̃ndao za bùsu lɛ́la e a lɛ́leɛ. Gbɛ̃nazĩnae a aafiaʼe gueio.
Aa blɛwɛna tɔ̃̀, ɔ̃ à bɔ̀lɛnɛ́ lɛ ũ, aa taasi dà ńzĩawaɛ, aai ài'eo. Wí mɛ́ dɛ an yãkɛa gbɛ ũ Dii pɔkũma pãsĩ yã́i.
Ma Dii ma mɛ̀ ma bui vãi pɔ́ aa ku ma gbɛ̃́ Isailiɔ saɛ, aalɛ bùsu pɔ́ má kpà ma gbɛ̃́piɔwa símáɔ bɔlɛ ń bùsuuɛ, mí Yudaɔ kpoɛ ń guu lɔ.
An woa gbɛa mí ɛa wɛ̃nadɔ̃nɛ́, mí suńnɔ ń pá ziu ń bùsuɔ guu.
Buipiɔ mɛ́ lɛgbɛ̃a ń Baali tɔ́o dà ma gbɛ̃́ɔnɛ yãa. Tó aa ma gbɛ̃́ɔ ɔlɛsɛ̀ sa, mɛ́ aalɛ lɛgbɛ̃ ń ma tɔ́o, aalɛ mɛ wa sì ń Diio, má ń zɛdɔ ma gbɛ̃́ɔ guuɛ.
Tó an buie i ma yãma sɔ̃o, má ń kpoɛɛ, mí ń kaalɛ. Ma Dii mámɛ má ò.
Dii òmɛɛ mà gɛ sàana lu mà ye, ãma másuli pío.
Ɔ̃ ma sàana lù lá a òwa má yè.
Dii yã'oamɛɛ gɛ̃n plaade à mɛ̀
mà sàana pɔ́ má lù má yèpi sɛ gɛò Uflatai, mí ulɛ gbɛ̀sɔɔu we.
Ɔ̃ ma gɛ má ùlɛ Uflatai lá a òmɛɛwa.
Gɔɔpla gbɛa Dii ɛ̀a yã'òmɛɛ à mɛ̀ mà fɛlɛ gɛ́ Uflatai, mí sàana pɔ́ a òmɛɛ mà ulɛ we sɛ suò.
Ɔ̃ ma ɛa gɛ Uflatai, ma sàanapi bɔ̀ gu pɔ́ má ùlɛu, ɔ̃ má è a ɔ̃̀ɔkpà, a keekɛa kɛ lɔo.
Ɔ̃ Dii yã'òmɛɛ à mɛ̀:
Ma Dii ma mɛ̀, beewa má kɛ Yudaɔ ĩ́andãa ń Yelusalɛũdeɔ ĩ́andãa zɔ̃ɔoɛ.
Gbɛ̃vãipiɔ gì ma yãmaiɛ, swã́gbãa kɛ̀má zɔ̃ɔ, ɔ̃ aa tɛ̀ dii pãleɔzi aa zɔblènɛ́ aa kùlɛnɛ́. Aaɔ dɛ lán sàanapiwaɛ, a keekɛa kɛ lɔo.
Lá wì sàana nańzi, màa ma Isailiɔ ń Yudaɔ nàmazi, kɛ́ aaɔ dɛ ma gbɛ̃́ɔ ũ, aaɔ ma tɔbɔ, aaɔ ma táasilɛ, aaiɔ ma kpɛla, ɔ̃ aa gì ma yãmai.
Onɛ́ ma Dii ma mɛ̀, wa vɛ̃ɛ ka tùuɔ guu à pa píi. Tó aa ònɛ wa dɔ̃ kɛ́ vɛ̃ɛ a tùu pa,
ní onɛ́ ma Dii ma mɛ̀, má vɛ̃ɛ káka bùsupideɔnɛ e à zɔ̃ ń lɔɔwa ḿpiiɛ, sɛa za kía pɔ́ zɔ̃lɛa Davidi kpalauɔwa ń sa'onaɔ ń ãnabiɔ ń Yelusalɛũdeɔ píi,
mí ń pãpãkɔ̃wa aa wíwi, maeɔ ń ń nɛ́ɔ píi. Ma Dii mámɛ má ò. Má ń dɛdɛɛ, má ń bɔo, má sùuukɛńnɔo, má ń wɛ̃nagwao.
À swã́kpa yãma! Ásu ázĩa sɛ lɛsĩo, asa Dii mɛ́ lɛ́ yã'o.
À bɛɛɛ dɔ̃ Dii á Luaɛ e àɔ gɛ́ gusia kúlɛiwá, à gɛ̃mbɔlɛ guluuluui gusĩsĩdeu. Á wɛ́ dɔ gupuai, kási gusia zɔ̃ɔ ɔ̃ a kũaawá, i gusia pãsĩ kúála.
Tó i yã́pi mao, á wala a to mà gɛ wiipɛ gusaɛ, ma wɛ́'i i kwɛ maamaa kɛ́ wa Dii kpàsa gbɛ̃́ɔ kṹkũ yã́i.
O kíaɛ ń a dao aa zɔ̃lɛ zĩ́lɛ, kɛ́ an kíafua gawideɔ gògo yã́i.
Nɛgɛvɛ bùsu wɛ̃́lɛ gbaɔ aaɔ tataaɛ, gbɛ̃e aɔ ku we à wɛ̃o. Wa Yudaɔ naaa táńnɔ zɔɔ ũ píiɛ.
Yelusalɛũ, wɛzu ǹ gwa, gbɛ̃́ɔ bɔ̀lɛ gugbãntoo oi, aalɛ mɔ́. Gbɛ̃́ pɔ́ Lua nànɛ n ɔzĩɔ ku máɛ? N kpàsa gbɛ̃́ gawidepiɔ!
Bui pɔ́ n gbɛ̃nakpàńnɔɔ, tó Dii tò aa fɛ̀lɛnnɔ, ńyɔ̃ mɛa ni? Wãwã a ń le lán nɛ'inawaɛ.
Tó n mɛ̀ àkɛa yã́ɛ taa n lei? N tàaeɔ yã́i ɔ̃ wà n zwãa pìliima wà gbãamɔ̀nɛ.
Etiopi gbɛ̃́ a fɔ̃ à a mɛbaa lilɛe? Gbɛaana a fɔ̃ à a wɛ̃̀sã lilɛe? Á Yelusalɛũdeɔ sɔ̃, vãi dɔ́ɛkɛ̀ánɔ, á fɔ̃ maakɛo.
Má á fãaa lán sɛ̃ pɔ́ ĩ́ana sɛ̀lɛ gbáauwaɛ.
Á zian we, baa pɔ́ má dìlɛɛ́n we. Ma Dii mámɛ má ò, asa ma yã́ sã̀águɛ, ɔ̃ a ɛɛ náaikɛ̀.
Tɔ̀ɔ, má n zwãa lɛ́ kánɛ n miaɛ, wi n puizi e.
Ma yãbɛ̃ɛ pɔ́ á kɛ̀ sĩ̀sĩɔ musu è, n gbãsĩkɛa ń n wiilɛa gɔ̃ɔzio ń n káaluakaa tã́aɔ yã́ musuo. Waiyoo Yelusalɛũ, ńyɔ̃ɔ gbãlɛa e bɔɛ ni?
Dii yã'ò Zelemiiɛ lousai yã́ musun à mɛ̀:
Yuda bùsu gɔ̃̀ wɛ̃nannɔ, a wɛ̃́lɛɔ gɔ̃̀ zeesai. Wɛ̃́lɛdeɔ oosìsi ń bùsu yã́ musu, Yelusalɛũdeɔ zɔa ma dɔ.
Zɛdeɔ ì ń zĩkɛnaɔ zĩ ítɔi. Tó aa gɛ̀ lɔ̀ɔi, aali í eo, aaì su tùu giiɛ, bíli ì ń kṹ. Ì kɛnɛ́ wí ũ, aaì pɔ́ku ń wɛ́a.
Sɛ̃̀wanaɔ gɔ̃̀ ń bílio, aalɛ pɔ́kuku ń wɛ́a, tɔɔlɛ pàapaa, lou i ma gueio.
Baa tue da ì a nɛ́ tó weɛ, kɛ́ sɛ̃ kuo yã́i.
Sɛ̃̀a zàa'ĩnaɔ zɛ sĩ̀sĩ wáiwaiɔ musu, aalɛ we hɛ̀hɛhɛhɛ lán gbɛ̃gbonaɔwa, an wɛ́ tà loũloũ sɛ̃sai yã́i.
Baa kɛ́ wá tàaeɔ wá dá yã́u, dɔwálɛ n tɔ́ yã́i. Wá pɔ̀ɔbɔzãkɛa kɛ̀ zài, wa duunakɛ̀nɛ.
N gbɛ̃́ pɔ́ Isailiɔ wɛ́ dɔnzi, an wɛtãgɔɔ Suabana, àkɛa n gɔ̃wɛ̃ɛ lán nibɔ ge gɛ̃zɛa pɔ́ mɔ̀ ì wá bùsuu gɔɔ dowai?
Bɔ́yãi ń dɛ lán gbɛ̃́ pɔ́ yã́ dìwà ge nɛgɔ̃na pɔ́ a fɔ̃ ń suabaowai? Dii, ń kú wá guu, wìɔ wá sisi n tɔ́wa, ńsu pãkpawázio.
Yã́ pɔ́ Dii ò gbɛ̃́piɔ yã́ musun kɛ: Aa ye liaaliaai maamaaɛ, aali zɔ̃lɛ ń zíwao, an yã́ lí ká Diiguo. An tàaeɔ a dɔaàgu sa, i ĩadamá an duuna yã́i.
Ɔ̃ Dii òmɛɛ: Ńsu gbɛ̃́piɔ aafia wabikɛao.
Baa tó aa lɛyè, má ń wabikɛa sio. Baa tó aa sa pɔ́ wì a pɔ́ kátɛu à tɛ́kũ òa ń pɔ́wɛntio, má síńnɔo. Má ń midɛ ń zĩo ń nɔanao ń gagyãoɛ.
Ɔ̃ ma mɛ̀: Á'a Dii Lua! Ãnabiɔ mɛ́ i onɛ́ aa wɛsi zĩlɛo, nɔana a ń dɛo. Aaì mɛ ńyɔ̃ ń gba aafia gɔɔpii guɛ beeuɛ.
Ɔ̃ Dii òmɛɛ: Ãnabipiɔ lɛ́ ãnabikɛkɛ ń ɛɛo ń ma tɔ́oɛ. Mi ń zĩo, mi yãdilɛnɛ́o, mɛ́ mi yãe onɛ́o. Ãnabikɛ pɔ́ aalɛ kɛɛ́á wɛ́pungu ɛgɛna ń màso bɛɛɛsaio ń làasoo kpaanlao yã́ɛ.
A yã́i tò yã́ pɔ́ ma Dii má ò ãnabi pɔ́ mi ń zĩo, mɛ́ aalɛ ãnabikɛkɛ ń ma tɔ́opiɔ musun kɛ: Aalɛ mɛ zĩ ge nɔana a gɛ̃ ń bùsuuo, kási sɔ̃ zĩ ń nɔanao mɛ́ a ń dɛdɛ,
wi gbɛ̃́ pɔ́ aalɛ ãnabikɛkɛnɛ́ɔ zuzu Yelusalɛũ gãaɛɔ nɔana ń zĩpio yã́i. Gbɛ̃e aɔ ku à ń vĩo ge ń nɔɛɔ ge ń nɛ́ɔ. Má ń vãikɛapi wínɛ́ ń musuɛ.
Yã́ɛ bee onɛ́: To mà wɛ́'ikau, má kã́mabo gwãasĩna ge fãanɛo. Asa ma gbɛ̃́ɔ wíwia maamaaɛ, wà ń kɛ́ ĩa à kɛ̀ zài.
Tó ma gɛ sɛ̃saou, mi gbɛ̃́ pɔ́ wà ń dɛdɛɔ gɛ e kálɛa. Tó ma gɛ̃ wɛ̃́lɛ guu, mi gbɛ̃́ pɔ́ lɛ́ gyãkɛkɛ nɔana yã́iɔ e. Ãnabiɔ ń sa'onaɔ ìɔ liaaliaa ḿpii, an gbɛ̃e a bùsu dɔ̃ lɔo.
N gi Yudaɔzi fĩ́afĩa yã̀? N pɔ bɔ̀ Siɔnagu yã̀? Àkɛa n wá wɛtã̀, gbã́gbãa kuo ni? Wá wɛ́ dɔ aafiai, kási yãmaae kuo. Wá wɛ́ dɔ gbã́gbãai, ɔ̃ gili guu wá kúu.
Dii, wa wá vãikɛa dɔ̃̀ ń tàae pɔ́ wá deziɔ kɛ̀o. Wa duunakɛ̀nɛɛ fá!
Ńsu sakáwáguo n tɔ́ yã́i, ńsu ǹ n kpalabaa gawide bɔlɔboo. N bàakuawanɔ yã́ su sãnguo, ńsu gbooo.
Buipãleɔ tã́aɔ ì to lou mae? Luabɛ ì to lou ma ń azĩaoa? Aawo Dii wá Lua, ḿmɛ ni tó, ɔ̃ wá wɛ́ dɔnzi, asa ḿmɛ ni yã́piɔ kɛ píi.
Ɔ̃ Dii òmɛɛ à mɛ̀: Baa tó Mɔizi ge Samuɛli zɛ ma aɛ, Yudapiɔ yã́ a gɛ̃ ma sɔ̃uo. Ǹ ń yá aa go ma aɛ zã̀.
Tó aa n lá, má wa gɛ́ui, onɛ́ ma mɛ̀, gbɛ̃́ pɔ́ má dìlɛ aà ga, a gaɛ, gbɛ̃́ pɔ́ má dìlɛ wà dɛ ń fɛ̃ndao, fɛ̃nda wa dɛò, gbɛ̃́ pɔ́ má dìlɛ aà ga ń nɔanao, nɔana a gaò, gbɛ̃́ pɔ́ má dìlɛ wà kũ zĩ̀zɔ ũ, wa kũ zĩ̀zɔ ũɛ.
Ma Dii ma mɛ̀, má pɔkaalɛnaɔ gbaɛmá lɛɛ síiɔ̃ɛ. Fɛ̃nda a ń dɛdɛ, gbɛ̃ɔ i ń gálɛgalɛ táńnɔ, bãɔ ń wàiɔ i ń ble sã́asã.
Yã́ pɔ́ a ń le a to sɔ̃ kɛ̃ dṹnia bùsu gbɛ̃́piigu yã́ pɔ́ Yudaɔ kí Manase, Ezekia nɛ́ kɛ̀ Yelusalɛũ yã́i.
Yelusalɛũ, démɛ a wɛ̃nadɔ̃nɛi? Démɛ a waiyookɛnɛi? Démɛ a mɔ n aafia gbɛaii?
Ma Dii ma mɛ̀ n pãkpàmazi n bɔ ma kpɛ. A yã́i má ɔtɔ̃ma mà n dɛ, ma kpasa ń n wɛ̃nagwaao.
Má a gbɛ̃́ɔ zuzu musu ń saao lán ésewa an bùsu wɛ̃́lɛɔ guuɛ, má tó aa kua ń nɛ́ɔwa, mí ń midɛ, asa aai mikɛ̃ ń yãkɛaɔwao.
Má tó an gyaaɔ dasi aɔ dɛ ísialɛ ũfãaa. Má tó bùsudɛnaɔ mɔ lɛ́lɛ ń ɛ̀waasoɔ daɔwa fãanɛ gbãa zã́, gili ń bã̀abãaboao a gɛ̃ńgu kã́ndoɛ.
Nɔɛ pɔ́ nɛgɔ̃ɛ ì sopla yɛ̃̀ɛɛ i láa, wí i aà kṹ, aà gɛɛ i gɔ̃ kpa a wɛ́i. Aà gɔɔ a pa kpóoɛ, i tá. Má tó an ibɛɛɔ ń gbɛ̃́ kɔ̃naɔ dɛdɛ. Ma Dii mámɛ má ò.
Ma da, waiyoo mapi kɛ́ n ma i! Bùsudeɔ lɛ́ ma dilɛ ḿpii sòlede gudɛna ũɛ. Mi pɔ́ sɛ̃anɛ́o, mi pɔ́ sɛ̃amá sɔ̃o, kási sa bɛ̃̀ɛ ɔ̃ gbɛ̃́pii ìɔ omɛɛ.
Ɔ̃ Dii mɛ̀: Má tó ǹ bɔ aafiaɛ fá! Mí tó n ibɛɛɔ mɔ kulɛkɛnɛ taasi pãsĩ gɔɔ.
Gbɛ̃e a fɔ̃ mɔsi ɛ́e? Atɛ̃sa gugbãntoo oi mɔsi ge a mɔgotɛ̃.
Má á àizɛɛɔ ń á pɔ́ ɔdeɔ kpámá aa naaa fĩabosaiɛ duuna pɔ́ á kɛ̀ á bùsuuɔ píi yã́i.
Má tó à zɔble á ibɛɛɔnɛ bùsu pɔ́ á dɔ̃o guu, asa ma pɔfɛ̃ a fɛlɛ lán tɛ́waɛ, i kṹwá.
Dii, ń ma yã́ dɔ̃. To ma yã́ àɔ dɔngu, ní laaidɔa. Tɔ simɛɛ ma wɛtãnaɔwa, ńsu mɛnakɛńnɔ e aa gɛ ma dɛo. Ǹyɔ̃ dɔ̃ kɛ́ n yã́i wì ma láanikɛi.
Kɛ́ n yã́ sòso ń kàmɛɛ ma lɛ́u, má mɔ̀mɔ, ɔ̃mɛ ma pɔna ń ma yáalɔao ũ, asa n tɔ́ mɛ́ kua Dii Lua Zĩgɔ̃de.
Mili zɔ̃lɛ sãnu ń yaalɔnaɔo, mili pɔnakɛńnɔo. Miɔ zɔ̃lɛa madoɛ, asa ń kumanɔɛ, mɛ́ ń tò málɛ kpɛ̃nɛkɛ an yã́ musu.
Bɔ́yãi ma yã'ɔ̃ma lí láao ni? Ma bɔ pãsĩ, àlɛ gí láai. Ńyɔ̃ɔ dɛmɛɛ lán yiongo lɛ́baawa, lán nibɔna pɔ́ ì yɛ̀lɛdinɛ́wa yã̀?
A yã́i tò ma Dii ma mɛ̀: Tó n nɔ̀sɛlìlɛ, má ɛa n dilɛ n pá ziu, níɔ zĩkɛmɛɛ. Tó n yã́ gbia bɔ̀aa ń yã́ yãfũnao, ńyɔ̃ɔ dɛ ma lɛdɔɛkɛna ũɛ. To aa ɛa suma, ńsu támáo.
Má n kɛ gbɛ̃́piɔnɛ bĩ́i ũɛ, mɔgotɛ̃ bĩ́i pɔ́ wa fɔ̃ gbooo ũ. Aa sòlekɛnnɔ, kási aa n fuo, asa máɔ kunnɔɛ, má n suaba, mí n bɔ. Ma Dii mámɛ má ò.
Má n bɔ gbɛ̃vãiɔ ɔzĩɛ, mí n si nɔ̀sɛpãsĩdepiɔwa.
Dii yã'òmɛɛ à mɛ̀:
Ńsu nɔsɛ la kɛ́ ǹ nɛ́ɔ i'i guɛ beeuo.
Yã́ pɔ́ ma Dii má ò nɛ́ pɔ́ wà ń i'i bùsuɛ beeuɔ ń ń da'iaɔ ń ń de'iaɔ musun kɛ:
Gagyã mɛ́ a ń dɛdɛ. Wa ń vĩo, wa ń gaa ɔ́ɔlɔo, an gɛɔ gɔ̃ kálɛa tɔɔlɛ lán pɔtuo gbɔ̃waɛ. Zĩ ń nɔanao mɛ́ a ń dɛdɛ, an gɛɔ i gɔ̃ bãɔ ń wàiɔ pɔblea ũ.
Ma Dii ma mɛ̀ ńsu gɛ̃ ua pɔ́ wà gàuo. Ńsu gɛ ɔ́ɔlɔńnɔ ǹ wɛ̃nadɔ̃nɛ́o, asa má tò gbɛ̃́piɔ gɔ̃̀ aafiasaiɛ. Má yeńzi lɔo, má wɛ̃nadɔ̃nɛ́o. Ma Dii mámɛ má ò.
Nɛ́fɛ̃nɛn gbɛ̃zɔ̃ɔ aa gaga bùsupiuɛ. Wa ń vĩo, wa ń gɛ'ĩanabɔo. Gbɛ̃e a azĩa lili ge a a mi boo.
Wa blɛ kpa gɛ'ĩambɔnaɔwa wà ń nɔ̀sɛ níninɛ́o. Gbɛ̃́ pɔ́ a de ge a da gà sɔ̃, wa í dɔɛ̀ wà wɛ̃nadɔ̃ɛ̀o.
Ńsu gɛ̃ ua pɔ́ wàlɛ pɔnakɛuo, ńsu zɔ̃lɛ ǹ pɔble ǹ igbɛ̃ńnɔo.
Asa ma Dii Zĩgɔ̃de Isailiɔ Lua ma mɛ̀, má pɔna wii midɛ gupiu n wáaɛ, mí yaalɔ ń nɔsɛkɔ̃fĩo bãdɛ n gɔɔ.
Tó n yã́piɔ ò gbɛ̃́piɔnɛ píi, aa n la: Àkɛa Dii àsi bɛ̃̀ɛ bee taa ò wá yã́ musu màai? Tàae kpele wá kɛ̀i? Duuna kpele wá kɛ̀ Dii wá Luaɛi?
Ní wemá ǹ mɛ, kɛ́ an deziɔ pãkpàmazi yã́iɛ. Aa tɛ̀ dii pãleɔzi, aa zɔblènɛ́, aa kùlɛnɛ́, ɔ̃ aa pãkpàmazi, aaliɔ ma ikoyã kũao. Ma Dii mámɛ má ò.
Ampiɔ sɔ̃ aa vãikɛ̀ dɛ ń dezipiɔla, an baade nɔ̀sɛvãi mɛ́ dɔaaaɛ̀, an swã́ gbãa, aali ma yãmao.
Má ń bɔlɛ bùsuɛ beepiuɛ, mí táńnɔ bùsu pɔ́ aa dɔ̃o guu, baa an deziɔ se aa dɔ̃o. Wekĩi aa zɔbleu dii pãleɔnɛ fãanɛ ń gwãasĩnao, asa má sùuukɛńnɔo.
Ma Dii ma mɛ̀, a gɔɔ a mɔ́ kɛ́ gbɛ̃e a mɛ á sì ń Dii pɔ́ Isailiɔ bɔ̀lɛ Egipioo,
sema Dii pɔ́ Isailiɔ bɔ̀lɛ gugbãntoo oi bùsuu ń bùsu pɔ́ à ń yá ń kpáuɔ píi, asa má suńnɔ bùsu pɔ́ má kpà ń deziɔwapi guuɛ.
Ma Dii ma mɛ̀, tia kɛ́wa málɛ kpɔ̀wɛnaɔ sisi dasidasi aa mɔ gɛ́ Yudaɔ kṹkũi. Bee gbɛa mí toenaɔ sísi dasidasi aa mɔ gɛ́ ń wɛi gbɛ̀sĩsĩɔ musu ń sĩ̀sĩɔ musuo ń gbɛ̀sɔɔɔ.
Asa ma wɛtɛ̀ ń yãkɛaɔi píiɛ, a kee ulɛamɛɛo, an tàaee ku kɛ́ ma wɛ́ gì eio.
Má fĩabonɛ́ lɛɛ pla an tàaeɔ ń ń duunao lɛ́uɛ, asa aa ma bùsu gbãlɛ̀ ń ń dii wɛ̃nisai pɔ́ má zauɔ e pɔ́ pɔ́ má ye a gĩyãiopiɔ lì bùsupiaɛ.
Dii, ḿmɛ ń ma gbãa ũ, ḿmɛ ń ma zɛgikĩi ũ, ḿmɛ ń ma ulɛkĩi ũ wɛ́tɛ̃agɔɔ. Buiɔ bɔ za dṹnia lɛ́wa, aai mɔ onɛ ɛɛ ɔ̃ ń deziɔ kũa, an diipiɔ i àikɛnɛ́o.
Gbɛ̃e a fɔ̃ dii kɛ azĩaɛo, i kɛ pɔ́piɔá diiɔ no.
Ayãmɛto má yãdanɛ́, má a gbãa ń ma ikoo mɔnɛ́ sa, aai dɔ̃ kɛ́ ma tɔ́n Dii.
Wà Yudaɔ duuna yã́ kɛ̃̀nɛ́ ń sɔ̃wa ń pɛ̃nkɛ̃bɔo. Wa kɛ̃̀ ń sa'okĩiɔ kɔ́baɔwa ń gbɛkãoo.
An sa'okĩiɔ ń ń Asetaati lipɛlɛɔ yã́ ìɔ dɔ ń nɛ́ɔgu se. Aa ku lí yɛ̀lɛlɛɔ gbáu sĩ̀sĩ lɛsĩɔ musu.
Má a gbɛ̀sĩsĩ na á ibɛɛɔnɛ ń ɔzĩ ń á àizɛɛɔ ń á pɔ́ ɔdeɔ ń gulɛsĩ pɔ́ á bòɔɛ duuna pɔ́ á kɛ̀ á bùsuu yã́i.
Á ɔkpa bùsu pɔ́ má kpàwázi, mí tó à zɔble á ibɛɛɔnɛ bùsu pɔ́ á dɔ̃o guu, asa á tò ma pɔ fɛ̀lɛ lán tɛ́waɛ, mɛ́ tɛ́pi aɔ kũ gɔɔpiiɛ.
Ma Dii ma mɛ̀, gbɛ̃́ pɔ́ bɔ̀ ma kpɛ à gbɛ̃nazĩnaɔ náaikɛ̀, a daa ń gã̀u gɔ̃̀ láaipɔ ũɛ.
A dɛ lán lí pɔ́ kú gugiiuwaɛ. Tó nama mɔ̀, a e bleo. Aɔ ku guwaiwaiuɛ ge bùsu wiside pɔ́ gbɛ̃e kuuo.
Báaaden gbɛ̃́ pɔ́ lɛ́ ma náaikɛ, àlɛ sɔ̃kpalɛmazi ũ.
A dɛ lán lí pɔ́ wa bà swa saɛ, a zĩ́napɛlɛa íuwaɛ. Aà bàa kú ń guwãaoo, a lá ìɔ siaɛ. Ìli imina yãdao, nɛ'i ĩaaànɔo.
Sɔ̃ mɔafili vĩ dɛ pɔ́piia, a kɛkɛa vĩo, démɛ a fɔ̃ à a yã́ɔ dɔ̃i?
Ma Dii, mámɛ mi sɔ̃ yɔɛ, mi nɔ̀sɛ yã́ tàasika, mí fĩabo baadeɛ a yãkɛawa, mí kɛɛ̀ lá a kɛ̀wa.
Gbɛ̃́ pɔ́ ɔda è zɛ́ vãi guu dɛ lán dɔ̃na pɔ́ gbe kɔ̃mpa pìpiwaɛ. Gɔɔ pɔ́ a ku a gɔɔ soplawa, ɔ̃api a láawàɛ, i gɔ̃ sɔũ ũ gbɛzã.
Wá Lua kpɛ́ mɛ́ aà kpalabaa gawide ũ, kpɛ́pi mɛ́ fuańla za asĩnizĩ.
Dii, ḿmɛ Isailiɔ wɛ́ dɔnzi, wí a gbɛ̃́ pɔ́ pãkpànziɔ kṹ. Gbɛ̃́ pɔ́ bɔ̀ ma kpɛɔ dɛ lán tɔ́ pɔ́ wa kɛ̃̀ tɔɔlɛwawaɛ, asa aa pãkpà n gbɛ̃́ pɔ́ ń dɛ nibɔna í wɛ̃nide ũziɛ.
Ma gbã́gbã Dii, mí gbã́gbã, ma bɔ Dii, mí bɔ, asa n táasi miɔ lɛ gɔɔpii.
Wì mɛ yã́ pɔ́ Dii ò ku máɛ? Aà kɛ wà e mɛ!
Mi gí dɔaainɛ n gbɛ̃́ɔnɛo, ń dɔ̃ kɛ́ mámɛ mi wɛ́tɛ̃agɔɔ nidɛo, yã́ pɔ́ ì bɔ ma lɛ́u ulɛanɛo.
Ńsu to sɔ̃ kɛ̃maguo, ḿmɛ ń ma ulɛkĩi ũ yãpãsĩgɔɔ.
To wí ma wɛtãnaɔ kṹ, mapi sɔ̃, ńsu to wí ma kũo. To sɔ̃ kɛ̃́ńgu, mapi sɔ̃, ńsu to sɔ̃ kɛ̃maguo. Ǹ ń ká yãpãsĩpi gɔɔwa, ní ń wíwi e lɛɛ pla.
Dii òmɛɛ: Gɛ ǹ zɛ Gbɛ̃́ɔ Bɔlɛu, gu pɔ́ Yuda kíaɔ ìɔ gɛ̃u, aaìɔ bɔu, ní gɛ́ Yelusalɛũ bɔlɛ kĩniɔu lɔ píi.
Ní onɛ́ aa swã́kpa aa ma yãma, Yuda kíaɔ ń Yelusalɛũdeɔ píi ń Yuda pɔ́ aalɛ gɛ̃ bɔlɛpiɔuɔ píi.
Ma Dii ma mɛ̀: À laaika! Ásu asosɛ kã́mabogɔɔzĩo, ásu gɛ̃ò Yelusalɛũ bɔlɛɔuo.
Ásu bɔò á ua kã́mabogɔɔzĩo, ásuli zĩe kɛ gɔɔpi zĩ́o. Àliɔ dɔ̃ kɛ́ kã́mabogɔɔá ma pɔ́ɛ, lá má dìlɛ á deziɔnɛwa.
Kási aai mao, aai swã́sɛio, aa ń swã́ kàkaɛ, aai mao, aa gì totoaiɛ.
Ma Dii ma mɛ̀, tó a ma yãmà, álɛ gɛ̃ wɛ̃́lɛpi bɔlɛɔu ń asoo kã́mabogɔɔzĩ lɔo, tó á dɔ̃ kɛ́ gɔɔpiá ma pɔ́ɛ, álɛ zĩe kɛ gɔɔpi zĩ́o,
kía pɔ́ aa zɔ̃lɛa Davidi kpalauɔ gɛ̃ wɛ̃́lɛɛ beepi bɔlɛɔu ń ń ìwaɔ kua sɔ̃́goɔ guu ń dia sɔ̃́ɔ kpɛo. Yelusalɛũdeɔ ń Yudaɔ aaɔ kúńnɔ, aaiɔ ku wɛ̃́lɛɛ beepiu gɔɔpii.
Wa bɔ wɛ̃́lɛ pɔ́ liaa Yelusalɛũiɔ guu ń Yuda wɛ̃́lɛɔ píi ń Bɛ̃yãmɛɛ bui wɛ̃́lɛɔ ń gusalalao ń gusĩsĩdeo ń Nɛgɛvɛ guwaiwaio, wi mɔ ma kpɛ́u ń sa pɔ́ wì a pɔ́ kátɛu à tɛ́kũ obɔɔ ń sa pãle obɔɔ ń pɔ́wɛntio ń tulaletio ma sáaukpaa yã́i.
Tó i ma yãma á dɔ̃̀ kɛ́ kã́mabogɔɔzĩá ma pɔ́ɛo, mɛ́ álɛ gɛ̃ Yelusalɛũ bɔlɛɔu ń asoo kã́mabogɔɔzĩ, má tɛ́ka bɔlɛpiɔuɛ, i kṹ á zɛgikĩiɔwa. Wa fɔ̃ tɛ́pi dɛo.
Dii yã'òmɛɛ à mɛ̀:
Fɛlɛ gɛ́ oobona bɛ, we má tó ǹ ma yãmau.
Kɛ́ ma gɛ oobona bɛ, má è àlɛ oo bo.
Kɛ́ oo pɔ́ àlɛ bopi ɔ̃̀ɔkpà aà ɔzĩ, ɔ̃ à ɛ̀a a pãle bò ń gĩpio, lá à kɛ̀ɛ̀ maawa.
Ɔ̃ Dii yã'òmɛɛ à mɛ̀:
Á Isailiɔ, má fɔ̃ kɛɛ́ lá oobonapi ì kɛwao lé? Lá gĩ dɛ oobona ɔzĩ, màa á dɛ ma ɔzĩ.
Tó ma bui ge bùsu yã'ò ma mɛ̀, wà a fuangba, wà a midɛ, wà kaalɛ,
mɛ́ bui pɔ́ ma lɛdàwàpi mikɛ̃̀ a vãikɛawa, má yã́ pɔ́ ma zɛò mà yíawà bɔ ma nɔ̀sɛuɛ.
Tó ma bui ge bùsu yã'ò ma mɛ̀, wà a zɛdɔ, wi gba gbãa,
mɛ́ buipi i ma yãmao, à yã́ pɔ́ má yeio kɛ̀, má ɛ̀fãai pɔ́ ma mɛ̀ má kɛɛ̀ bɔ ma nɔ̀sɛuɛ.
A yã́i tò, o Yelusalɛũdeɔnɛ ń Yudaɔ píi, ma Dii ma mɛ̀: À ma, málɛ vãi o á musu, ma sɔu mà mà yã́yiawá.
Kási aa onɛ a zɛkɛo. Aamɛ waɔ gɛ́ ń yã́ pɔ́ wà zɛ̀oɛ, baade nɔ̀sɛvãi swã́gbãa yã́ mɛ́ aɔ dɔaaɛ̀.
A yã́i tò ma mɛ̀, à buipãleɔ la à ma! Démɛ yã́ bee taa mà yãai? Á Isaili pɔ́ á dɛmɛɛ bui lɛ́so ũɔ a yãvãi pɔ́ ì dimá kɛ̀.
Nɛɛzi ì go Libã bùsu gbɛ̀sĩsĩae? A í niɛ pɔ́ ì bɔ za a musu a láae?
Kási ma yã́ sã̀ ma gbɛ̃́ɔguɛ, aaì tulaletikatɛa tã́aɔnɛ, ɔ̃ aa zã̀ ń fɛlɛkaa zɛ́wa, aa pɛ̀lɛ zɛ́ kpã́inau.
Bee yã́i an bùsu a gɔ̃ yàaa, iɔ dɛ láanipɔ ũ gɔɔpii. Yã́pi a di gbɛ̃́ pɔ́ lɛ́ gɛ̃ weɔwa, aai ń mikɛ déũdeũ.
Má ń fãaa lán gukpɛ ĩ́anawa ń ibɛɛɔ aɛɛ, má mikpɛlinɛ́ɛ, má zɛńnɔ an wɛ́tɛ̃agɔɔo.
Gbɛ̃́ɔ mɛ̀: À mɔ wà lɛkpaaĩ Zelemiizi, asa sa'onaɔ yãdanɛ a láao ge ɔ̃nɔnaɔ lɛdama ge ãnabiɔ yã́. À mɔ wà lɛnakasaɛ̀. Wásu laaidɔ aà yã'onɛwa lɔo.
Dii, swã́sɛ ma yã́i, yã́ pɔ́ ma ibɛɛɔ lɛ́ o ma.
Wì maa fĩabo ń vãio yã̀? Kási aa ɛyɔ̃̀mɛɛ. To lá má zɛ n aɛ yã́ dɔngu, ma ń maa wɛ̀ɛlɛ, kɛ́ n pɔ e weemá.
Tɔ̀ɔ! Nɔana kpá ń nɛ́ɔzi sa, ǹ ń kpá fɛ̃ndaa. To wà ń gɔ̃ɛɔ dɛdɛ aa gaga, an naɔ i gɔ̃ gyaa nɛ́saiɔ ũ, ní ń ɛ̀waasoɔ kpa fɛ̃ndaa zĩlau.
To wà búbua ma dɔ ń ua gɔɔ pɔ́ wà lɛ̀lɛmá kã́ndo, asa aa ɛyɔ̃̀mɛɛ ma kũa yã́iɛ, aa baikpàmɛɛ ma táa'ozɛu.
Mpi sɔ̃ Dii, ń dɔ̃ kɛ́ aa lɛkpàaĩmazi, aa ye ma dɛ. Ńsu láka ń tàaepiao, ńsu ǹ ń duunapi bãdɛo. To aa kpagua n aɛ, yã́yiamá n pɔkũmabɔbɔmagɔɔ.
Dii mɛ̀: Gɛ́ lo lúi oobona kĩ́i. Mae zɔ̃ɔɔ ń sa'on gbɛ̃zɔ̃ɔɔ sɛ́lɛ gɛ́ńnɔ,
ní bɔńnɔ Bɛninɔũ guzulɛu Tàaso Bɔlɛ saɛ. Yã́ pɔ́ má onɛ kpàwakɛ we,
o Yuda kíaɔnɛ ń Yelusalɛũdeɔ píi aa ma yãma. Ma Dii Zĩgɔ̃de Isailiɔ Lua ma mɛ̀, málɛ músizĩ guɛ beewa, gbɛ̃́ pɔ́ a baomà a kɛkɛ swãwɛ̃ɛ.
Asa aa ma to weɛ, aa guɛ bee dìlɛ dii zĩ̀loɔ pɔ́ ũ, aa tulaletikàtɛau tã́a pɔ́ ampiɔ ń ń deziɔ ń Yuda kíaɔ ń dɔ̃oɔnɛ, aa guapi dɛ̀ ń yãesaideɔ auo.
Aa Baali gbagbakĩiɔ bò, aa sa pɔ́ wì a pɔ́ kátɛu à tɛ́kũ òwà ń ń nɛgɔ̃ɛɔ. Mámɛ mi yã́pi dilɛnɛ́o, a làasoo i gɛ̃ ma sɔ̃u seo.
Ma Dii ma mɛ̀, a gɔɔ lɛ́ mɔ́ kɛ́ wa o guɛ beeɛ Tofɛti ge Bɛninɔũ guzulɛ lɔo, sema Gbɛ̃dɛdɛguzulɛ.
Guɛ beeu má yã́ pɔ́ Yelusalɛũdeɔ ń Yudaɔ lɛ́ yá bãdɛu. Má tó an wɛ̀lɛɔ ń dɛdɛ ń fɛ̃ndaoɛ, mí ń gɛ kpa bãɔ ń wàiɔwa aa ble.
Má tó wɛ̃́lɛpi gɔ̃ yàaaɛ, i gɔ̃ láanipɔ ũ. Yã́pi a di gbɛ̃́ pɔ́ lɛ́ gɛ̃ weɔwa, aaɔ fionada wɛ́tɛ̃a pɔ́ wà mɔ̀ɛ̀ yã́i.
Má tó aa ń nɛgɔ̃ɛɔ ń ń nɛnɔɛɔ só, aai gbasa liaa ń kɔ̃o koe pɔ́ an wɛ̀lɛɔ zɔ̃̀ńzi à gɛ̃̀gɛ̃ taasi yã́i.
Lopi wi gbɛ̃́ pɔ́ ńyɔ̃ gɛ́ńnɔɔ wáa,
ní onɛ́ ma Dii Zĩgɔ̃de ma mɛ̀: Má buiɛ bee ń wɛ̃́lɛɛ beeo wi lá lopi wì a kɛkɛa vĩowaɛ. Waɔ gɛ vĩ e gu gɛ kɛ̃́sãmáɛ.
Ma Dii ma mɛ̀, yã́ pɔ́ má kɛ guɛ beeɛ ń gbɛ̃́ pɔ́ kúuɔn kɛ: Má wɛ̃́lɛɛ bee kɛ lán Tofɛtiwa.
Yuda kibɛɔ ń Yelusalɛũ uaɔ gbãlɛ lán Tofɛti guɛ beewaɛ. Kpɛ́ pɔ́ wà tulaletikàtɛau musupɔɔnɛ wà itɔ̃̀lɛ tã́aɔwa a musuɔ tɛ́kũ.
Kɛ́ Zelemii sù ń Tofɛtio, gu pɔ́ Dii aà zĩ̀ à ãnabikɛkɛ̀u, à gɛ̀ zɛ̀ Dii kpɛ́ ua, ɔ̃ a ò gbɛ̃́ɔnɛ:
Dii Zĩgɔ̃de Isailiɔ Lua mɛ̀ á yã́ pɔ́ a mɛ̀ á yía wɛ̃́lɛɛ bee ń a zɔ̃ɛwiaɔwa yíamá píiɛ, kɛ́ wɛ̃́lɛpideɔ swã́ gbãa kɛ̀, aai a yãmao yã́i.
Kɛ́ sa'ona Pasuu, Imɛɛ nɛ́ pɔ́ dɛ Dii kpɛ́ gbɛ̃zɔ̃ɔe ũ Zelemii ãnabikɛkɛapi mà,
a tò wà aà gbɛ̃̀ wà aà dàliu Dii kpɛ́ bɔlɛ pɔ́ wì mɛ Bɛ̃yãmɛɛ Bɔlɛ Musu saɛ.
Kɛ́ gu dɔ̀ Pasuu Zelemii bɔ̀ líu, ɔ̃ Zelemii òɛ̀: Dii a onɛ Pasuu lɔo, sema Vĩapɔɔliaai.
Asa ma Dii ma mɛ̀, má tó ǹ gili gɛ̃ nzĩau ń n gbɛ̃naɔ píiɛ. An ibɛɛɔ ń kwɛ́ zĩ guu, ńyɔ̃ wɛsiɛ. Má Yudaɔ na Babɛli kíaɛ a ɔzĩɛ, i tá ń ń gbɛ̃eɔ Babɛli, i ń gbɛ̃eɔ dɛdɛ zĩ guu.
Má wɛ̃́lɛɛ bee àizɛɛɔ na ń ibɛɛɔnɛ ń ɔzĩɛ, a buapɔ́ɔ píi ń a pɔ́ bɛɛɛdeɔ píi ń pɔ́ pɔ́ kú Yudaɔ kía làasiuɔ, aai naaa taò Babɛli.
Mpi sɔ̃ Pasuu ń n bɛdeɔ píi, wa táánɔ Babɛli zĩ̀zɔɔ ũɛ. We ńyɔ̃ gau, wa n vĩ ń n gbɛ̃na pɔ́ n ãnabi'ɛgɛnakɛ kɛ̀nɛ́ɔ.
Dii, n kɔ̃nikɛ̀mɛɛɛ, ɔ̃ ma n yã́zɛ è, n gbãamɔ̀mɛɛɛ, ɔ̃ n ma fu. Ɔ̃ ma gɔ̃ pɔ́ yáalɔa ũ, gbɛ̃́pii ìɔ ma láanikɛɛ.
Tó málɛ yã'o píi, wii mi lɛ́, mi wɛ́tɛ̃a ń pɔkaalɛao kpàwakɛ. Dii yã́ mɛ́ tò wì ma sɔ̃́sɔ̃, wìɔ ma kɛ pɔ́ɔpɔɔ za kɔɔ e oosi.
Tó ma mɛ̀ má aà yã́ dɔ gbɛ̃́ɔguo, má yã'o ń aà tɔ́o lɔo, aà yã́pi ìɔ ma sɔ̃ tɛ́kũɛ, ìɔ dɛ lá wà tɛkà ma mɛ guuwaɛ. Yã́pi kṹkũa ì ma wãɛ, má fɔ̃o.
Asa mi ma wìɔ vãikpaaĩmanɔ dasi, wìɔ mɛ, Vĩapɔɔliaai. À aà kɔmalɛkɛ! Wà aà kɔmalɛkɛ! Ma gbɛ̃́ɔ wɛ́ ìɔ dɔ ma lɛ́lɛaiɛ, aaì mɛ, tó à zã̀ yã́wa, wá aà fuɛ, wí tɔsiwà.
Ń beeo Dii kumanɔ nɛgɔ̃n pãsĩ ũ, a yã́i ma wɛtãnaɔ kpagua. Aa fua, wí i ń kṹ. Aa tidɔmalao, aai gɔ̃ ń tɔ́ ĩ́io.
Dii Zĩgɔ̃de, gbɛ̃maa tàasikana, ni nɔ̀sɛ ń làasooo gwagwa. Tɔ símámɛɛ mà gwa, asa ma azĩa nànɛ n ɔzĩɛ.
À lɛsi Diiɛ à aà táasilɛ! Asa ì wɛ̃nade bɔ vãikɛnaɔ ɔzĩɛ.
Gɔɔ pɔ́ ma da ma iwà gɔ̃ láaipɔ ũ, ma igɔɔpi su báaa kɛo.
Gɔ̃ɛ pɔ́ gɛ̀ a baokpà ma maeɛ, à aà pɔ kɛ̀ɛ̀ na à mɛ̀, aà na nɛ'ì gɔ̃ɛ ũ, ade gɔ̃ láaipɔ ũ.
Gɔ̃ɛpi gɔ̃ lán wɛ̃́lɛ pɔ́ Dii ń fuangba ń wɛ̃nagwasaiɔwa. Aàliɔ búbua ma kɔɔ, iliɔ zĩkawii ma fãanɛ.
Asa i ma dɛ nɛasakpɛu ma da gbɛɛ gɔ̃̀ ma mia ũ aà nɛasakpɛ gɔ̃̀ dɔ ma papa ũ gɔɔpiio.
Bɔ́mɛ tò ma bɔ nɛasakpɛpiu la? Taasi ń pɔsiao ɔ̃ má dɔ̃, ma gɔɔ a pa ń wíoɛ.
Dii yã'ò Zelemiiɛ gɔɔ pɔ́ kí Zedekia Malakia nɛ́ Pasuu ń sa'ona Zefania, Maasea nɛ́o zĩ̀wà. Aa mɛ̀:
Yãgbɛawɛ̃ɛ Diiwa, asa Babɛli kí Nɛbukanɛza lɛ́ zĩkawanɔɛ. Wìliɔ dɔ̃o tó Dii a dabudabue kɛwɛ̃ɛ lán yãawa, i aà yáwɛ̃ɛ.
Ɔ̃ Zelemii ònɛ́ aa gɛ o Zedekiaɛ:
Dii Isailiɔ Lua mɛ̀: N zĩgɔ̃ pɔ́ aa gɔ̃kɛbɔɔ kũa, aalɛ zĩkaò bĩ́i kpɛ ń Babɛli kíao ń Babiloni bùsude pɔ́ koezɔ̃̀áziɔ, má tó n zĩgɔ̃piɔ kpɛkpaɛ, wi ń gɔ̃kɛbɔpiɔ sɛ́lɛ sioázi wɛ̃́lɛu la.
Mámɛ má a gã̀sĩ poo, mí zĩkaánɔ ń ma gã̀sa gbãao ń pɔfɛ̃o ń kyã̀wãao ń pɔkũma zɔ̃ɔo.
Má gagyã pãsĩ ká wɛ̃́lɛɛbeedepiɔgu aa gagaɛ, gbɛ̃nazĩnaɔ ń pɔtuoɔ píi.
Ma Dii ma mɛ̀, bee gbɛa mí Yudaɔ kí Zedekia ń a ìwaɔ ń gbɛ̃́ pɔ́ aa bɔ̀ gagyã ń zĩo ń nɔanao guuɔ na Babɛli kí Nɛbukanɛzaɛ a ɔzĩ ń ń ibɛɛ pɔ́ aalɛ ń wɛɔ, aai ń dɛdɛ ń fɛ̃ndao. Aa sùuukɛńnɔo, aa ń gbɛ̃e too, aa ń wɛ̃nagwao.
O gbɛ̃́ kĩniɔnɛ sɔ̃ ma Dii ma mɛ̀, wɛ̃ni zɛ́ ń ga zɛ́o ɔ̃ málɛ ɔlɔnɛ́.
Gbɛ̃́ pɔ́ gɔ̃̀ wɛ̃́lɛɛ beepiuɔ gaga zĩu ń nɔanao ń gagyãoɛ. Gbɛ̃́ pɔ́ aa bɔ̀ gɛ̀ nà Babiloni bùsude pɔ́ koezɔ̃̀ńziɔwaɔ sɔ̃ aaɔ kuɛ, adeɔ mɛ́ aa bɔ.
Ma zɛò mà vãikɛ wɛ̃́lɛɛ beepiɛ, i kɛ maa no. Ma Dii mámɛ má ò. Má wɛ̃́lɛpi na Babɛli kíaɛ a ɔzĩɛ, i tɛsɔ̃wà.
O Yudaɔ kí bɛdeɔnɛ aa Dii yã́ɛ bee ma.
Davidi bɛdeɔ, ma Dii ma mɛ̀, àliɔ yãkɛ a zɛ́wa lá gu lɛ́ dɔ, í gbɛ̃́ pɔ́ wàlɛ gbãamɔnɛ́ɔ bɔ ń wɛtãnaɔ ɔzĩ. Tó i kɛ màa sɔ̃o, má pɔfɛ̃bɔbɔwá lán tɛ́wa á vãikɛaɔ yã́iɛ, iɔ kṹwá, gbɛ̃e a fɔ̃ dɛo.
Yelusalɛũdeɔ, má bɔ á kpɛɛ. Ma Dii mámɛ má ò. Á kú gbɛ̀ sàlala musu guzulɛ saɛ, ɔ̃ i mɛ: Démɛ a fɔ̃ lɛ́lɛwái? Démɛ a e siwázi wá tòoui?
Má ĩadawá á yãkɛaɔ lɛ́uɛ. Ma Dii mámɛ má ò. Má tɛsɔ̃ á líkpɛ kpɛ́waɛ, tɛ́pi i kṹ pɔ́ pɔ́ liaaiɔwa píi.
Yã́ pɔ́ Dii òn kɛ: Gɛ́ Yudaɔ kí bɛ, ní yã́ɛ bee oɛ̀.
Yudaɔ kía pɔ́ zɔ̃lɛa Davidi kpalau, Dii yãma, mpi ń n ìwaɔ ń n gbɛ̃́ pɔ́ aaì gɛ̃ bɔlɛɛ beeuɔ.
Dii mɛ̀, àli yãmaakɛ a zɛ́wa. Àli gbɛ̃́ pɔ́ wàlɛ gbãamɔɛ̀ bɔ aà wɛtãna ɔzĩ. Ásuli gbãamɔ bɔ̀mɔɛo ge tonɛ ge gyaa. Ásuli ń taiinkɛo. Ásuli yãesaide dɛ guɛ beeu lɔo.
Asa tó álɛ zĩkɛ yã́piwa, kía pɔ́ zɔ̃lɛa Davidi kpalauɔ gɛ̃ bɛɛ bee bɔlɛpiu kua sɔ̃́goɔ guu ń dia sɔ̃́ɔ kpɛo ń ń ìwaɔ ń ń gbɛ̃́ɔɛ.
Tó álɛ zĩkɛ yã́piɔwa sɔ̃o, ma Dii má sì ń mazĩao, bɛɛ beepi a gɔ̃ bɛzia ũɛ.
Yã́ pɔ́ ma Dii má ò Yudaɔ kí bɛ musun kɛ: Ń dɛmɛɛ lán Galada bùsuwa, lán Libã bùsu gbɛ̀sĩsĩ misonawa. Ń beeo má tó ǹ gɔ̃ gbáa ũɛ, wɛ̃́lɛ pɔ́ gbɛ̃e ku a guuo ũ,
mí bùsudɛnaɔ gbaɛma, an baade iɔ a gɔ̃kɛbɔɔ kũa, aai á sɛdɛ lí maaɔ zɔ̃zɔ̃ kátɛu.
Buiɔ aaɔ dɔ wɛ̃́lɛɛ beepizi dasi, aai kɔ̃ lala aa mɛ: Bɔ́yãi Dii kɛ̀ mɛɛwiaɛ beeɛ kɛ́wai?
Wi onɛ́, kɛ́ aa Dii ń Lua bàakuańnɔ yã́ tò we, aa gɛ̀ kùlɛ dii pãleɔnɛ aa zɔblènɛ́ yã́iɛ.
Ásu ɔ́ɔlɔ gbɛ̃́ pɔ́ gà yã́ musuo, ásu waiyookɛɛ̀o. À ɔ́ɔlɔ gbɛ̃́ pɔ́ wà tàaànɔ yã́ musu, asa a sua vĩ lɔo, a wɛsi a bɛ bùsulɛ lɔo.
Yã́ pɔ́ Dii ò Yudaɔ kí Saluũ pɔ́ zɔ̃̀lɛ a mae Yosia gbɛu yã́ musun kɛ, à mɛ̀: À bɔ̀ lakĩi, mɛ́ a su la lɔo.
A ga gu pɔ́ wà tàuaànɔ zĩ̀zɔ ũɛ, a wɛsi bùsuɛ beepilɛ lɔo.
Waiyoo kía pɔ́ bɛkpà, i a yãkɛkɛ a zɛ́wao, a tò a gbɛ̃́ɔ zĩkɛ̀ɛ pã. Waiyoo kía pɔ́ kpɛ́ɔ dìdikɔ̃a, i a yã́gɔ̃gɔ̃ a zɛ́wao, i fĩabo a zĩkɛnaɔnɛo.
À mɛ̀ á ua tìisi kpa azĩaɛ ń kpɛ́ zɔ̃ɔ didiakɔ̃aɔ, á fɛnɛnti yaasanaɔ bɔbɔ, í sɛdɛ líɔ kpa a gĩɔwa kpɛ́kpɛ, í pɔ́ tɛ̃a lɛwà.
N kíakɛá sɛdɛ lí dasi yã́ yã̀? N mae i pɔble à imìo lò? À yãmaakɛ̀ a zɛ́wa, ɔ̃ aà yã́ bɔ̀ maa.
À zɛ̀ ń taasideɔ ń wɛ̃nadeɔ, ɔ̃ yã́ bɔ̀ɛ̀ maa. Kɛ́ a ma dɔ̃ yã́in weo lò? Ma Dii mámɛ má ò.
Ń tò ɔvãi n wɛ́ ń n sɔ̃o blè ń yãesaidedɛao ń gbãamɔanɛ́o ń gbɛ̃́ɔ bɔ́ɔ'imiao.
Ayãmɛto Dii yã́ɛ bee ò Yudaɔ kí Yosia nɛ́ Yoakiũ musu. Wa aà gɛ ɔ́ɔlɔ wà mɛ waiyoo gɔ̃ɛ, waiyoo nɔɛo. Wà aà gɛ ɔ́ɔlɔ wà mɛ, waiyoo ma dii, waiyoo ma kíao.
Wa kɛ aà gɛɛ lá wì kɛ zàa'ĩn gɛɛwaɛ. Wa aà gɛ gálɛ bɔò Yelusalɛũ wà vũaa wɛ̃́nkpɛɛ.
À gɛ wii pãlɛ Libã bùsuu, í búbuapɛ Basana bùsuu, í wiilɛ Abaliũ gbɛ musu, asa bui pɔ́ a yãyèńnɔɔ fùaɛ.
Kɛ́ álɛ namable, má òɛ́, ɔ̃ a mɛ̀ á mao. Zɛ́ pɔ́ á bɛu za á ɛ̀waasogɔɔn we, íli swã́sɛ ma yã́io.
Ĩana a á dɔaanaɔ sɛ́lɛ píiɛ, wi bui pɔ́ a yãyèńnɔɔ kṹkũ táńnɔ, á gɛɛ i gɔ̃ kpá á wɛ́i, wí i á kṹ á vãikɛaɔ yã́i.
Á gbɛ̃́ pɔ́ á kú kpɛ́ pɔ́ wa dɔ̀ ń Libã líɔ guu, a sakpɛdà sɛdɛ lípiɔ musu, wãwã a mɔ́wá lán nɛ'iwãwãwaɛ, í aaukɛ à pelembo.
Ma Dii má ò Yudaɔ kí Yɛkɔnia Yoakiũ nɛ́ɛ, baa kɛ́ ń dɛ tãana ũ ma ɔplaa ɔnɛwa, ń ma kuao má n bɔ ma ɔpiwaɛ.
Mí n na gbɛ̃́ pɔ́ aalɛ n wɛɔnɛ ń ɔzĩ, gbɛ̃́ pɔ́ ńlɛ vĩakɛnɛ́ɔ, Babɛli kí Nɛbukanɛza ń Babiloniɔ.
Mpi ń n da'iao, má á zu bùsu pãleuɛ, bùsu pɔ́ wi á iuo. We á gagau.
Á e su bùsu pɔ́ áɔ a bɛɛkɛuo.
Yɛkɔnia gbɛ̃́ bee dɛ oo pɔ́ wì wà sakàu ge pɔ́ pɔ́ gbɛ̃e yeio ũ yã̀? Bɔ́yãi wa aà zu ń a nɛ́ɔ bùsu pɔ́ aa dɔ̃o guui?
Bùsude, bùsude, bùsudeɔ, à Dii yãma.
Dii mɛ̀ gbɛ̃́pi tɔ́ dalau nɛ́sai, gbɛ̃́ pɔ́ a bɔ maa e a wɛ̃ni lɛ́uopi, asa aà nɛ́e a bɔ maao, an gbɛ̃e a e Yudaɔ kía ble à zɔ̃lɛ Davidi kpalauo.
Ma Dii ma mɛ̀, waiyoo sãdãna pɔ́ aaì ma sãɔ kaalɛɔ, dɔaana pɔ́ aaì ma kpàsa sãɔ fãaaɔ.
Ayãmɛto ma Dii Isailiɔ Lua má ò ma gbɛ̃́ dɔaanapiɔnɛ, lá i ɔlia ma sãɔzio, mɛ́ a ń yá a ń fãaa, má á yãkɛaɔ wíɛ́ á musuɛ. Ma Dii mámɛ má ò.
Mámɛ má a sã kɔ̃naɔ kãaa bùsu pɔ́ ma ń yá ma ń kpáuɔ píi, mí suńnɔ ń kpàsau, aai nɛ'i aa kɔ̃́.
Má sãdãnaɔ dilɛnɛ́ aa dɔaanɛ́, vĩa a ń kṹ lɔo, sɔ̃ a kɛ̃́ńgu lɔo, mɛ́ an kee a sã́sã lɔo. Ma Dii mámɛ má ò.
Gwa, gɔɔe a mɔ́ kɛ́ má tó Davidi bui vlãpa gbɛ̃maa ũ, kía pɔ́ a kpalable ń laaio ũ, i yãmaakɛ a zɛ́wa a bùsuu. Ma Dii mámɛ má ò.
Aà gɔɔ Yudaɔ mi aɔ daa íaɛ, Isailiɔ iɔ ku dɔdɔa. Tɔ́ɛ bee wàli aà sísiwà, Dii pɔ́ tò yã́ bɔ̀wanɔ na.
Gwa, gɔɔe a mɔ́ kɛ́ wa mɛ ń Dii pɔ́ Isailiɔ bɔ̀lɛ Egipio lɔo,
sema ń Dii pɔ́ Isailiɔ bɔ̀lɛ gugbãntoo oi bùsuu ń bùsu pɔ́ à ń yá ń kpáuɔ píio.
Ma pɔ yà ãnabiɔ yã́ musu dúuduuɛ, ma wá gà píi, ma gɔ̃ lán wɛ̃dɛnawa, lán gbɛ̃́ pɔ́ vɛ̃ɛ zɔ̃̀lɛwàwa Dii ń a yã́ gbãsĩsaio yã́i.
Gbãsĩkɛnaɔ bùsu pà, vãi ɔ̃ aa tɛi, we an gbãa kuu. Bùsu gɔ̃̀ wɛ̃nannɔ kɛ́ Dii lɛkɛ̀ɛ̀ yã́i, dã́dãkɛkĩi gɔ̃̀ ń wío.
Ma Dii ma mɛ̀, ãnabiɔ ń sa'onaɔ pã̀zɛa, mi ń e ń vãio ma kpɛ́u se.
A yã́i tò an zɛ́ a zãana kɛ, má ɔzɔ̃ńzi aa kwɛ gusiauɛ, mí yã́yiamá ń ĩadamagɔɔ. Ma Dii mámɛ má ò.
Ma yãvãi è Samali ãnabieɔwa, aa yã'ò ń Baali gbãao aa ma gbɛ̃́ Isailiɔ sã̀sãò.
Ma vãi pɔ́ ì dimá è Yelusalɛũ ãnabiɔwa, aaì gbãsĩkɛ, aaɔ bɛ ń mɔafilio, aaì vãikɛnaɔ gba gbãa, ɔ̃ gbɛ̃e lí mikɛ̃ a vãiwao. Aa gɔ̃̀mɛɛ lán Sɔdɔũdeɔwa ḿpii, wɛ̃́lɛdepiɔ dɛ lán Gɔmɔɔdeɔwaɛ.
A yã́i tò ma Dii Zĩgɔ̃de má ò ãnabipiɔ yã́ musu ma mɛ̀, má tó aa gɔ̃i só ń pɔblea ũ, aai kona í mi ń imia ũ, asa Yelusalɛũ ãnabipiɔ tò ma yãdasai lì bùsupiaɛ.
Ma Dii Zĩgɔ̃de ma mɛ̀, ásu yã́ pɔ́ ãnabiɔ lɛ́ oɛ́ mao. Aaì to àɔ yiongo lɛ́baa dɔ̃́aɛ, anzĩa yã́ ɔ̃ aaì oɛ́, aali ma ma lɛ́uo.
Aaì o gbɛ̃́ pɔ́ sakàmaguɔnɛ, má ònɛ́ aaɔ ku aafiaɛ. Aaì ɛa o swã́gbãadepiɔnɛ, vãi a ń leo.
An démɛ kú ma ìwaɔ guu à e ma yãmai? An démɛ swãsɛ̀ ma yã́i a mài?
Gwa! Má pɔkũmabɔbɔmá lán zàa'ĩanawaɛ, i liasãizɔ̃ à pila vãikɛnaɔ miwa lán zàawa.
Ma pɔfɛ̃ a weeo e mà gɛ yã́ pɔ́ málɛ yá midɛò. Gɔɔgbɛzãzĩ ɔ̃ á a midɔ̃ sã́asã.
Mámɛ mi ãnabipiɔ dilɛo, ɔ̃ aa wãa ń ń yãkɛao, mi yã'onɛ́o, ɔ̃ aa gɛ̀ yã'ò.
Tó aa ku ma ìwaɔ guu yãa, dɔ̃ aa ma yã́ kpàwakɛ̀ ma gbɛ̃́piɔnɛ, dɔ̃ aa tò aa bɔ̀ ń zɛ́ vãi guu aa mikɛ̃̀ ń dàa vãiɔwa.
Ma Dii ma mɛ̀, gudoũna Luan ma ũa? Kãikãi e zã̀zã Luan ma ũ.
Ma Dii ma mɛ̀, gbɛ̃e a e ulɛ guei mà gí aà eia? Mi musu ń zĩ́lɛo pao lé? Ma Dii mámɛ má ò.
Ma yã́ pɔ́ ãnabi ɛgɛnaɔ ì o ń ma tɔ́o mà, aaì mɛ, wa è iuɛ, wa è iuɛ.
Ãnabipiɔ ɛɛ kũa ń nɔ̀sɛ guu. Bɔɛ aa zɛ sã́sãyã pɔ́ kú ń sɔ̃u ãnabikɛkɛaɛi?
Aalɛ e nana yã́ pɔ́ wàlɛ okɔ̃ɛ a to ma tɔ́ sã́ ma gbɛ̃́ɔguɛ, lá à sã̀ ń deziɔgu Baali yã́iwa.
Ãnabi pɔ́ nana'ò, aà a nanapi dau siunɛ́. Gbɛ̃́ pɔ́ ma yã́ kũa sɔ̃, aà ma yã́pi onɛ́ sĩana. Bɔ́ blɛwɛ mìsina vĩ ń pɔ́wɛnapioi?
Ma yã́ dɛ lán tɛ́waɛ, a dɛ lán masana pɔ́ ì gbɛwi kɛ́lɛkɛlɛwaɛ. Ma Dii mámɛ má ò.
A yã́i ma Dii ma fɛlɛ ń ãnabi pɔ́ aaì ma yã́ sɛ́kɔ̃wa aa sɔ̃òpiɔ.
Ao, ma fɛlɛ ń ãnabi pɔ́ aaì ńzĩa yã'o, aaì mɛ mámɛ má òpiɔɛ. Ma Dii mámɛ má ò.
Ao, ma fɛlɛ ń ãnabi gbɛ̃sãsãna nana'onapiɔ. Aaì dau siu ma gbɛ̃́ɔnɛ, aaì ń sã́sã ń ń ɛɛ pã giiɔɛ. I kɛ mámɛ ma ń dílɛo, mi ń zĩo. Aali kã́fĩae kɛ gbɛ̃́piɔnɛo. Ma Dii mámɛ má ò.
Tó gbɛ̃́piɔ ge ãnabie ge sa'onae n la à mɛ̀, yã́ kpele ma mɛ̀ a ń lei? Ní onɛ́, bɔ́ yã́ ũi? Má ń tó weɛ. Ma Dii mámɛ má ò.
Tó ãnabi ge sa'ona ge gbɛ̃e mɛ̀ Dii yã́ álɛ o, má ĩada gbɛ̃́piwaɛ ń a bɛdeɔ.
Yã́ pɔ́ á baade ì o a gbɛ̃naɛ ge a daɛɛn kɛ: Á mɛ kpelewa Dii yã́zãsìmai? Dii mɛ̀a ni?
Á gbɛ̃e su lɛ́kã ma yãzɔ̃lɛawáwa lɔo, asa baade zĩa yã́ mɛ́ a zɔ̃lɛwà. Màa iɔ bɛ ń ma Dii Zĩgɔ̃de á Lua bɛ̃́ɛ yã́ fuangbaao.
Àli ãnabi la, kpelewa Dii yã́zãsìmai? Dii mɛ̀a ni?
Tó à sù mɛ̀, yã́ pɔ́ ma mɛ̀ a zɔ̃lɛwán kɛ, baa kɛ́ má òɛ́ ásu lɛ́kãwào,
a yã́i má á yã́ bɔ dilɛɛ. Ápiɔ ń wɛ̃́lɛ pɔ́ má kpà á deziɔwao, má gíáziɛ, mí á vũaa,
mí tó àɔ bɛ ń wío, á gɛɛ iɔ kpaa á wɛ́i gɔɔpii.
Kɛ́ Babɛli kí Nɛbukanɛza Yudaɔ kí Yɛkɔnia, Yoakiũ nɛ́ ń Yuda gbãadeɔ ń li'ãnaɔ ń siaɔ kũ̀kũ Yelusalɛũ à tàńnɔ Babɛli bùsuu zĩ̀zɔɔ ũ, a gbɛa Dii kaadɔɛn gbí pla ɔ̀lɔmɛɛ kálɛa a kpɛ́ kpɛɛlɛ.
Gbípi mɛ̀ndo kaadɔɛna maa maamaaɛ, libɛ maa dafuɔnɛ. Ado sɔ̃, a vãi gɛ̃agɛ̃̀, wa fɔ̃ bleo a vãipi yã́i.
Ɔ̃ Dii ma la à mɛ̀: Bɔ́ ń èi Zelemii? Má wèwà: Kaadɔɛnaɔnɛ. A pɔ́ pɔ́ maa maa maamaaɛ, pɔ́ pɔ́ vãi sɔ̃, a vãi gɛ̃agɛ̃̀, wa fɔ̃ bleo a vãi yã́i.
Ɔ̃ Dii yã'òmɛɛ à mɛ̀:
Ma Dii Isailiɔ Lua ma mɛ̀, Yuda pɔ́ ma ń yá la, aa gɔ̃̀ zĩ̀zɔɔ ũ Babɛli bùsuuɔ, málɛ ń gwa pɔmaaɔ ũ lán kaadɔɛn maapiɔwaɛ.
Máɔ wɛ́tɛńzi an bɔa maa yã́iɛ, mí suńnɔ bùsuɛ beeu. Má ń zɛdɔɛ, má ń fuangbao, má ń gba gbãaɛ, má ń gbooo.
Má ń gba sɔ̃ pɔ́ a to aa ma dɔ̃, kɛ́ mámɛmaa Dii, aaiɔ dɛ ma gbɛ̃́ɔ ũ, míɔ dɛ ń Lua ũ, asa aa sua ń nɔ̀sɛmɛndooɛ.
Ma Dii ma mɛ̀, lá wa kɛ ń kaadɔɛn vãi pɔ́ wa fɔ̃ bleoo a vãi yã́i, màa má kɛ ń Yudaɔ kí Zedekiao ń a ìwaɔ ń Yelusalɛũ gbɛ̃́ kɔ̃naɔ, aa gɔ̃̀ bùsuɛ beeu ge aa tà Egipin nò.
Má tó aa gɔ̃ sɔ̃kɛ̃ngu yãpãsĩ ũ dṹnia bùsu gbɛ̃́piiɛɛ. Aa gɔ̃ láanipɔ ũ, gbɛ̃́sɔ̃sɔ̃bɔ ũ, gbɛ̃́kabɔ ũ, wi yãadańnɔ gu pɔ́ má ń yá mà ń kpáu píi.
Má zĩgɔ̃ɔ gbaɛmá ń iminao ń gagyão e mà gɛ ń midɛ bùsu pɔ́ má kpà ń deziɔwau.
Dii yã'ò Zelemiiɛ Yudaɔ yã́ musu Yudaɔ kí Yoakiũ, Yosia nɛ́ kpalablea wɛ̃̀ síiɔ̃de guu, Babɛli kí Nɛbukanɛza kpalablea wɛ̃̀ sɛ̃́ia guu.
Ɔ̃ ãnabi Zelemii ò Yelusalɛũdeɔnɛ ń Yudaɔ píi à mɛ̀:
Sɛa za Yudaɔ kí Yosia, Amɔ nɛ́ kpalablea wɛ̃̀ kuɛ'aaɔ̃de guu e gbã, a wɛ̃̀ bao ń àaɔ̃on la kɛ́ Dii yã́ ìɔ dɛdɛa, ɔ̃ miɔ oɛ́, ili swã́sɛio.
Dii ìɔ a zɔ̀blena ãnabiɔ dilɛɛ́ mɔ̀ɔmɔɔ, ili swã́sɛ ń yã́io, ili mao.
Aa mɛ̀ á baade bɔ a zɛ́ vãiu, à mikɛ̃ a vãikɛawa, íɔ ku bùsu pɔ́ Dii kpà á deziɔwau gɔɔpii.
Aa mɛ̀ ásu tɛ tã́aɔzi à zɔblenɛ́ à kúlɛnɛ́o. Ásu to Dii pɔ fɛ̃ á pɔkɛaɔ yã́i à ĩadawáo.
Ma Dii Zĩgɔ̃de ma mɛ̀, i swã́sɛ ma yã́io, ɔ̃ a ma pɔ fɛ̃̀ ń á pɔkɛaɔ. Màa a ĩadà ázĩawa.
A yã́i ma Dii Zĩgɔ̃de ma mɛ̀, lá i swã́sɛ ma yã́io,
má gugbãntoodeɔ sísiwá ń ma zɔ̀blena Babɛli kí Nɛbukanɛzao, mí tó aa lɛ́lɛwá á bùsuu la ń bui pɔ́ liaaáziɔ píi. Má ń kaalɛɛ, aai gɔ̃ sɔ̃kɛ̃ngu pɔ́ ũ, láanipɔ ũ, aaiɔ kaalɛa wáiwai e gɔɔpii.
Má ń pɔnakɛa ń yaalɔo ń nɔsɛkɔ̃fĩo ń wísilɔgbɛ kɔ̃fĩo ń filia gupuao midɛɛ.
Wa bùsupi kaalɛ à gɔ̃ da wáiwai píiɛ, a buiɔ i zɔble Babɛli kíaɛ wɛ̃̀ bàaɔ̃kwi.
Tó wɛ̃̀ bàaɔ̃kwipi pà, má tó Babɛli kía ń a bùsudeɔ tàae wí ń musu, Babiloni bùsupi i gɔ̃ wáiwai e gɔɔpii. Ma Dii Zĩgɔ̃de mámɛ má ò.
Má tó yã́ pɔ́ má ò bùsupi le píiɛ, yã́ pɔ́ kú láɛ bee guu ãnabikɛ pɔ́ Zelemii kɛ̀ bui píi musu.
Ampiɔ aa zɔble buiɔnɛ dasi ń kía zɔ̃ɔɔ, mí fĩabonɛ́ ń yãkɛawa ń ń pɔkɛaɔo.
Yã́ pɔ́ Dii Isailiɔ Lua òmɛɛn kɛ a mɛ̀: Imibɔ pɔ́ ma pɔkũma vɛ̃ɛ ka a pai si ma ɔzĩ, ní tó bui pɔ́ málɛ n zĩmáɔ mi ḿpii.
Tó aa mì, aa tàlaatalaabo, aaiɔ ĩ́ande yã́ kɛ fɛ̃nda pɔ́ málɛ sińgu yã́i.
Ɔ̃ ma imibɔpi sì Dii ɔzĩ, má tò bui pɔ́ Dii ma zĩmáɔ mì ḿpii.
À ma zĩ Yelusalɛũ ń Yuda wɛ̃́lɛɔ ń ń kíaɔ ń ń gbãadeɔwa, kɛ́ aa gɔ̃ bɛzia ũ, sɔ̃kɛ̃ngu pɔ́ ũ, láanipɔ ũ, gbɛ̃́kabɔ ũ, lá a ku gbãɛwa.
À ma zĩ Egipiɔ kí Falaɔ̃ɔwa ń a ìwaɔ ń a kía deeɔ ń a gbɛ̃́ɔ píi
ń bui pɔ́ kú weɔ píi ń Uzu bùsu kíaɔ píi ń Filitɛ̃ kíaɔ píi, Asekeloni kía ń Gaza kíao ń Ɛkɛloni kíao ń Asedoda gbɛ̃́ kɔ̃naɔ kíao,
ń Ɛdɔũɔ ń Mɔabuɔ ń Amɔniɔ
ń Tii bùsu kíaɔ píi ń Sidɔ̃ bùsu kíaɔ píi ń ísia baa bùsu kíaɔ píi
ń Dedãɔ ń Temaɔ ń Buzuɔ ń bui pɔ́ aaì ń kã̀kãmɔ kɛ̃ɛlɛɔ
ń Laalubuɔ bùsu kíaɔ píi ń bui pɔ́ aa ku guwaiwaiuɔ píi
ń Zimli bùsu kíaɔ píi ń Elaũ bùsu kíaɔ píi ń Mɛdɛ kíaɔ píi
ń gugbãntoo oi bùsu kãikãi ń a zã̀zãɔ píi ń dṹnia bùsu píio. Babɛli bùsu kíaɔ mɛ́ aa mi ń gbɛa.
Onɛ́ ma Dii Zĩgɔ̃de Isailiɔ Lua ma mɛ̀, aa ípi mi e à zɔ̃lɛmáɛ. Aa pisi, aai lɛ́lɛ, aa fɛlɛ lɔo fɛ̃nda pɔ́ málɛ sińgu yã́i.
Tó aa gì imibɔpi síi n ɔzĩ aa a imi, onɛ́ ma Dii Zĩgɔ̃de ma mɛ̀ aa mi teasiɛ.
Ma yã́yiaama guu, lá málɛ daalɛ wɛ̃́lɛ pɔ́ ma tɔ́ kuwàwa, ampiɔ sɔ̃ aa bɔ pãe? Aa bɔ pão, asa málɛ fɛ̃ndadeɔ sisi dṹnia gbɛ̃́piiwaɛ. Ma Dii Zĩgɔ̃de mámɛ má ò.
Ãnabikɛkɛ yã́pi musu ǹ mɛ, Dii a pala za musu, a pũna za a kúkĩi pɔ́ a kua adoau, a pala a bùsudeɔwa gbã́ugbãu, a wiilɛ lán gbɛ̃́ pɔ́ lɛ́ ɔ̃zɔ̃ vɛ̃ɛwawa, i zɔadɔ dṹnia gbɛ̃́piiwa.
A kɔ̃fĩ a gɛ́ e dṹnia lɛ́wa, asa Dii a bɔbɔ ń bui píioɛ, a yã́kpalɛkɛ ń gbɛ̃nazĩna píio, i fɛ̃nda si vãikɛnaɔgu. Dii mɛ́ ò.
Dii Zĩgɔ̃de mɛ̀: Gwa, kaalɛ a li bùsu ń bùsuoa, zàa'ĩan gbãa mɛ́ lɛ́ fɛlɛ za dṹnia lɛ́wa.
Gɔɔ bee gbɛ̃́ pɔ́ Dii a ń dɛdɛɔ aaɔ ku dṹnia lɛ́la e ń a lɛ́leo. Wa ń gaa ɔ́ɔlɔo, wa ń gɛ sɛ́lɛ wà vĩo, aaɔ kálɛa lán pɔtuo gbɔ̃wa tɔɔlɛɛ.
Sãdãnaɔ, à koo pũna à búbuapɛ, kpàsa dɔaanaɔ, à gbeembo bùsuu, asa á kòlokpagɔɔ kàɛ, á kwɛ́ à wíwi kɛ́lɛkɛlɛ lán sɛkpalawiawaɛ.
Sãdãnaɔ bɔkĩi eo, kpàsa dɔaanapiɔ e bàalɛo.
Sãdãnaɔ wii ma dɔ, kpàsa dɔaanapiɔ lɛ́ búbuapɛ, asa Dii lɛ́ ń dã́dãkɛkĩiɔ kaalɛɛ.
An gu namablekĩiɔ gɔ̃ da kílikili Dii pɔkũma pãsĩ yã́i.
A bɔ a tòou lán nɔ̀ɔmusuwaɛ, an bùsu i gɔ̃ wáiwai ibɛɛɔ fɛ̃nda ń Dii pɔkũma pãsĩo yã́i.
Yudaɔ kí Yoakiũ, Yosia nɛ́ kpalablea gɔɔ, Dii yã'òmɛɛ à mɛ̀:
Ma Dii ma mɛ̀, gɛ zɛ ma kpɛ́ ua, ní yã'o Yuda wɛ̃́lɛde pɔ́ lɛ́ mɔ́ lousisii ma kpɛ́ uauɔnɛ píi. Yã́ pɔ́ má dìlɛnɛɔ onɛ́ píi. Ńsu ǹ a kee too.
Wìliɔ dɔ̃o tó aa we n yãma, an baade i bɔ a zɛ́ vãiu, mí yã́ pɔ́ ma zɛò yãa mà yíamá an vãikɛa yã́i bɔ ma nɔ̀sɛu.
Onɛ́ ma Dii ma mɛ̀, tó aai swã́sɛ ma yã́i aa ma ikoyã pɔ́ má kpàmáɔ kũao,
tó aai swã́sɛ ma zɔ̀blena ãnabi pɔ́ miɔ dilɛnɛ́ mɔ̀ɔmɔɔɔ yã́io, lá aaì gí swã́sɛii yãawa,
má kɛ kpɛ́ɛ beeɛ lá má kɛ̀ Siloɛwaɛ, mí tó wɛ̃́lɛɛ beepi gɔ̃ gbɛ̃́kabɔ ũ bui píiɛ.
Sa'onaɔ ń ãnabiɔ ń gbɛ̃́ kĩniɔ píi yã́ pɔ́ Zelemii ò Dii uapi mà.
Kɛ́ Zelemii yã́ pɔ́ Dii dàɛ à o gbɛ̃́ɔnɛ ònɛ́ a làa, sa'onaɔ ń ãnabiɔ ń gbɛ̃́ kĩniɔ píi aa ɔpɛ̀lɛwà aa mɛ̀: N gaɛ.
Bɔ́yãi n ãnabikɛkɛ̀ n mɛ̀ kpɛ́ɛ bee a gɔ̃ lán Silowa, mɛ́ wɛ̃́lɛɛ bee a gɔ̃ bɛzia ũ wáiwaiɛi? Ɔ̃ wà lìa Zelemiizi Dii ua we.
Kɛ́ Yuda gbãadeɔ mà màa, aa bɔ̀ kibɛ aa gɛ̀ Dii ua, ɔ̃ aa zɔ̃̀lɛ Bɔlɛ Dafu saɛ.
Ɔ̃ sa'onaɔ ń ãnabiɔ ò gbãadepiɔnɛ ń gbɛ̃́ kĩniɔ píi aa mɛ̀: Wà yãda gɔ̃ɛpia wà aà dɛ, asa à àsi bɛ̃̀ɛ ò wɛ̃́lɛɛ bee musuɛ, á swã́ mà.
Ɔ̃ Zelemii ò gbãadepiɔnɛ ń gbɛ̃́ kĩniɔ píi à mɛ̀: Dii mɛ́ ma dilɛ mà àsi bɛ̃̀ɛ pɔ́ á mà kpɛ́ɛ bee ń wɛ̃́lɛɛ beeo yã́ musupi o.
À á zɛ́ ń á yãkɛaɔ lilɛ, í Dii á Lua yãma, Dii i gbasa yã́ pɔ́ à mɛ̀ á yíawá bɔ a nɔ̀sɛu.
Mapi sɔ̃ má na á ɔzĩ kɛ kɔ̀. À kɛmɛɛ lá à kɛ̀ɛ́ maawa.
Ãma àɔ dɔ̃ sã́asã, tó a ma dɛ, á tó yãesaidedɛa yã́ wí á musu ń wɛ̃́lɛɛ beeo ń gbɛ̃́ pɔ́ kú a guuɔ píiɛ, asa sĩana guu Dii mɛ́ ma zĩ sĩana mà yã́piɔ kã́ɛ́ á swã́wa.
Ɔ̃ gbãadepiɔ ń gbɛ̃́ kĩniɔ píi ò sa'onaɔ ń ãnabiɔnɛ aa mɛ̀, wá fɔ̃ yãda gɔ̃ɛpia wà aà dɛo. À yã'òwɛ̃ɛ ń Dii wá Lua tɔ́oɛ.
Ɔ̃ bùsu maezɔ̃ɔeɔ fɛ̀lɛ ò bílaɛ aa mɛ̀:
Mɔlɛsɛ gbɛ̃́ Mise ãnabikɛkɛ̀ kí Ezekia gɔɔ, a ò wá Yudaɔnɛ píi à mɛ̀: Dii Zĩgɔ̃de mɛ̀, wa Siɔna sa pa bua ũɛ, wa to Yelusalɛũ gɔ̃ bɛzia ũ, a kpɛ́ sĩ̀sĩ i gɔ̃ sĩ̀sĩ líkpɛde ũ.
Kí Ezekia ge Yuda gbɛ̃e Misepi dɛ̀e? Kɛ́ Ezekiapi Dii vĩa vĩ, i awakpaɛ̀, ɔ̃ Dii yã́ pɔ́ à mɛ̀ á yíamá bɔ̀ a nɔ̀sɛuo lé? Wápiɔ sɔ̃ wá ye yãzɔ̃ɔ i wázĩaɛ yã̀?
Gbɛ̃e ku à ãnabikɛkɛ̀ ń Dii tɔ́o lɔ. Aà tɔ́n Ulia, Semaia nɛ́, Kiliayaaliũ gbɛ̃́ɛ. À àsi bɛ̃̀ɛ doũ pɔ́ Zelemii ò wɛ̃́lɛɛ bee yã́ musu ò lɔ.
Kɛ́ kí Yoakiũ ń a nɛgɔ̃naɔ ń a kía deeɔ Ulia yã́pi mà, a wɛ̀ɛlɛ à aà dɛ. Kɛ́ Uliapi a feena mà, vĩa aà kũ̀, ɔ̃ à bàalɛ̀ tà Egipi.
Ɔ̃ kí Yoakiũ gbɛ̃́ɔ zĩ̀ Egipi ń Akaboo nɛ́ Ɛlenatão.
Aa Ulia kũ̀ sùò kíɛ, ɔ̃ à aà dɛ̀ ń fɛ̃ndao à aà gɛ sɛ zù táaaɔ vĩkĩi.
Bee gbɛa Safana nɛ́ Aikaũ zɛ̀ ń Zelemiio, ɔ̃ wi aà kpámá aa aà dɛ̀ lɔo.
Yudaɔ kí Zedekia, Yosia nɛ́ kpalablea gɔɔ, ma Zelemii, Dii yã'òmɛɛ
à mɛ̀: Zuu fɔ̃́fɔ̃, ní ba kákau ǹ da n nɔɛ,
ní bɔ gɛ lɛdi kíaɛ beeɔ zĩna pɔ́ aa mɔ̀ Zedekia kĩ́i Yelusalɛũɔnɛ: Ɛdɔũɔ kía ń Mɔabuɔ kíao ń Amɔniɔ kíao ń Tiideɔ kíao ń Sidɔ̃deɔ kíao.
Lɛdinɛ́ aa o ń diiɔnɛ, ma Dii Zĩgɔ̃de Isailiɔ Lua ma mɛ̀,
mámɛ ma ɔ pòo ma dṹnia kɛ̀ ń gbɛ̃nazĩnaɔ ń nɔ̀bɔ pɔ́ kú a guuɔ ń ma iko zɔ̃ɔo, ɔ̃ mi kpa gbɛ̃́ pɔ́ má yeiwa.
Málɛ á bùsuɔ na ma zɔ̀blena Babɛli kí Nɛbukanɛzaɛ a ɔzĩ sa. Baa sɛ̃̀anɔbɔɔ aaɔ dɛ aà pɔ́ ũɛ.
Bui píi i zɔbleɛ̀ ń aà nɛ́o ń aà tɔũnao aà kpɛ e aà bùsu iko lɛ́ àɔ ká, bui dasiɔ ń kía zɔ̃ɔɔ i gbasa aà bùsudeɔ ka zɔbleu.
Bui ge bùsu pɔ́ a gbɛ̃́ɔ i Babɛli kí Nɛbukanɛza zuu sɛ à zɔbleɛ̀o, má buipi naɛ̀ a ɔzĩɛ, i ń wɛtã ń fɛ̃ndao ń nɔanao ń gagyão e aa gɛ midɛ.
Ásu swã́sɛ á ãnabiɔ yã́io ge á màsokɛnaɔ ge á nana yãbɔɔlɛkɛnaɔ ge á wɛlɛndeɔ ge á ɛsɛde pɔ́ aalɛ oɛ́ á zɔble Babɛli kíaɛoɔ.
Ɛɛ pɔ́ aalɛ ãnabikɛkɛoɛ́ mɛ́ a to wà á kũkũ táánɔ, íɔ zã̀ ń á bùsuo. Má ɔzɔ̃áziɛ, we á gagau.
Bui pɔ́ aa Babɛli kía zuu sɛ aa zɔbleɛ̀ɔ sɔ̃, má tó aaɔ kú ń bùsuu aaɔ sɛ̃wauɛ, aaiɔ ku we. Ma Dii mámɛ má ò.
Ma yã́pi ò Yudaɔ kí Zedekiaɛ píi ma mɛ̀: À Babɛli kía zuu sɛ à zɔbleɛ̀ ń aà gbɛ̃́ɔ, kɛ́ à e àɔ ku.
Á ye à gaga ń zĩo ń nɔanao ń gagyão lá Dii ò bui pɔ́ i zɔble Babɛli kíaɛo a gawa yã̀?
Ásu swã́sɛ ãnabi pɔ́ aaì oɛ́ á zɔble Babɛli kíaɛoɔ yã́io. Ɛɛ ɔ̃ aaì ãnabikɛkɛoɛ́.
Dii mɛ̀ i ń zĩo, ɛɛ aaìɔ ãnabikɛkɛò ń a tɔ́o. An yã́i á ɔzɔ̃ázi, í midɛ, ápiɔ ń ãnabi pɔ́ aaìɔ ãnabikɛkɛɛ́piɔ sãnu.
Ɔ̃ ma yã'ò sa'onaɔnɛ ń gbɛ̃́ kĩniɔ ma mɛ̀, Dii mɛ̀ ásu swã́sɛ á ãnabi pɔ́ aaìɔ ãnabikɛkɛɛ́ɔ yã́io. Aaì mɛ wa Dii kpɛ́ pɔ́ɔ sɛ́lɛ Babiloni bùsuu wà suò tiatiaɛ. Ɛɛ ɔ̃ aaìɔ ãnabikɛkɛoɛ́.
Ásu swã́sɛ ń yã́io. Àɔ a zɔbleanankɛ Babɛli kíaɛ, kɛ́ à e àɔ ku. Á ye á mɛɛwiaɛ bee gɔ̃ bɛzia ũ yã̀?
Tó ãnabiɔn ń ũ sĩana, mɛ́ Dii yã́ ɔ̃ aalɛ o, a maa aa kulɛkɛ Dii Zĩgɔ̃deɛɛ, kɛ́ wasu pɔ́ pɔ́ gɔ̃̀ aà kpɛ́uɔ ń Yudaɔ kía bɛo ń Yelusalɛũo sɛ́lɛ taò Babilonio yã́i.
Asa kɛ́ Babɛli kí Nɛbukanɛza Yudaɔ kí Yɛkɔnia, Yoakiũ nɛ́ kũ̀ tàò Babɛli ń Yelusalɛũ gbɛ̃zɔ̃ɔɔ ń Yuda gbɛ̃zɔ̃ɔɔ píi, i Dii kpɛ́ mɔ̀pɛlɛɔ ń íkakĩio ń tadibɔɔ ń pɔ́ kĩni pɔ́ gɔ̃̀ wɛ̃́lɛpiuɔ sɛ́lɛo.
<range>
Yã́ pɔ́ Dii Zĩgɔ̃de Isailiɔ Lua ò pɔ́ pɔ́ gɔ̃̀ a kpɛ́uɔ ń Yudaɔ kía bɛo ń Yelusalɛũo musun kɛ:
À mɛ̀ wa pɔ́piɔ sɛ́lɛ taò Babɛliɛ. We pɔ́piɔ aaɔ kuu e àɔ gɛ́ sɛ́lɛi à suò a gbɛu la.
Yudaɔ kí Zedekia kpalablea wɛ̃̀ síiɔ̃de mɔ sɔode guu ɔ̃ ãnabi Anania, Azuu nɛ́, Gabaɔ̃ɔ gbɛ̃́ òmɛɛ Dii ua sa'onaɔ ń gbɛ̃́ kĩniɔ wáa à mɛ̀:
Dii Zĩgɔ̃de Isailiɔ Lua mɛ̀ á Babɛli kía zuu ɛ́.
E wɛ̃̀ pla àɔ gɛ́ kái á tó wà su ń a kpɛ́ pɔ́ pɔ́ Babɛli kí Nɛbukanɛza sɛ̀lɛ tàò Babɛliɔ a gbɛu la.
Á tó Yudaɔ kí Yɛkɔnia, Yoakiũ nɛ́ su lɔ ń Yuda zĩ̀zɔ pɔ́ wà tàńnɔ Babɛliɔ píi. Dii mɛ́ ò, à mɛ̀ á Babɛli kía zuu ɛ́.
Ɔ̃ ãnabi Zelemii wè ãnabi Ananiapiwa sa'onaɔ ń gbɛ̃́ pɔ́ kú Dii uaɔ wáa
à mɛ̀: Ãmi! Dii kɛ màa! Dii kɛ lá ń a ãnabikɛkɛ̀wa, aà to wà su ń a kpɛ́ pɔ́ɔ ń gbɛu la ń zĩ̀zɔ pɔ́ aa ku Babɛliɔ píi.
Ń beeo swã́sɛ ǹ yã́ pɔ́ málɛ onɛ gbɛ̃́pii wáaɛ bee ma.
Ãnabi pɔ́ kú wá ãa za káaukaauɔ ãnabikɛkɛ̀ zĩ ń músio ń gagyão yã́ pɔ́ a bùsu daside ń ń kía zɔ̃ɔɔ le yã́ musu.
Ãnabi pɔ́ ãnabikɛkɛ̀ à mɛ̀ aɔ aafiaɛ sɔ̃, tó à kɛ̀ lá a òwa, ɔ̃ wa dɔ̃ kɛ́ Dii mɛ́ aà zĩ̀ sĩana.
Ɔ̃ ãnabi Anania zuu pɔ́ da Zelemii nɔɛpi bɔ̀ a ɛ̀.
A ò gbɛ̃́pii wáa à mɛ̀: Dii mɛ̀ màa á zuu pɔ́ Babɛli kí Nɛbukanɛza dà bui píiɛ ɛ e wɛ̃̀ pla àɔ gɛ́ kái. Ɔ̃ ãnabi Zelemii gɛ̃̀zɛa.
Ãnabi Anania zuu pɔ́ a bɔ̀ ãnabi Zelemii nɔɛ a ɛ̀pi ɛa gbɛa, Dii yã'ò Zelemiiɛ à mɛ̀:
Gɛ ǹ o Ananiaɛ ma Dii ma mɛ̀, zuu pɔ́ wa kɛ̀ ń lío ɔ̃ ń ɛ̀o lò? Mɔ̀ zuu má kɛ sa a gɛ̃ɛ ũ.
Ma Dii Zĩgɔ̃de Isailiɔ Lua ma mɛ̀ má mɔ̀ zuu da bui píiɛ, aai zɔble Babɛli kí Nɛbukanɛzaɛ. Baa sɛ̃̀anɔbɔɔ má ń naɛ̀ aà ɔzĩɛ.
Ɔ̃ ãnabi Zelemii ò ãnabi Ananiaɛ: Ma yãma Anania! Dii mɛ́ i n zĩo, ɔ̃ ń tò gbɛ̃́piɔ ɛɛ náaikɛ̀.
Ayãmɛto Dii mɛ̀ ńyɔ̃ ã́nuato. Ńyɔ̃ wɛ̃ɛ bee bleo, asa ń ò gbɛ̃́ɔnɛ aa bɔ Dii kpɛɛ.
Wɛ̃pi mɔ soplade guu ɔ̃ ãnabi Anania gàu.
Ãnabi Zelemii kua Yelusalɛũ ɔ̃ à lá kpã̀sã zĩ̀zɔɔ gbɛ̃zɔ̃ɔɔnɛ ń sa'onaɔ ń ãnabiɔ ń gbɛ̃́ pɔ́ Nɛbukanɛza ń naaa Yelusalɛũ à tàńnɔ Babɛliɔ. Yã́ pɔ́ a kɛ̃̀ lápi guun kɛ.
À lápi kɛ̃̀ kí Yɛkɔnia ń a dao ń a ìwaɔ ń Yuda gbɛ̃zɔ̃ɔɔ ń Yelusalɛũ gbɛ̃zɔ̃ɔɔ ń siaɔ ń li'ãnaɔ kṹkũa Yelusalɛũ taańnɔ Babɛli gbɛaɛ.
À lápi kpà Safana nɛ́ Ɛlasa ń Ilikia nɛ́ Gemaliaowaɛ, ɔ̃ Yudaɔ kí Zedekia ń zĩ́ò kí Nɛbukanɛzawa Babɛli. Lápi guu à mɛ̀:
Yã́ pɔ́ Dii Zĩgɔ̃de Isailiɔ Lua ò gbɛ̃́ pɔ́ á tò wà ń naaa Yelusalɛũ wà tàńnɔ Babɛliɔnɛn kɛ:
À zɔ̃lɛ we, í kpɛdɔdɔ. À pɔ́tɔ̃ bua, íɔ ble.
À nɔsɛ, í nɛ́ɔ ińnɔ. À nɔsɛ á nɛ́ɔnɛ, í á nɛnɔɛɔ kpã́sã gɔ̃ɔwa, aai nɛ́ɔ i, íɔ kɔ̃́, ásu laoa zɛ́ sɛ́lɛo.
À wɛ̃́lɛ pɔ́ má tò á kú a guu maa wɛɛlɛ. Àli wabikɛa wɛ̃́lɛpi yã́ musu, asa tó wɛ̃́lɛpi maa, ɔ̃ á kua aɔ na.
Ma Dii Zĩgɔ̃de Isailiɔ Lua ma mɛ̀, ásu to ãnabiɔ ń màsokɛna pɔ́ kú á guuɔ á sã́são. Ásu swã́sɛ nana pɔ́ aaì o yã́io.
Ɛɛ ɔ̃ aaì ãnabikɛkɛoɛ́ ń ma tɔ́o, kási mámɛ mi ń zĩo. Ma Dii mámɛ má ò.
Ma Dii ma mɛ̀, tó á kua Babɛli wɛ̃̀ bàaɔ̃kwipi pà, má mɔ́ á kĩ́i, mí yãmaa pɔ́ ma a lɛgbɛ̃̀ kɛɛ́, mí suánɔ á gbɛu.
Asa má yã́ pɔ́ ma zɛò mà kɛɛ́ dɔ̃. Ma Dii mámɛ má ò. Aafia yã́ɛ, i kɛ yãpãsĩ no. Má á ká zia pɔ́ á wɛ́ dɔiwa.
Gɔɔ bee á mɔ́ wabikɛia, í lɛzumazi, mí swã́sɛ á yã́i.
Á ma kĩ́i wɛɛlɛ, í ma e, tó a su ma kĩ́i wɛɛlɛ ń nɔ̀sɛmɛndoo.
Ma Dii ma mɛ̀ á ma e, mí á kãaa mà suánɔ á pá ziu. Má á bɔlɛ buiɔ guu ń gu pɔ́ ma ɔzɔ̃̀uáziɔ píi, mí ɛa suánɔ gu pɔ́ ma á yáu. Ma Dii mamɛ má ò.
Ma bee ò kɛ́ a mɛ̀ mámɛ ma ãnabiɔ kpàwá Babɛli yã́iɛ.
Ma Dii ma mɛ̀, kía pɔ́ zɔ̃lɛa Davidi kpalau ń Yelusalɛũdeɔ píi, á gbɛ̃́ pɔ́ aai táánɔopiɔ,
má zĩ ń nɔanao ń gagyão káńguɛ, aai gɔ̃ lán kaadɔɛn vlãa pɔ́ wa fɔ̃ bleowa. Ma Dii mámɛ má ò.
Mí pɛ́má ń fɛ̃ndao ń nɔanao ń gagyão, vĩa i dṹnia bùsu gbɛ̃́pii kṹ ń yã́i. Aaɔ dɛ láaipɔ ũ, sɔ̃kɛ̃ngu pɔ́ ũ, láanipɔ ũ, gbɛ̃́sɔ̃sɔ̃bɔ ũ bui pɔ́ ma ń yá ma ń kpá ń guuɔnɛ píi.
Asa aai swã́sɛ yã́ pɔ́ má dà ma zɔ̀blena ãnabiɔnɛ aaɔ onɛ́ láasaiio. Ma Dii mámɛ má ò. Ápiɔ sɔ̃ i swã́sɛio. Ma Dii mámɛ má ò.
À ma yãma, á gbɛ̃́ pɔ́ má tò wà á kũkũ Yelusalɛũ wà tàánɔ Babɛliɔ.
Ma Dii Zĩgɔ̃de Isailiɔ Lua ma mɛ̀, Kolaia nɛ́ Ahabu ń Maasea nɛ́ Zedekiao lɛ́ ãnabikɛkɛɛ́ ń ɛɛo ń ma tɔ́oɛ. Má ń na Babɛli kí Nɛbukanɛzaɛ a ɔzĩɛ, i ń dɛdɛ á wáa.
Á Yuda pɔ́ á kú Babɛli zĩ̀zɔ ũɔ áli gbɛ̃́ ká à lɛɛũ ń gbɛ̃́piɔ à mɛ: Dii kɛnɛ lá Babɛli kía kɛ̀ Zedekia ń Ahabuoɛ à ń kpátɛawa.
Asa aa wíyã kɛ̀ɛ, aa gbãsĩkɛ̀ ń ń gbɛ̃́dee nao, mɛ́ aa ɛɛtò ń ma tɔ́o, aa yã́ pɔ́ mi danɛ́o ò. Má yã́pi dɔ̃, a seeladen ma ũ. Ma Dii mámɛ má ò.
Dii ò Zelemiiɛ aà o Nɛɛla gbɛ̃́ Semaiaɛ aà mɛ:
Dii Zĩgɔ̃de Isailiɔ Lua mɛ̀, n láɔ kpã̀sã sa'ona Zefania, Maasea nɛ́ɛ ń nzĩa tɔ́o ń sa'on kĩniɔ ń Yelusalɛũdeɔ píi n mɛ̀,
Dii mɛ́ Zefaniapi kpà sa'ona ũ sa'ona Yoiada gbɛu aàɔ wɛ́tɛ Dii kpɛ́i, i ĩ́ande pɔ́ lɛ́ ãnabikɛkɛɔ gbá ń ń mio daliu.
Ɔ̃ n Zefaniapi là, bɔ́mɛ tò i Anato gbɛ̃́ Zelemii pɔ́ lɛ́ ãnabikɛkɛnɛ́ wɛtão ni?
N mɛ̀ Zelemiipi lá kpã̀sãɛ́ Babɛli à mɛ̀ á gɔɔplakɛ weɛ. À zɔ̃lɛ we, í kpɛdɔdɔ. À pɔ́tɔ̃ bua, íɔ ble.
Sa'ona Zefania lápi kyokɛ̀ ãnabi Zelemiiɛ,
ɔ̃ Dii yã'ò Zelemiipiɛ à mɛ̀:
Lá kpã́sã zĩ̀zɔɔnɛ ḿpii, ní onɛ́ ma Dii ma mɛ̀, lá Nɛɛla gbɛ̃́ Semaia ãnabikɛkɛ̀ɛ́, mámɛ ma aà zĩ̀o, ɔ̃ a tò a ɛɛ náaikɛ̀,
a yã́i ma Dii ma mɛ̀, má ĩada Nɛɛla gbɛ̃́ Semaiapiwa ń aà buiɔɛ. Aà buie a e àɔ ku ma gbɛ̃́ɔ guuo, mɛ́ a ɛ̀fãai pɔ́ má kɛ ma gbɛ̃́ɔnɛ eo, kɛ́ a ònɛ́ aa bɔ ma kpɛ yã́i. Ma Dii mámɛ má ò.
Dii yã'ò Zelemiiɛ à mɛ̀:
Ma Dii Isailiɔ Lua ma mɛ̀, yã́ pɔ́ má ònɛ píi kɛ̃́ lá guu.
Ma Dii ma mɛ̀, gwa, gɔɔe a mɔ́ kɛ́ má a gbɛ̃́ Isailiɔ ń Yudaɔ bɔ zĩ̀zɔkɛu, mí suńnɔ bùsu pɔ́ má kpà ń deziɔwa aa gɔ̃ vĩ guu. Ma Dii mámɛ má ò.
Yã́ pɔ́ Dii ò Isailiɔ ń Yudaɔ musun kɛ, à mɛ̀:
Ma Dii ma mɛ̀, à vĩa wii ma dɔ! Sɔ̃kɛ̃ngu wiiɛ, aafia wii no.
À gbɛ̃e la à ma, gɔ̃ɛ mɛ́ ì kúlɛ nɛ'ia? Àkɛa ma nɛgɔ̃naɔ è, an oa fɛ̃́nkpaa píi, aalɛ ɔ fĩfĩ ń gbɛɛwa lán nɔɛ pɔ́ lɛ́ nɛ'iwai?
Waiyoo, asa gɔɔpi taasi vĩ zɔ̃ɔ, gɔɔe aɔ muaaòo. Yakɔbu buiɔ taasigɔɔɛ, ãma aa bɔu.
Ma Dii Zĩgɔ̃de ma mɛ̀, gɔɔ bee má zuu ɛ́'ɛnɛ́ ń nɔɛ, mí ń mɔdaonaɔ kɛ̃́kɛ̃nɛ́. Aa zɔble bui zĩ̀loɔnɛ lɔo,
ma Dii ń Lua, mámɛ aa zɔblemɛɛ, ń ń kí Davidi bui pɔ́ má dilɛnɛ́o.
Á Yakɔbu bui ma zɔ̀blenaɔ, ásu to vĩa á kũo, á Isailiɔ, ásu bílikɛo. Ma Dii mámɛ má ò. Asa mapi má á bɔlɛ za guzãzãuɛ, mí á buiɔ bɔlɛ ń zɔblebusuu. Yakɔbu buiɔ ɛa aaɔ ku dɔdɔa nana, gbɛ̃e a to vĩa ń kṹ lɔo.
Ma Dii ma mɛ̀, má kúánɔ á suabaa yã́iɛ. Bui pɔ́ málɛ á fãaa ń guuɔ, baa tó ma ń mìdɛ píi, má á midɛ míɔmiɔo. Má á toto a zɛ́waɛ, má we à bɔ swã́gagasaio.
Asa ma Dii ma mɛ̀, á bɔá bɔ̀kɔɔɛ, á kɛa'ĩa uusikɛ̀.
Gbɛ̃e ku à kulɛkɛmɛɛ á yã́ musuo, á bɔ a ɛsɛ mao, a láaa vĩo.
Á yã́ sã̀ á yenzideɔgu, aa yeázi lɔo, asa ma á lɛ́ lán á ibɛɛwaɛ, ma á toto lán gbɛ̃́ pãsĩwaɛ, asa á tàaeɔ zɔ̃ɔɛ, á duuna tìisi.
Ásu wiilɛ á bɔ̀kɔɔ wãwã yã́ musuo. Á tàae zɔ̃ɔ ń á duuna tìisio yã́i ma yã́ beeɔ kɛ̀iɛ́.
Wa á tàitainaɔ taitai píiɛ, wi tá ń á ibɛɛɔ zĩ̀zɔɔ ũ píi. Gbɛ̃́ pɔ́ aa á pɔ́ɔ nàaaɔ gɔ̃ pɔ́ naaaaɔ ũ sɔ̃ɛ, gbɛ̃́ pɔ́ aa á pɔ́ɔ sɛ̀lɛɔ gɔ̃ pɔ́ sɛ́lɛaɔ ũɛ.
Má ɛa á gba aafia, má tó á bɔ láa, kɛ́ wìɔ oɛ́ pɔ́ vũaaaɔ, Siɔnade pɔ́ gbɛ̃e yeńzioɔ yã́i. Ma Dii mámɛ má ò.
Má su ń Yakɔbu buiɔ ń pá ziu, má ń wɛ̃nagwa aa su ń gbɛu. Aa ń mɛɛwia zia vu, aai ɛa kibɛ kpá lá a ziwa.
Wa sáaukpaa mamá ń pɔna súuo. Má tó aa dasikũɛ, aa lao lɔo, má ń kpɛlaɛ, wa ń kpɛbɔ lɔo.
Aaɔ dɛ lán káauwa, aaɔ zɛdɔamɛɛ ḿpiiɛ, mí ĩada gbɛ̃́ pɔ́ gbãamɔ̀nɛ́ɔwa.
An gbɛ̃e mɛ́ aɔ dɛ ń dɔaana ũ, gbɛ̃́ pɔ́ nɛblè ń guu mɛ́ aɔ dɛ ń kía ũ. Má tó aà sɔ̃mazi aàɔ kumanɔ kãi. Tó màa no, démɛ a fɔ̃ gi a wɛ̃nii à sɔ̃mazii? Ma Dii mámɛ má ò.
Aa gɔ̃ ma gbɛ̃́ɔ ũ, mí gɔ̃ ń Lua ũ.
Ma pɔfɛ̃ a fɛlɛ lán zàa'ĩanawaɛ, i su vãikɛnaɔ miwa lán zàalolowa.
Ma pɔkũma pãsĩ a weeo, sema ma yã́ pɔ́ ma zɛò ma sɔ̃u kɛ̀. Gɔɔgbɛzãzĩ á yã́pi gbadɔ̃.
Ma Dii ma mɛ̀ gɔɔ bee máɔ dɛ Isailiɔ Lua ũ, aaiɔ dɛ ma gbɛ̃́ɔ ũ.
Ma Dii ma mɛ̀ má maakɛ gbɛ̃́ pɔ́ bɔ̀ fɛ̃nda lɛ́zĩɔnɛ gbáau, má gɛ́ Isailipiɔ gbai ĩ́ampakĩi.
Dii bɔ̀ mɔ̀wá za kãaa à mɛ̀: Ma yeaázi láaa vĩo, a yã́i ma á gálɛ ń gbɛ̃kɛo.
Má ɛa á zɛdɔ, íɔ zɛdɔa. Á Isaili nɛnɔnaɔ, á ɛa á sɛ̃́sɛ̃naɔ sɛ lɔ, í bɔlɛ gɛ̃ò pɔnakɛnaɔ ɔ̃wãu.
Á ɛa vɛ̃ɛliɔ ba Samali sĩ̀sĩɔ pɔlɛu, mɛ́ a banaɔ mɛ́ aa a bɛ mɔaokɛ.
Gɔɔe a mɔ́ kɛ́ gudɔ̃anaɔ lɛ́ gbãa zu Ɛflaiũ gbɛ̀sĩsĩ musu aa mɛ: À fɛlɛ wà gɛ́ Siɔna Dii wá Lua kĩ́i.
Ma Dii ma mɛ̀ à lɛsi Yakɔbu buiɔnɛ ń pɔnao, à gulakɛ buiɔ mide yã́ musu. À to wà ma táasilɛa ma dɔ, í mɛ: Dii, ǹ n gbɛ̃́ Isaili kɔ̃naɔ suaba.
Má bɔńnɔ gugbãntoo oi bùsuuɛ, mí ń kãaa za dṹnia lɛ́wa. Vĩ̀aɔ ń ɛɛɔ ń nɔsindeeɔ aaɔ kú ń guu ń nɔɛ pɔ́ kúlɛa ń nɔwãwãoɔ. Gbɛ̃́ bílapiɔ su la dasidasi,
aa su ń wɛ́'io ń awakpaamɛɛo. Máɔ dɔaanɛ́ swa saɛ zɛ́ sàlala pɔ́ aa gɛ̃mbɔlɛuo guu, asa Isailiɔ maen ma ũ, Ɛflaiũ buipiá ma nɛgɔ̃ɛ sɛ̃́iaɛ.
Á buipãleɔ, à ma yãma, í a kpàwakɛ ísiabaazãzãdeɔnɛ. Ma gbɛ̃́ pɔ́ ma Isailiɔ fã̀aa, má ɛa mà ń kãaa lɔɛ, mí a kpàsa sãpiɔ dɔ̃́a lán sãdãnawa.
Asa má Yakɔbu buiɔ bo, má ń bɔ gbɛ̃́ pɔ́ an gbãa dɛńlaɔ ɔzĩ.
Aa mɔ gulakɛ Siɔna sĩ̀sĩ musu, aa pɔnakɛ ń ɛ̀fãai pɔ́ má kɛ̀nɛ́o, pɔ́wɛna ń vɛ̃ɛo ń nísio ń pɔtuo nɛ'iao yã́i. Aaɔ dɛ lán swalu idewa, an yɛ̃̀ɛɛ a kɛ̃́sãmá lɔo.
Wɛ̃́ndiaɔ pɔnakɛ, aaɔ ɔ̃wã ń ɛ̀waasoɔ ń maezɔ̃ɔɔ píi. Má ń ɔɔlɔ lilɛ pɔna ũ, mí ń nɔ̀sɛ níninɛ́, an nɔ̀sɛyaa gbɛu má nɔ̀sɛna danɛ́.
Má tó blɛ níside fɛ̃ sa'onaɔzi, má tó blɛ maa àɔ di ma gbɛ̃́ɔzi.
Ma Dii ma mɛ̀ wàlɛ wii ma dɔ Lama, wàlɛ búbuapɛ, wàlɛ ɔ́ɔlɔ wɛ̃nannɔ. Lasɛli mɛ́ lɛ́ a nɛ́ɔ ɔ́ɔlɔ, à gì awamai, kɛ́ aà nɛ́ɔ ku lɔo yã́i.
Ma Dii ma mɛ̀ ásu ɔ́ɔlɔ lɔo, ásu to wɛ́'i bɔwá lɔo, asa má á taasi ài kpáwáɛ. Ma Dii mámɛ má ò. Á buiɔ bɔlɛ ń ibɛɛɔ bùsuu aa su.
À wɛ́ dɔ á ziai, asa á buiɔ su ń bùsuuɛ. Ma Dii mámɛ má ò.
Ma Ɛflaiũ buiɔ wɛ̃nakɛa mà aa mɛ̀: Wá dɛ lán gáae pɔ́ zĩ dɔ́ɛ dɔ̃owa, ɔ̃ n wá swãgàga maamaa. Wá gbɛsi, wí su, asa ḿmɛ ń wá Lua ũ.
Wa bɔ n kpɛ, ɔ̃ wa nɔ̀sɛlìlɛ, wá wɛ́kɛ̃a gbɛa wa wázĩa gbɛ̃̀gbɛ̃. Wí wá kṹ wá ɛ̀waasogɔɔ yã́ musu, wá gɛɛ gɔ̃̀ kpá wá wɛ́i.
Ɛflaiũ buiɔá ma nɛ́ yenzideɔnɛ, ma pɔ dɔmáo lé? Baa kɛ́ miɔ ń lele an yã́ɔ yã́i mɔ̀ɔmɔɔ, an yã́ lí sãmaguo. A yã́i ma pɔ i bɔ ń guuo, má wɛ̃nadɔ̃nɛ́ maamaa. Ma Dii mámɛ má ò.
À lípɛlɛpɛlɛ á zɛ́u seela ũ, à tó á sɔ̃ àɔ ku zɛ́ pɔ́ á bɛupiwa. Isaili lɛ́so, su n wɛ̃́lɛɔ guu,
Nɛnɔɛ pɔ̀ɔbɔzãkɛna, ńyɔ̃ɔ liaaliaa e bɔɛ ni? Ma Dii má yã́ dafu dilɛ dṹniau, nɔɛpi mɛ́ aɔ ɔlia a gɔ̃i sa.
Ma Dii Zĩgɔ̃de Isailiɔ Lua ma mɛ̀, tó ma suńnɔ ń pá ziu, gbɛ̃́ pɔ́ kú Yuda bùsuuɔ ń a wɛ̃́lɛdeɔ mɛ: Dii báaada a sĩ̀sĩ pɔ́ a kua adoau, gu pɔ́ yã́zɛde kuu.
Wa zɔ̃lɛ Yuda bùsuu ń a wɛ̃́lɛɔ, sɛ̃̀wanaɔ ń dã́dãkɛnaɔ píi.
Asa má gbɛ̃́ pɔ́ imi ń yɛ̃̀ɛɛ sìmáɔ gba í, mí tó gbɛ̃́ pɔ́ nɔana ń gbãa sìmáɔ kã́.
Gɔɔ bee ɔ̃ wɛ́pungu pɔ́ málɛ e wèea. Kɛ́ ma gugwà, yã́ pɔ́ má è i guupi na.
Ma Dii ma mɛ̀ gɔɔe a mɔ́ kɛ́ má tó gbɛ̃nazĩnaɔ ń pɔtuoɔ gupa Isaili ń Yuda bùsuo.
Lá ma wɛdɔ̀nɛ́ yãa, ma ń fuangba, ma ń gboo, ma ń pisabò, ma yãyìamá, màa má wɛ́tɛńzi sa, má ń zɛdɔ, má ń gba gbãa. Ma Dii mámɛ má ò.
Gɔɔ bee aa mɛ maeɔ vɛ̃ɛbɛ kũ̀ma blè ɔ̃ nɛ́ɔ swaa fɛ̃́nkpào,
asa baade a ga a duuna yã́iɛ. Gbɛ̃́ pɔ́ vɛ̃ɛbɛ kũ̀ma blè swaa mɛ́ a fɛ̃́nkpa.
Ma Dii ma mɛ̀, a gɔɔ a mɔ́ kɛ́ ma bàa a ɛa àɔ kú ń Isailiɔ ń Yudaɔ dafu.
Ma bàa aɔ kúńnɔ lá a kú ń ń deziɔ gɔɔ pɔ́ ma ń kṹ ń ɔwa ma ń bɔ́lɛ Egipiwao. Asa baa kɛ́ má dɛ ń zã́ ũ, aa ma bàakuańnɔ yã́ gbòoɛ. Ma Dii mámɛ má ò.
Lá ma bàa aɔ kú ń Isailiɔ gɔɔ bee gbɛan kɛ. Má a ikoyã danɛ́ ń nɔ̀sɛ guu, má kɛ̃́ ń sɔ̃wa. Máɔ dɛ ń Lua ũ, aaiɔ dɛ ma gbɛ̃́ɔ ũ.
An gbɛ̃e a yãdada a deeɛo, gbɛ̃e a ma dɔ̃a da a gbɛ̃́ɛo, asa ampii aaɔ ma dɔ̃ɛ, nɛ́fɛ̃nɛn gbɛ̃zɔ̃ɔ píi. Ma Dii ma mɛ̀ má ń tàaeɔ kɛ̃́má, má ń duuna yãda lɔo.
Ma Dii ma mɛ̀ mámɛ ma ĩatɛ̃ dìlɛ à gupu fãanɛ, ma mɔvua ń saanaɔ pɛ̀pɛ aa gupu gwã́, mi to ísia fɛlɛ, a ikooaɔ pũna, ma tɔ́n Dii Zĩgɔ̃de.
Mɛ́ i kɛ pɔ́piɔ gòmalao, Isaili bui a midɛmɛɛ bauo. Ma Dii mámɛ má ò.
Ma Dii ma mɛ̀ mɛ́ i kɛ wà musu yɔ̃̀ wà dṹnia zĩ́mpɛlɛɔ asii dɔ̃̀o, má gí Isaili buiɔzi píi yã́ pɔ́ aa kɛ̀ yã́io. Ma Dii mámɛ má ò.
Ma Dii ma mɛ̀ gɔɔe a mɔ́ kɛ́ wa ɛa wɛ̃́lɛpi kálɛmɛɛ sɛa za Ananɛli kalangawa e Gola Bɔlɛu.
Za we wa ba poo gɛò Galebu sĩ̀sĩwa, wi liaa gɛò Goai.
Guzulɛ pɔ́ dɛ gɛvĩkĩi ń nísigbɔ̃kɔlɛkĩio ũ ń bua pɔ́ kú we e za Sedɔ̃ swaiɔ e Sɔ̃́ Bɔlɛu gukpɛ oi, apii aɔ dɛ ma pɔ́ ũɛ. Wa wɛ̃́lɛpi wi lɔo, wa gboo bauo.
Dii yã'òmɛɛ Yudaɔ kí Zedekia kpalablea wɛ̃̀ kwide guu, Nɛbukanɛza kpalablea wɛ̃̀ bao plasaide guu.
Gɔɔ bee ɔ̃ Babɛli kíapi zĩgɔ̃ɔ liaa Yelusalɛũi, mɛ́ wa ma kũa dakpɛunaɔ ua Yudaɔ kí bɛ.
Yudaɔ kí Zedekia mɛ́ ma dakpɛu we à mɛ̀: Bɔ́yãi ńlɛ ãnabikɛkɛ n mɛ̀, Dii mɛ̀ á wɛ̃́lɛɛ bee na Babɛli kíaɛ a ɔzĩ, i siai?
N mɛ̀ má bɔ Babiloniɔ ɔzĩo. Dii a ma na Babɛli kíaɛ a ɔzĩɛ, wá wɛsikɔ̃lɛ, wí yãbɔ kɔ̃ lɛ́u.
N mɛ̀ a ma kũ tamanɔ Babɛli. We máɔ kuu e Dii gɛ ma yã́ kɛkɛ. N mɛ̀ tó wa zĩkà ń Babiloniɔ, wá zĩbleo.
Dii yã'òmɛɛ à mɛ̀
ma desɛ̃ Saluũ nɛ́ Hanamɛli a mɔ ma kĩ́i, i omɛɛ mà a tɔɔlɛ pɔ́ kú Anato lú, asa mámɛ má a daɛ fɛ̃̀ɛɛ ũ, mámɛ má a lua zɛ́ vĩ.
Ɔ̃ ma desɛ̃ nɛ́ Hanamɛlipi mɔ̀ ma kĩ́i dakpɛunaɔ ua lá Dii òwa. A òmɛɛ mà a tɔɔlɛ pɔ́ kú Anato, Bɛ̃yãmɛɛ buiɔ bùsuu lú, asa mámɛ má a lua zɛ́ vĩ. Má dɔ̃ kɛ́ yã́pi bɔ̀ Dii kĩ́iɛ,
ɔ̃ má lù, ma ã́nusu yɔ̃̀ɛ̀ lɛ gɛ̃o ń plao.
Ma a tɔ́ kɛ̃̀ láu má nàna, ɔ̃ ma ã́nusupi dì kiloowa seeladeɔ aɛ.
Ɔ̃ ma tɔɔlɛpi lútaala lɛ́ nàna, yã́ pɔ́ wa dìlɛ a yã́ musu ku a guu. Ma lápi sɛ̀ ń lá pãle pɔ́ wi a lɛ́ nanaoo,
má kpà Nɛlia nɛ́ Baluku, Maasea tɔũnawa Hanamɛli ń seelade pɔ́ aa ń tɔ́ kɛ̃̀ lápiuɔ ń Yuda pɔ́ kálɛa dakpɛunaɔ uaɔ wáa.
An wáa má ò Balukuɛ ma mɛ̀:
Dii Zĩgɔ̃de Isailiɔ Lua mɛ̀ ǹ láɛ beeɔ sɛ́, pɔ́ pɔ́ wà a lɛ́ nàna ń pɔ́ pɔ́ wi a lɛ́ nanaoo, ní gɛ da oou, iɔ ku we e gɔɔpla,
asa Dii Zĩgɔ̃de Isailiɔ Lua mɛ̀, wa ɛa kpɛ́ɔ ń tɔɔlɛɔ ń vɛ̃ɛbuɔ lúlu bùsuɛ beepiu lɔɛ.
Kɛ́ ma lápi kpà Nɛlia nɛ́ Balukupiwa, ɔ̃ ma wabikɛ̀ Diiwa ma mɛ̀:
Á'a Dii Lua, ḿmɛ n n ɔ pòo n musu ń zĩ́lɛo kɛ̀ ń n gbãa zɔ̃ɔo, yãe líɔ zĩ'ũ nɛo.
Ni gbɛ̃kɛkɛnɛ́ dasi, mɛ́ ni maeɔ tàae wi ń nɛ́ɔnɛ ń musu. Lua zɔ̃ɔ gbãade, n tɔ́n Dii Zĩgɔ̃de.
Yã́ pɔ́ ni zɛòɔ zɔ̃ɔ, yã́ pɔ́ ni kɛɔ dasi. Ni wɛ́tɛ gbɛ̃nazĩna yãkɛaɔi, mɛ́ ní fĩabo baadeɛ a yãkɛawa. Gbɛ̃́pii a zɛ́ pɔ́ á sɛ̀ gbɛ'e.
N dabudabuɔ kɛ̀ Egipi seela ũ, e ń a gbão niɔ kɛ wá guu ń buipãleɔ guuo, ɔ̃ n tɔbɔ̀ lá wàlɛ ma gbãɛwa.
N n ɔ pòo, n n gbɛ̃́ Isailiɔ bɔ̀lɛ Egipi ń dabudabukɛaɔ seela ũ ń n gã̀sa gbãao e vĩa gbɛ̃́ɔ kũ̀.
N bùsu pɔ́ n a lɛgbɛ̃̀ ń deziɔnɛ n mɛ̀ ńyɔ̃ kpámá kpàmá, bùsu pɔ́ vĩ ń zɔ́'io diuɛ beepi.
Aa mɔ sì, ɔ̃ aai n yãmao, aa tɛ n ikoyãio, aai zĩkɛ yã́ pɔ́ ń dìlɛnɛ́wao, ɔ̃ n yã́ɛ bee yìamá píi.
Babiloniɔ koezɔ̃̀ wá wɛ̃́lɛi, aa dɛdɛkĩi bò bĩ́i saɛ kɛ́ aa e si yã́i. Fɛ̃nda ń nɔanao ń gagyão mɛ́ tò wɛ̃́lɛpi naa ń ɔzĩ. Yã́ pɔ́ ń ò a kɛ kɛ̀, n wɛsìɛ.
Dii Lua, wɛ̃́lɛ kú Babiloniɔ ɔzĩ, ɔ̃ ń òmɛɛ mà tɔɔlɛ lú ń ã́nusuo seeladeɔ wáaa?
Ɔ̃ Dii yã'ò Zelemiiɛ à mɛ̀:
Dii gbɛ̃́pii Luan ma ũ, yãe ìɔ zĩ'ũ mɛɛe?
A yã́i tò ma Dii ma mɛ̀ má wɛ̃́lɛpi na Babɛli kí Nɛbukanɛza ń Babiloniɔnɛ ń ɔzĩɛ.
Babiloni pɔ́ lɛ́ zĩkaòpiɔ tɛsɔ̃wà ń a kpɛ́ɔ, kɛ́ wà tulaletikàtɛa Baaliɛ, wà itɔ̃̀lɛ dii pãleɔwa kpɛ́piɔ musu, wà ma pɔ fɛ̃̀mɛɛ yã́i.
Isailiɔ ń Yudaɔ yã́ pɔ́ má yeio kɛ̀ za ń ɛ̀waasogɔɔ, aa ma pɔ fɛ̃̀mɛɛ ń pɔ́ pɔ́ aa kɛ̀ɔ. Ma Dii mamɛ má ò.
Za gɔɔ pɔ́ wà wɛ̃́lɛpi kàlɛ e ń a gbão a gbɛ̃́ɔ ìɔ ma nɔ̀sɛ fɛlɛmɛɛɛ. Aa tò ma pɔ pà, a yã́i má ń yá mà ń gomalaɛ.
Isailiɔ ń Yudaɔ ma pɔ fɛ̃̀mɛɛ ń vãi pɔ́ aa kɛ̀ɔ ń ń kíaɔ ń ń gbãadeɔ ń ń sa'onaɔ ń ń ãnabiɔ ń Yelusalɛũdeɔ ń Yudaɔ píiɛ.
Mikpɛ aa dɔ̀mɛɛ, i kɛ aɛ aa dɔ̀ao. Miɔ yãdadanɛ́ mɔ̀ɔmɔɔ, kási aali swã́sɛio, aa gì totoaiɛ.
Aa pɔbɛ̃ɛɔ kàlɛ kpɛ́ pɔ́ ma tɔ́ kuwàu, aa a gbãlɛ̀.
Aa gulɛsĩɔ bò Baaliɛ Bɛninɔũ guzulɛu, aa ń nɛgɔ̃ɛɔ ń ń nɛnɔɛɔ kpà Mɔlɔkuwa. Mámɛ ma yã́pi dìlɛnɛ́o, a làasoo i gɛ̃ ma sɔ̃ guu seo. Yãbɛ̃ɛ pɔ́ aa kɛ̀ aa Yudaɔ dàò duunaun we.
N mɛ̀ fɛ̃nda ń nɔanao ń gagyão mɛ́ tò wɛ̃́lɛɛ bee naa Babɛli kía ɔzĩ, ɔ̃ ma Dii Isailiɔ Lua ma mɛ̀,
bùsu pɔ́ ma ɔzɔ̃̀uńzi ń pɔkũma pãsĩo ń pɔfɛ̃ zɔ̃ɔoɔ, má ń kãaa bùsupiɔ guu we mà suńnɔ ń gbɛu laɛ, mí tó aaɔ ku dɔdɔa.
Aaìɔ dɛ ma gbɛ̃́ɔ ũ, míɔ dɛ ń Lua ũ.
Má tó aaɔ ma vĩa vĩ gɔɔpii ń nɔ̀sɛmɛndoo zɛ́ doũ guu, kɛ́ aaɔ ku aafia ń ń nɛ́ɔ.
Ma bàa aɔ kúńnɔ gɔɔpiiɛ, má kã́mabo ń maakɛanɛ́oo. Má tó aaɔ ma vĩa vĩ ń sɔ̃uɛ, aa bɔ ma kpɛ bauo.
Ma pɔ iɔ dɔmá, mí maakɛnɛ́. Má ń zɛdɔ bùsuɛ beepiu sĩana ń nɔ̀sɛmɛndoo ń pɔeão.
Ma Dii ma mɛ̀, lá ma yã́ saɛ bee yìa gbɛ̃́piɔwa píi, màa má ń gba aafia lá ma a lɛgbɛ̃̀nɛ́wa.
Bùsu pɔ́ álɛ o à gɔ̃̀ bɛzia ũ, gbɛ̃nazĩnae ge pɔtuoe ku a guuo, má nà Babiloniɔnɛ ń ɔzĩɛ beepi, wa ɛa tɔɔlɛɔ lúlu a guuɛ.
Wa tɔɔlɛɔ lúlu ń ã́nusuo, wi tɔ́ɔ dada láu, wi a lɛ́ nana seeladeɔ wáa Bɛ̃yãmɛɛ buiɔ bùsuu ń wɛ̃́lɛ pɔ́ liaa Yelusalɛũziɔ ń Yuda wɛ̃́lɛɔ ń gusĩsĩdeo ń gusalalao ń gbáao, asa má suńnɔ ń pá ziuɛ. Ma Dii mámɛ má ò.
Dii yã'ò Zelemiiɛ lɔ gɔɔ pɔ́ wà aà tàta dakpɛunaɔ ua, à mɛ̀:
Ma Dii ma mɛ̀ ma tɔɔlɛ ikàsa, má kàlɛ ma a zɛ̀dɔ, ma tɔ́n Dii.
Lɛzumazi, má wema, mí asiiyã zɔ̃ɔ pɔ́ ń dɔ̃oɔ onɛ.
Asa ma Dii Isailiɔ Lua ma mɛ̀, wa wɛ̃́lɛɛ bee kpɛ́ɔ ń kibɛo kwɛ́. Álɛ zĩka ń Babiloni bùsude pɔ́ koezɔ̃̀áziɔ, kási á kpɛ́piɔ pa ń gbɛ̃nazĩn gɛɔɛ. Má ń dɛdɛ ń kpɛ̃nɛo ń pɔfɛ̃oɛ. Má gí wɛ̃́lɛpiziɛ a gbɛ̃́ɔ vãikɛa yã́i.
<range>
Ń beeo má mɔɛ̀ ń ɛsɛo ń aafiao, mí a gbɛ̃́ɔ gbã́gbã, mí tó nama tɔ̃́má, an zɛa iɔ gbãa.
Má su ń Yudaɔ ń Isailiɔ ń pá ziu, mí ń zɛdɔ lán káauwa.
Má duuna pɔ́ aa kɛ̀mɛɛ wolomá wásawasa, má tàae pɔ́ aa kɛ̀mɛɛ aa bɔ̀ ma kpɛ kɛ̃́má.
Wɛ̃́lɛpi a ma tɔbɔ, a ma pɔ kɛ na, wa ma táasilɛu, wi lɛ́maa. Tó bui pɔ́ kú dṹnia guu píi yãmaa pɔ́ málɛ kɛɛ̀ɔ mà píi, an mɛ a dee, aa bílikɛ aafia ń nama pɔ́ málɛ kpawào yã́ musu.
Ma Dii ma mɛ̀, i mɛ guɛ bee gɔ̃̀ bɛzia ũ, gbɛ̃nazĩnaɔ ń pɔtuoɔ ku a guu lɔo. Kási Yuda wɛ̃́lɛɔ ń Yelusalɛũ gãaɛ pɔ́ gɔ̃̀ fɔ̃̀ɔɔɔ, gbɛ̃nazĩna ge pɔtuo ku a guu gueio,
wa pɔna ń yaalɔo súu ma dɔu ń nɔsɛkɔ̃fĩo ń sáaukpaa sa'onaɔ lɔɔo aaɔ mɛ: Wà Dii Zĩgɔ̃de sáaukpa, asa a maa, aà gbɛ̃kɛ láaa vĩo. Asa má tó bùsupi su a gbɛu lá a káauwaɛ. Ma Dii mámɛ má ò.
Ma Dii Zĩgɔ̃de ma mɛ̀, guɛ beeá bɛziaɛ, gbɛ̃nazĩna ge pɔtuo ku a guuo, kási a wɛ̃́lɛ píi a ɛa àɔ dã́dãkɛkĩi vĩɛ, sãdãnaɔ i ń sãɔ kálɛu.
Gusĩsĩde wɛ̃́lɛɔ guu ń gusalala wɛ̃́lɛɔ ń gbáa wɛ̃́lɛɔ ń Bɛ̃yãmɛɛ buiɔ bùsu wɛ̃́lɛɔ ń Yelusalɛũ zɔ̃ɛwiaɔ ń Yuda wɛ̃́lɛɔ píi, sãɔ ɛa gɛ̃ ń kaau gbɛ̃́ pɔ́ lɛ́ ń nao aɛ. Ma Dii mámɛ má ò.
Ma Dii ma mɛ̀ gɔɔe a mɔ́ kɛ́ má lɛ́ maa pɔ́ má gbɛ̃̀ Isailiɔ ń Yudaɔnɛ papa.
Gɔɔbeezĩ má tó Davidi bui vlãpa gbɛ̃maa ũ, ili yãmaakɛ a zɛ́wa a bùsuu.
Gɔɔ bee Yudaɔ dɛ̀ɛpoo, Yelusalɛũdeɔ aaɔ ku dɔdɔa. Tɔ́ɛ bee waliɔ aà sisiwà, Dii pɔ́ tò yã́ bɔ̀wanɔ na.
Asa ma Dii ma mɛ̀ Davidi bui a kɛ̃́lɛ Isaili kpalawa bauo,
Levii bui sa'onaɔ kɛ̃́lɛ ma aɛ ń sa pɔ́ wì a pɔ́ kátɛu à tɛ́kũ oaoo ge ń pɔ́wɛntio ge ń lá gu lɛ́ dɔ sa'oao.
Dii yã'ò Zelemiiɛ à mɛ̀:
Ma Dii ma mɛ̀, tó a fɔ̃ ma fãanɛ ń gwãasĩnao dilɛa gbòo, kɛ́ aasu kɛ a gɔɔwa lɔo,
tɔ̀ɔ, ma bàa kua ń ma zɔ̀blena Davidio a gboo, aà bui i kɛ̃́lɛ kpalawa sa. Màaɛ ń sa'ona Levii bui pɔ́ aaì ma gbagbaɔ lɔ.
Ma zɔ̀blena Davidi buiɔ ń Levii bui pɔ́ aaì zĩkɛmɛɛɔ, má tó aaɔ dasi lán saanaɔwa, wa fɔ̃ naoo, lán ísialɛ ũfãawa, wa fɔ̃ zaadauo.
Dii yã́ ɛ̀a dɛ̀dɛ Zelemiiwa à mɛ̀:
N yã́ pɔ́ gbɛ̃́piɔ lɛ́ o mào lò? Aa mɛ̀ ma gi bui mɛ̀n pla pɔ́ má sɛ̀piɔzi. Màa aalɛ saka ma gbɛ̃́ɔgu, aalɛ ń gwa bui ũ lɔo.
Ma Dii ma mɛ̀, tó mi fãanɛ ń gwãasĩnao dilɛo, mɛ́ mi iko dilɛ musu ń zĩ́lɛoɛo,
má gí Yakɔbu buiɔ ń ma zɔ̀blena Davidioziɛ sa, kɛ́ aà bui su kpalable Ablahaũ ń Izaakio ń Yakɔbu buiɔwa lɔo yã́i. Asa má suńnɔ ń pá ziuɛ, mí ń wɛ̃nagwa.
Gɔɔ pɔ́ Babɛli kí Nɛbukanɛza ń a zĩgɔ̃ɔ píi ń bùsu pɔ́ àlɛ kiblewàɔ gbɛ̃́ɔ píi lɛ́ zĩka ń Yelusalɛũdeɔ ń a zɔ̃ɛwiaɔ, Dii yã'ò Zelemiiɛ à mɛ̀:
Ma Dii Isailiɔ Lua ma mɛ̀, gɛ o Yudaɔ kí Zedekiaɛ ma mɛ̀, málɛ wɛ̃́lɛɛ bee na Babɛli kíaɛ a ɔzĩɛ, i tɛsɔ̃wà.
Aàpi sɔ̃ a bɔ aà ɔzĩo, wa aà kũ na Babɛli kíapiɛ a ɔzĩɛ. Aa wɛsikɔ̃lɛ, aai yãbɔ kɔ̃ lɛ́u, wi taaànɔ Babɛli.
Ń beeo lɛ́ pɔ́ ma Dii má gbɛ̃̀ɛ̀n kɛ: Ma mɛ̀ wa aà dɛ ń fɛ̃ndaoo,
a ga niɛniɛɛ. Lá wà tulaletikà aà dezi kía káau pɔ́ dɔ̀aaɔnɛ tɛ́a, màa wa tulaletikaɛ̀ tɛ́a, wi búbuapɛɛ̀ wà mɛ: Waiyoo kí! Ma Dii mámɛ ma lɛ́pi gbɛ̃̀.
Ɔ̃ ãnabi Zelemii yã́pi ò Yudaɔ kí Zedekiaɛ píi Yelusalɛũ,
gɔɔ pɔ́ Babɛli kía lɛ́ zĩka ń Yelusalɛũdeɔ ń Yuda wɛ̃́lɛ pɔ́ gɔ̃̀ɔ, Lakisi ń Azekao. Yuda wɛ̃́lɛ bĩ́ide pɔ́ gɔ̃̀ɔ lɛ́n we.
Kí Zedekia lɛdoũkɛ̀ ń Yelusalɛũdeɔ à mɛ̀ wà zɔɔ gɔ̃a wɛ̃́ɛɔ ũ kpàwakɛ. A gbɛa ɔ̃ Dii yã'ò Zelemiiɛ.
Kí mɛ̀ baade a zɔ pɔ́ dɛ Ɛbɛlu ũ kɛ̃́, gɔ̃ɛ nɔɛ píi. Gbɛ̃e su àɔ a Yuda dee vĩ zɔ ũ lɔo.
Ɔ̃ gbãadeɔ ń gbɛ̃́ kĩniɔ lɛ́ kɛ̀ doũ aa mɛ̀, wá baade a zɔ kɛ̃ gɔ̃ɛ ge nɔɛ, wáɔ ń kũa zɔɔ ũ lɔo. Kɛ́ aa kɔ̃ yãmà, aa ń kɛ̃́.
Gbɛzã aa nɔ̀sɛ pãle sɛ̀, aa ɛ̀a zɔ pɔ́ aa ń kɛ̃́piɔ dà zɔbleu.
Ɔ̃ Dii yã'ò Zelemiiɛ à mɛ̀:
Ma Dii Isailiɔ Lua ma mɛ̀, gɔɔ pɔ́ ma á deziɔ bɔ̀lɛ Egipi bùsu zɔbleu, ma a bàakuańnɔ yãdìlɛnɛ́ ma mɛ̀
an baade lí a Ɛbɛlu dee pɔ́ azĩa yìamá kɛ̃́ a wɛ̃̀ soplade guu. Tó à zɔblènɛ́ wɛ̃̀ soolo, aali aà kɛ̃́. Ɔ̃ á deziɔ i swã́sɛmazi aa ma yãmào.
A su á dɔ̀ɔwa, a yã́ pɔ́ má yei kɛ̀, á baade gɔ̃a wɛ̃́ɛɔ ũ yã'ò a gbɛ̃́deeɛ, ɔ̃ a kɔ̃ yãmà ma aɛ ua pɔ́ ma tɔ́ kuwàu.
Ɔ̃ a ɛa a ma tɔ́ ɔ̃̀ɔkpà, á baade ɛ̀a a zɔ pɔ́ a kɛ̃̀ aà a pɔeã kɛ kũ̀ lɔ. A ɛa a ń dá zɔbleu, gɔ̃ɛ nɔɛ píi.
Ayãmɛto ma Dii ma mɛ̀, i swã́sɛ ma yã́io, á baade i gɔ̃a wɛ̃́ɛɔ ũ yã'o a gbɛ̃́deeɛo. Ma Dii mámɛ málɛ gɔ̃a wɛ̃́ɛɔ ũ yã́ kpàwakɛɛ́ sa. Má á gbaɛ mà á kpá fɛ̃nda ń gagyão ń nɔanaoaɛ. Má tó à gɔ̃ sɔ̃kɛ̃ngu pɔ́ ũ dṹnia bùsu gbɛ̃́piiɛ.
Yuda dɔaanaɔ ń Yelusalɛũ dɔaanaɔ ń kí ìwaɔ ń sa'onaɔ ń bùsu gbɛ̃́ kĩniɔ lɛdoũkɛ̀manɔ, aa gɛ̃̀ gáaena paaa zãnguo. Ɔ̃ aa ma bàakuańnɔ yã́ gbòo, aai zĩkɛ lɛdoũ pɔ́ aa kɛ̀manɔpiwao. A yã́i má tó aa gɔ̃ lán gáaena pɔ́ aa pàa pla aa gɛ̃̀ a zãnguopiwa,
<range>
má ń na ń ibɛɛ pɔ́ lɛ́ ń wɛɔnɛ ń ɔzĩɛ, an gɛɔ i gɔ̃ bãɔ ń wàiɔ pɔblea ũ.
Má Yudaɔ kí Zedekia ń a ìwaɔ na ń ibɛɛ pɔ́ aalɛ ń wɛɔnɛ ń ɔzĩɛ, Babɛli kía zĩgɔ̃ pɔ́ aalɛ kɛ̃́wápiɔ.
Ma Dii ma mɛ̀ má yãdilɛnɛ́, aai su wɛ̃́lɛɛ beepiu, aai lɛ́lɛwà, aai tɛsɔ̃wà. Má tó Yuda bùsu wɛ̃́lɛɔ gɔ̃ bɛziaɔ ũ, gbɛ̃e aɔ ku a guuo.
Dii yã'ò Zelemiiɛ Yudaɔ kí Yoakiũ, Yosia nɛ́ gɔɔ à mɛ̀:
Gɛ́ Lekabu buiɔ bɛ. Yã'ońnɔ, ní mɔ́ńnɔ ma kpɛ́ kpɛ́nɛ dou, ní vɛ̃ɛ kpámá aa mi.
Ɔ̃ ma gɛ Zelemii nɛ́ Yazania, Habazinia tɔũna sìsi ń a dãunaɔ ń a nɛ́ɔ ń Lekabu bui bɛdeɔ píi.
Ma gɛńnɔ Dii ua e Lua gbɛ̃́ Anana, Igedalia nɛ́ ìwaɔ kpɛ́nɛu. A ku kpɛ́nɛ pɔ́ di bĩ́ibɔlɛdɔ̃ana Maasea, Saluũ nɛ kpɛ́nɛaɛ, gu pɔ́ gbɛ̃zɔ̃ɔɔ kpɛ́nɛ kúu.
Ma tùu pɔ́ vɛ̃ɛ ka a paiɔ kàlɛ Lekabu buipiɔnɛ ń kɛɛonaɔ, ɔ̃ má ònɛ́: À mi.
Aa mɛ̀: Wili vɛ̃ɛmio, asa wá dezi Lekabu nɛ́ Yonadabu yãdìlɛwɛ̃ɛ à mɛ̀ wásuli vɛ̃ɛmio e wá bui lɛ́waɛ.
A òwɛ̃ɛ lɔ wásuli kpɛdɔo, wásuli pɔ́tɔ̃o, wásuli vɛ̃ɛbu bao. À mɛ̀ wásu wàɔ pɔ́piɔ vĩo, sema wàɔ ku zwã̀akpɛɔ guu gɔɔpii, kɛ́ wà e gɛ̃gɛ̃ bùsu pɔ́ wá kú a guu bɔ̀mɔɔ ũɛ beeu.
Wá wá dezi Lekabu nɛ́ Yonadabu yã́pi kũa píiɛ. Wápiɔ ń wá nɔɛɔ ń wá nɛgɔ̃ɛɔ ń wá nɛnɔɛɔ wili vɛ̃ɛmio.
Wili kpɛdɔ wàɔ ku a guuo. Wá vɛ̃ɛbu vĩo ge bua ge pɔbui.
Wiɔ ku zwã̀akpɛɔ guuɛ. Wá yã́ pɔ́ wá dezi Yonadabu dìlɛwɛ̃ɛ kũa píiɛ, wálɛ zĩkɛwà.
Kɛ́ Babɛli kí Nɛbukanɛza sì wá bùsuu, ɔ̃ wá òkɔ̃ɛ: À mɔ wà bàalɛ Babiloni zĩgɔ̃ɔ ń Sili zĩgɔ̃ɔnɛ, wí tá Yelusalɛũ, ɔ̃ wa gɔ̃ Yelusalɛũ la.
Ɔ̃ Dii yã'ò Zelemiiɛ à mɛ̀:
Ma Dii Zĩgɔ̃de Isailiɔ Lua ma mɛ̀, gɛ o Yelusalɛũdeɔnɛ ń Yudaɔ píi ǹ mɛ: Á swã́sɛ lɛdamai à ma yãmao lé? Ma Dii mámɛ málɛ á la.
Lekabu nɛ́ Yonadabu yãdìlɛ a buiɔnɛ à mɛ̀ aasuli vɛ̃ɛmio, ɔ̃ aa yã́pi kũa, aali mio e ń a gbão, kɛ́ aalɛ zĩkɛ ń dezipi yã́wa yã́i. Mapi sɔ̃ miɔ yã'oɛ́ mɔ̀ɔmɔɔ, ɔ̃ íli zĩkɛ ma yã́wao.
Miɔ a zɔ̀blena ãnabiɔ zĩwá mɔ̀ɔmɔɔ, aaiɔ oɛ́ á baade bɔ a zɛ́ vãi guu, i a yãkɛaɔ lilɛ. Aaìɔ oɛ́ ásu tɛ dii pãleɔzi à zɔblenɛ́o, íɔ ku aafia bùsu pɔ́ má kpà á deziɔwa guu. Kási i swã́sɛi à ma yãmào.
Lekabu nɛ́ Yonadabu buiɔ zĩkɛ̀ yã́ pɔ́ an dezipi dìlɛnɛ́wa, ápiɔ sɔ̃ íli ma yãmao.
Ayãmɛto ma Dii Lua Zĩgɔ̃de Isailiɔ Lua ma mɛ̀, yã́ pɔ́ má ò má yía Yelusalɛũdeɔ ń Yuda kĩniɔwa, má yíamáɛ, asa ma yã'ònɛ́, aai swã́sɛio. Ma lɛzùńzi, aai weao.
Ɔ̃ Zelemii ò Lekabu buipiɔnɛ, Dii Zĩgɔ̃de Isailiɔ Lua mɛ̀, lá á á dezi Yonadabu yãdilɛaɛ́ kũa, álɛ zĩkɛ yã́ pɔ́ a dìlɛɛ́piɔwa píi,
a yã́i Dii Zĩgɔ̃de Isailiɔ Lua mɛ̀, Lekabu nɛ́ Yonadabu buie aɔ zɔbleɛ gɔɔpiiɛ, aɔ kɛ̃́lɛa we vĩ bauo.
Yudaɔ kí Yoakiũ, Yosia nɛ́ kpalablea wɛ̃̀ síiɔ̃de guu, Dii yã'ò Zelemiiɛ à mɛ̀:
Lá sɛ́ yã́ pɔ́ má ònɛ Isailiɔ ń Yudaɔ ń buipãleɔ yã́ musu za gɔɔ pɔ́ ma na yã'oanɛwa Yosia gɔɔ e gbã kɛ̃́u píi.
Wìliɔ dɔ̃o tó Yudaɔ yã́ pɔ́ ma zɛò mà yíamá yãma, an baade i bɔ a zɛ́ vãiu, mí ń tàaeɔ ń ń duunao kɛ̃́má.
Ɔ̃ Zelemii Nɛlia nɛ́ Baluku sìsi. Kɛ́ Zelemii yã́ pɔ́ Dii òɛ dàu lɛ́ siu Balukuɛ, ɔ̃ àlɛ kɛ̃́ láu.
Ɔ̃ Zelemii òɛ̀: Lá wà gìmɛɛ ń gɛa Dii uao,
gɛ́ Dii yã́ pɔ́ má dàu má sìunɛ ń kɛ̃̀ láu kyokɛinɛ́ we lɛyegɔɔ. Ǹ a kyokɛ Yuda pɔ́ aa bɔ̀ zɔ̃ɛwia aa mɔ̀ɔnɛ píi.
Wìliɔ dɔ̃o tó aa awakpa Diiɛ, an baade i bɔ a zɛ́ vãiu, asa kpɛ̃nɛ ń pɔfɛ̃ yã́ pɔ́ Dii ò gbɛ̃́piɔ musuo zɔ̃ɔ.
Ɔ̃ Nɛlia nɛ́ Baluku kɛ̀ lá ãnabi Zelemii òɛwa píi, à gɛ̀ Dii yã́ pɔ́ kú lápi guu kyokɛ̀ Dii ua.
Yudaɔ kí Yoakiũ, Yosia nɛ́ kpalablea wɛ̃̀ sɔode, a mɔ kɛ̃okwide, wa dìlɛ wà lɛye Dii kpɛ́ kpɛɛlɛ Yelusalɛũdeɔ ń Yuda pɔ́ aa bɔ̀ zɔ̃ɛwia aa mɔ̀ Yelusalɛũɔ píi.
Gɔɔbeezĩ Baluku Zelemii yã́ taalapi kyokɛ̀ Dii kpɛ́ kpɛa pɔ́ dɛ lakɛ̃na Gemalia, Safana nɛ́ pɔ́ ũ guuɛ. Kpɛapi ku Bɔlɛ Dafu saɛ Dii kpɛ́ ua lɛsĩuɛ.
Kɛ́ Gemalia nɛ́ Mika, Safana tɔũna Dii yã́ pɔ́ kú taala guupi mà,
ɔ̃ à gɛ̀ kibɛ lakɛ̃na kpɛ́u, à gbãadeɛ beeɔ lè kálɛa we, lakɛ̃na Ɛlisama ń Semaia nɛ́ Delaiao ń Akaboo nɛ́ Ɛlenatão ń Safana nɛ́ Gemaliao ń Anania nɛ́ Zedekiao ń gbãade kĩniɔ píi.
Ɔ̃ Mika taala pɔ́ Baluku a kyokɛ̀ a mà kã̀nɛ́ ń swã́wa píi.
Ɔ̃ gbãadepiɔ Nɛtania nɛ́ Yehudi, Selemia tɔũna, Kusi sĩ́wɛna zĩ̀ Balukuwa aa mɛ̀: Oɛ̀ aà lá pɔ́ à a kyokɛ̀ gbɛ̃́ɔnɛpi sɛ mɔò. Ɔ̃ Nɛlia nɛ́ Baluku taalapi sɛ̀ gɛ̀onɛ́.
Aa òɛ̀: Zɔ̃lɛ ǹ lápi kyokɛwɛ̃ɛ. Ɔ̃ Baluku a kyokɛ̀nɛ́.
Kɛ́ aa yã́pi mà, aalɛ kɔ̃ gwagwa wèlewele, ɔ̃ aa ò Balukuɛ: Sema wà yã́pi dau wà siu kíɛ píi.
Ɔ̃ aa Baluku là wà mɛ̀: Kpelewa ń kɛ̀ ń lápi kɛ̃̀i? A dàu a sìunɛ yã̀?
Ɔ̃ Baluku wèmá à mɛ̀: Kɛ́ à yã́pi dàu a sìumɛɛ, ɔ̃ má kɛ̃̀ ń lákɛ̃bɔo.
Ɔ̃ gbãadepiɔ òɛ̀: Á ń Zelemiio à gɛ ulɛ, gbɛ̃e su àɔ á kúkĩi dɔ̃o.
Gbãadepiɔ taalapi si dìlɛ lakɛ̃na Ɛlisama kpɛ́u, ɔ̃ aa gɛ̀ kí lè ua aa yã́pi sìuɛ̀.
Ɔ̃ kí Yehudi zĩ̀ lápi sɛ́i, ɔ̃ à gɛ sɛ̀ lakɛ̃na Ɛlisama kpɛ́u. Kɛ́ à sùò, à a kyokɛ̀ kípiɛ ń gbãade pɔ́ kú aà saɛɔ.
À mɔ lè mɔ kɛ̃okwide guuɛ, ĩ́ana kú. Kí zɔ̃lɛa a kpɛ́u, tɛ́ kaa tàasou dilɛa aà aɛ.
Tó Yehudi lápi kyokɛ̀ zɛkĩi àaɔ̃ ge síiɔ̃, ɔ̃ kí ì lápi zɔ̃ we lɛ́u ń lakɛ̃na fɛ̃nao, ì zu tàaso tɛ́piu e lápi gɛ̀ tɛkũ̀ píi.
Kɛ́ kí ń a ìwapiɔ yã́pi kyó mà, vĩa i ń kũo, aai ń ulaɔ gà wa kɛ̃̀o.
Baa kɛ́ Ɛlenatã ń Delaiao ń Gemaliao awakpàɛ̀ asu lápi kpasao, i ń yãmao.
Ɔ̃ kí ò a nɛ́ Yelamɛliɛ ń Azeliɛ nɛ́ Selaiao ń Abedee nɛ́ Selemiao aa gɛ́ lakɛ̃na Baluku ń ãnabi Zelemiio kṹkũi, ãma Dii ń úlɛ.
Kí taala pɔ́ Zelemii a yã́ dàu a sìu Balukuɛ a kɛ̃̀pi kpasaa gbɛa, Dii yã'ò Zelemiiɛ à mɛ̀:
Ɛa ǹ lá pãle sɛ lɔ, ní yã́ pɔ́ kú taala sɛ̃́ia guu, Yudaɔ kí Yoakiũ kpàsapi kɛ̃u,
ní gɛ o kípiɛ ma Dii ma mɛ̀, à taalapi kpàsa à mɛ̀: Bɔ́yãi wa kɛ̃̀u wà mɛ̀ Babɛli kía a mɔ bùsuɛ bee ɔ̃̀ɔkpa, i gbɛ̃nazĩna ń pɔtuoɔ yáui?
A yã́i má ò Yudaɔ kí Yoakiũ yã́ musu, aà buie a zɔ̃lɛ Davidi kpalauo, wa aà gɛ zu bàasiɛ, ĩatɛ̃ i lɛ fãanɛ, fíi i kpawà gwã́.
Má aà tàae ń aà nɛ́ɔ tàaeo ń aà ìwaɔ tàaeo wí ń musuɛ, mí yã́ pɔ́ ma mɛ̀ má yía Yelusalɛũdeɔwa ń Yudaɔ píi yíamá píi, kɛ́ aai ma yãmao yã́i.
Zelemii taala pãle sɛ kpà lakɛ̃na Baluku, Nɛlia nɛ́wa, ɔ̃ à lá pɔ́ Yudaɔ kí Yoakiũ kpàsapi yã́ dàu a sìuɛ̀ píi a kɛ̃̀u. À yã́ bee taa kã̀fĩkãfĩɛ̀ dasi lɔ.
Babɛli kí Nɛbukanɛza Yosia nɛ́ Zedekia dìlɛ Yuda bùsu kía ũ Yoakiũ nɛ́ Yɛkɔnia gbɛu.
Aàpi ń a ìwaɔ ń a bùsudeɔ aai swã́sɛ Dii yã́ pɔ́ ãnabi òio.
Ɔ̃ Zedekia Selemia nɛ́ Yehukali ń sa'ona Zefania, Maasea nɛ́o zĩ̀ ãnabi Zelemiiwa aa mɛ̀: Wabikɛwɛ̃ɛ Dii wá Luawa.
Zelemii ìɔ bɛbɛ gbɛ̃́ɔ guu, asa wi aà dakpɛu gĩao.
Gɔɔ bee Falaɔ̃ɔ bɔ̀ Egipi ń a zĩgɔ̃ɔ. Kɛ́ Babiloni bùsu gbɛ̃́ pɔ́ lia Yelusalɛũziɔ a baomà, ɔ̃ aa gòa.
Ɔ̃ Dii yã'ò Zelemiiɛ à mɛ̀:
Ma Dii Isailiɔ Lua ma mɛ̀, Yudaɔ kí pɔ́ gbɛ̃́ɔ zĩ̀ma ǹ ma laɛ, gɛ ǹ oɛ̀ Falaɔ̃ɔ zĩgɔ̃ pɔ́ bɔ̀lɛ Egipi aalɛ mɔ́ dɔiaàlɛɔ ɛa tá ń bùsuu.
Babiloni bùsudeɔ ɛa mɔ lɛ́lɛ wɛ̃́lɛpiwaɛ, aai si aa tɛsɔ̃wà.
Ma Dii ma mɛ̀ ásu ázĩa sã́sã à mɛ, Babiloniɔ goálaɛo, asa aa tao.
Baa tó a Babiloni pɔ́ lɛ́ zĩkaánɔɔ fù píi, tó kɔ̃̀ɔɔ mɛ́ gɔ̃̀ ń zwã̀akpɛɔ guu, ampiɔ mɛ́ aa fɛlɛ tɛsɔ̃ á wɛ̃́lɛpiwa.
Kɛ́ Babiloni zĩgɔ̃ɔ gò Yelusalɛũa Falaɔ̃ɔ zĩgɔ̃ɔ yã́i,
ɔ̃ Zelemii fɛ̀lɛ lɛ́ gɛ́ Bɛ̃yãmɛɛ buiɔ bùsuu a kpaalɛ sɛ́i a gbɛ̃́ɔ guu we.
Ãma kɛ́ à kà Yelusalɛũ Bɛ̃yãmɛɛ Bɔlɛu, gudɔ̃anaɔ gbɛ̃zɔ̃ɔ pɔ́ wì mɛ Selemia nɛ́ Ilia, Anania tɔũna aà kũ̀ à mɛ̀: Ń ye gɛ́ nai Babiloniɔwaɛ.
Ɔ̃ Zelemii mɛ̀: Ɛgɛɛ! Málɛ gɛ́ naimáo. Ɔ̃ Ilia i we aà yã́io, ɔ̃ à gɛ̀aànɔ gbãadeɔ kĩ́i.
Gbãadeɔ pɔ pàaàzi, aa aà gbɛ̃̀ aa aà dàkpɛu lakɛ̃na Yonatãa bɛ, gu pɔ́ wa dìlɛ dakpɛunaɔ bɛ ũ.
Ɔ̃ wà aà dà ɛ pɔ́ wà a bala kɛ̀u, à gɔɔplakɛ̀ we.
Bee gbɛa kí Zedekia gbɛ̃́ɔ zĩ̀, wà aà bɔ̀ mɔ̀oɛ̀ azĩa kúkĩiu, ɔ̃ à aà là à mɛ̀: N yãe mà Diiwae? Zelemii wèwà à mɛ̀: Ao, a n na Babɛli kíaɛ a ɔzĩɛ.
Ɔ̃ Zelemii kí Zedekia là à mɛ̀: Tàae kpele má kɛ̀nɛ ge n ìwaɔnɛ ge ń gbɛ̃́ɔnɛ ɔ̃ a ma dakpɛui?
Á ãnabi pɔ́ aa ãnabikɛkɛ̀ aa mɛ̀ Babɛli kía a lɛ́lɛ á bùsuwaoɔ ku máɛ?
Tiasa ma dii kí, ńlɛ maa? Ńsu to wà ɛa tamanɔ lakɛ̃na Yonatãa bɛo. Tó ni kɛ màao, má ga weɛ.
Ɔ̃ kí Zedekia mɛ̀ wà Zelemii dilɛ dakpɛunaɔ ua, wiɔ wɛ̃́lɛ pɛ̃ɛkɛnaɔ pɛ̃ɛ kpawà lá gu lɛ́ dɔ mɛ̀ndodo e pɛ̃ɛ gɛ láaò wɛ̃́lɛu. Ɔ̃ Zelemii gɔ̃̀ dakpɛunaɔ ua.
Matã nɛ́ Sefatia ń Pasuu nɛ́ Gedaliao ń Selemia nɛ́ Yukalio ń Malakia nɛ́ Pasuuo yã́ pɔ́ Zelemii lɛ́ o gbɛ̃́ɔnɛ mà à mɛ̀:
Dii mɛ̀ gbɛ̃́ pɔ́ gɔ̃̀ wɛ̃́lɛɛ bee guuɔ ɔ̃ wa ń dɛdɛ ń fɛ̃ndao ge ń nɔanao ge ń gagyão, ãma gbɛ̃́ pɔ́ aa gɛ̀ nà Babiloniɔwaɔ aaɔ ku. Aa bɔ aafia, aaiɔ ku.
Dii mɛ̀ á wɛ̃́lɛɛ bee na Babɛli kía zĩgɔ̃ɔnɛ ń ɔzĩɛ, aai sí.
Ɔ̃ gbãadeɔ gɛ ò kíɛ: Wà gbɛ̃́pi dɛ, asa àlɛ zĩgɔ̃ pɔ́ gɔ̃̀wɛ̃ɛ wá wɛ̃́lɛ guuɔ kãdɛɛ ń gbɛ̃́ kĩniɔ píi, yã́ pɔ́ àlɛ onɛ́ yã́i. Gbɛ̃́pi lɛ́ wá gbɛ̃́ɔ aafia wɛɛlɛo, sema an ásookɛa.
Ɔ̃ kí Zedekia ònɛ́: Madɔ̃ a kú á ɔzĩ kɔ̀i? Bɔ́ á ye mà kɛ lɔi?
Ɔ̃ aa Zelemii sɛ dà kíanɛ Malakia lɔ̀ɔ pɔ́ kú dakpɛunaɔ uapiu. Wà aà gbàɛ lɔ̀ɔpiu ń baoɛ. Lɔ̀ɔpi í vĩo, sema pɛ̀lɛa, ɔ̃ Zelemii vĩ̀lɛ pɛ̀lɛapiu.
Etiopi gbɛ̃́ Ɛbɛmɛlɛki pɔ́ dɛ kía nɔɔ gwana ũ mà wà Zelemii dà lɔ̀ɔpiu. Gɔɔ pɔ́ kí zɔ̃lɛa Bɛ̃yãmɛɛ Bɔlɛu,
ɔ̃ Ɛbɛmɛlɛkipi bɔ̀ aà bɛ, à gɛ̀ a òɛ̀:
Ma dii kí, yã́ pɔ́ gbɛ̃́piɔ kɛ̀ ãnabi Zelemiiɛ maao, aa aà dà lɔ̀ɔuɛ. A gau ń nɔanaoɛ, asa pɛ̃ɛ ku wɛ̃́lɛ guu lɔo.
Ɔ̃ kí òɛ̀: Gbɛ̃ɔn baakwi sɛ la gɛ́ńnɔ, ní aà bɔ lɔ̀ɔpiu e àɔ ga.
Ɔ̃ Ɛbɛmɛlɛki gbɛ̃́ɔ sɛ̀ gɛ̀ńnɔ kibɛ. Aa pɔ́ ziɔ ń zwã̀nkasaɔ sɛ̀lɛ kpɛa pɔ́ kú làasi zĩ́lɛu, ɔ̃ aa gbàɛ Zelemiiɛ ń baɔ lɔ̀ɔpiu.
Ɔ̃ a ò Zelemiiɛ à mɛ̀: Pɔ́piɔ ka n kúlukulunau ń bapiɔ. Kɛ́ Zelemii kɛ̀ màa,
ɔ̃ aa aà gà bɔ̀ò lɔ̀ɔpiu. Zelemii ku dakpɛunaɔ uapiu.
Ɔ̃ Zedekia gbɛ̃́ɔ zĩ̀ ãnabi Zelemiiwa, aa aà sɛ̀ sùoɛ̀ Dii kpɛ́ bɔlɛ àaɔ̃deu. Ɔ̃ kípi ò Zelemiiɛ: Málɛ yãgbɛama. Ńsu yãe ulɛmɛɛo.
Ɔ̃ a wèwà à mɛ̀: Tó má ònɛ, ńyɔ̃ ma dɛo yó? Baa tó ma lɛdàma, ńyɔ̃ swã́sɛ ma yã́io.
Ɔ̃ kí lɛgbɛ̃̀ɛ̀ asii guu à mɛ̀: Má sì ń Dii pɔ́ wá gbá wɛ̃nio, má n dɛo, má n na gbɛ̃́ pɔ́ lɛ́ n wɛɔnɛ ń ɔzĩo.
Ɔ̃ Zelemii òɛ̀: Dii Lua Zĩgɔ̃de Isailiɔ Lua mɛ̀, tó n mikpà Babɛli kía zĩgɔ̃ dɔaanaɔwa, ńyɔ̃ bɔ, mɛ́ wa tɛsɔ̃ wɛ̃́lɛɛ beewao. Mpi, ńyɔ̃ɔ kú ń n bɛdeɔ.
Tó ni mikpamá sɔ̃o, á wɛ̃́lɛpi na Babiloniɔnɛ ń ɔzĩɛ, aai tɛsɔ̃wà, mɛ́ ńyɔ̃ e pilimáo.
Ɔ̃ kípi òɛ̀: Málɛ vĩakɛ wá gbɛ̃́ Yuda pɔ́ gɛ̀ nà Babiloniɔwaɔnɛɛ. Tó wà ma kpámá, aa ma wɛtãɛ.
Ɔ̃ Zelemii mɛ̀: Wa n kpámáo. Dii yãma, níɔ zĩkɛ yã́ pɔ́ má ònɛpiwa, ńyɔ̃ bɔ, níɔ ku aafia.
Tó n gi mikpaimá sɔ̃, yã́ pɔ́ Dii ɔ̀lɔmɛɛn kɛ:
Má è wà bɔ̀lɛ ń n bɛ nɔɛ pɔ́ gɔ̃̀ɔ Babɛli kía zĩgɔ̃ɔnɛ, ɔ̃ nɔɛpiɔ lɛ́ mɛ: Gbɛ̃́ pɔ́ nannɔpiɔ ɔ̃nɔkɛ̀nɛɛ, ɔ̃ aa n fu. N gbá vĩ̀lɛ pɛ̀lɛau, ɔ̃ aa bɔ̀ n kpɛ.
Wa bɔlɛ ń n naɔ ń n nɛ́ɔ Babiloniɔnɛ. Mpi sɔ̃ ńyɔ̃ pilimáo. Babɛli kíapi mɛ́ a n kṹ, i tɛsɔ̃ wɛ̃́lɛɛ beewa.
Ɔ̃ Zedekia ò Zelemiiɛ: Ńsu to gbɛ̃e yã́pi mao, kɛ́ wasu n dɛo yã́i.
Tó gbãadeɔ mà ma yã'ònnɔ, mɛ́ aa mɔ̀ n la aa mɛ̀ ǹ yã́ pɔ́ ń òmɛɛ ń yã́ pɔ́ má ònɛo onɛ́, tó n a kee ùlɛnɛ́, aa n dɛɛ,
ní onɛ́ n mɔ awakpaimɛɛ, kɛ́ másu n gbaɛ Yonatãa bɛ ǹ ga weo yã́iɛ.
Gbãadepiɔ mɔ̀ Zelemii kĩ́i píi, aa yãlàlawà, ɔ̃ a wèmá lá kí dàɛwa píi. Ɔ̃ aai yãe oɛ̀ lɔo, asa gbɛ̃e yã́ pɔ́ aa ò ń kɔ̃o ń kío dɔ̃o.
Ɔ̃ Zelemii ku dakpɛunaɔ ua e wà gɛ̀ Yelusalɛũ sìò. Lá wà Yelusalɛũ sìn kɛ:
Yudaɔ kí Zedekia kpalablea wɛ̃̀ kɛ̃okwi mɔ kwide guu, Babɛli kí Nɛbukanɛza mɔ̀ lìa Yelusalɛũi ń a zĩgɔ̃ɔ.
Zedekia kpalablea wɛ̃̀ kuɛdode mɔ síiɔ̃de guu, a gɔɔ kɛ̃okwide zĩ́ ɔ̃ aa a bĩ́i fɔ̃̀.
Ɔ̃ Babɛli kía ń a ìwaɔ mɔ̀ zɔ̃̀lɛ Guo Bɔlɛu. Àsi'onki Nɛɛgali Salɛzɛɛ kú ń guu ń Samɛgaa Nɛboo ń zĩgɔ̃ɔ ziia Saasikiũo ń Babɛli kía ìwa kĩniɔ píi.
Kɛ́ Yudaɔ kí Zedekia ń a zĩgɔ̃ɔ ń é màa, ɔ̃ aa lɛ̀kɔ̃wa aa bɔ̀lɛ ń kibɛ kaao, aa bɔ̀lɛ wɛ̃́lɛ bɔlɛu gwã́, aa Yuudɛ̃ dɔ̀ɔ zɛ́ sɛ̀.
Ɔ̃ Babiloni zĩgɔ̃ɔ pɛ̀lɛ ń gbɛu, ɔ̃ aa Zedekia lè Yeliko gusalalau. Aa aà kũ̀ tàò Babɛli kí Nɛbukanɛzawa Libla, Amata bùsuu. We à yãdàuaàla,
à aà nɛ́ɔ dɛ̀dɛ aà wáa ń Yuda bùsu kíabuiɔ píi.
Ɔ̃ à Zedekia wɛ́ wìwi à aà yè ń mɔdaonao, à tàaànɔ Babɛli.
Ɔ̃ Babiloniɔ tɛsɔ̃̀ aà bɛwa ń Yelusalɛũ kpɛ́ɔ píi, mɛ́ aa a bĩ́i gbòo.
Dɔaiɔ gbɛ̃zɔ̃ɔ Nɛbuzaladã gbɛ̃́ pɔ́ gɔ̃̀ wɛ̃́lɛuɔ sɛ̀lɛ tàńnɔ Babɛli ń gbɛ̃́ pɔ́ gɛ̀ nàwaɔ ń gbɛ̃́ kĩniɔ.
Taaside búubuuɔ ɔ̃ à ń tó Yuda bùsuu we, à ń gbá vɛ̃ɛbuɔ ń bugbɛɔ gɔɔ bee.
Babɛli kí Nɛbukanɛza yãdìlɛ dɔaiɔ gbɛ̃zɔ̃ɔ Nɛbuzaladãɛ Zelemii yã́ musu à mɛ̀:
Ǹ aà sɛ́, níɔ laaidɔwà. Ńsu vãie kɛɛ̀o. Lá a ònɛ, nìli kɛɛ̀.
Ɔ̃ dɔaiɔ gbɛ̃zɔ̃ɔpi ń zĩgɔ̃ɔ ziia Nɛbusazebão ń àsi'onki Nɛɛgali Salɛzɛɛo ń Babɛli kía ìwaɔ píi
Zelemii sɛ̀ bɔ̀ò dakpɛunaɔ ua, aa aà kpà Aikaũ nɛ́ Gedalia, Safana tɔũnawa, à tàò a bɛ, ɔ̃ a ku a gbɛ̃́ɔ guu we.
Gɔɔ pɔ́ Zelemii ku dakpɛunaɔ ua, Dii yã'òɛ̀ à mɛ̀:
Gɛ ǹ o Etiopi gbɛ̃́ Ɛbɛmɛlɛkiɛ, ma Dii Zĩgɔ̃de Isailiɔ Lua ma mɛ̀, má yã́ pɔ́ má ò wɛ̃́lɛɛ bee musu kɛ, kaalɛɛ, i kɛ aafia no. Gɔɔ bee aà wɛ́ a siɛ. Ma Dii mámɛ má ò,
Gɔɔ bee sɔ̃ má aà bɔ, má aà na gbɛ̃́ pɔ́ àlɛ vĩakɛnɛ́ɔnɛ ń ɔzĩo. Ma Dii mámɛ má ò.
Má aà bɔɛ, wa aà dɛ ń fɛ̃ndaoo, má aà misi kɛ́ a ma náai vĩ yã́i. Ma Dii mámɛ má ò.
Dɔaiɔ gbɛ̃zɔ̃ɔ Nɛbuzaladã Zelemii gbaɛa gbɛa Dii yã'ò Zelemiipiɛ. À Zelemii lè Lama, wà aà yè ń mɔdaonao, a ku Yelusalɛũ zĩgɔ̃ɔ ń Yuda gbɛ̃́ pɔ́ wàlɛ táńnɔ Babɛliɔ guuɛ.
Kɛ́ dɔaiɔ gbɛ̃zɔ̃ɔpi Zelemii è, a òɛ̀: Dii n Lua zɛ̀ò wà yã́yia guɛ beewaɛ.
Dii mɔ̀ò sa lá á òwa, asa a duunakɛ̀ɛ̀, i aà yãmao. A yã́i yã́pi á léi.
Ń beeo málɛ mɔdaona polo n ɔwa gbã. Tó à kɛ̀nɛ, tamanɔ Babɛli, mí laaidɔma we. Tó i kɛnɛ sɔ̃o, kã́mabo. Bùsu gwa da n aɛ, gu pɔ́ kɛ̀nɛ maa gɛ́u.
Kɛ́ Zelemii i dazɛuo, a òɛ̀: Gɛ́ Aikaũ nɛ́ Gedalia, Safana tɔũna pɔ́ Babɛli kía aà dìlɛ Yuda wɛ̃́lɛɔ gbɛ̃zɔ̃ɔ ũ kĩ́i, níɔ kuaànɔ n gbɛ̃́ɔ guu, ge gu pɔ́ kɛ̀nɛ píi lé. Ɔ̃ dɔaiɔ gbɛ̃zɔ̃ɔpi kũ̀sũakɛ̀ɛ̀, à aà gbàɛò.
Ɔ̃ Zelemii gɛ̀ Aikaũ nɛ́ Gedalia kĩ́i Mizipa, ɔ̃ a kuaànɔ we a gbɛ̃́ pɔ́ gɔ̃̀ ń bùsuuɔ guu.
Kɛ́ Yuda zĩgɔ̃ dɔaanaɔ ń ń gbɛ̃́ pɔ́ kú sɛ̃uɔ mà Babɛli kía mɛ́ Aikaũ nɛ́ Gedalia dìlɛ bùsu dɔaana ũ, mɛ́ à taaside pɔ́ aai táńnɔ Babɛlioɔ nàɛ̀ a ɔzĩ, gɔ̃ɛɔ ń nɔɛɔ ń nɛ́ɔ píi,
aa mɔ̀ Gedalia kĩ́i Mizipa. Nɛtania nɛ́ Isimaɛla kú ń guu ń Kalea nɛ́ɔ Yohanani ń Yonatãao ń Tanumɛ nɛ́ Selaiao ń Nɛtofa gbɛ̃́ Efai nɛ́ɔ ń Maaka gbɛ̃́ Yezaniao ń ń gbɛ̃́ɔ.
Ɔ̃ Aikaũ nɛ́ Gedalia, Safana tɔũna lɛgbɛ̃̀nɛ́ ń ń gbɛ̃́ɔ à mɛ̀: Ásu zɔblea Babiloniɔnɛ vĩakɛo. À zɔ̃lɛ wá bùsuu la, í zɔble Babɛli kíaɛ, yã́ i bɔánɔ na.
Mapi, má gɔ̃ Mizipa laɛ, mí yã'o Babiloni pɔ́ aa mɔ wá kĩ́iɔnɛ. Ápiɔ sɔ̃ à gɛ pɔkɛkɛ ń vɛ̃ɛo ń nísio, í ká dɔ̃u, íɔ ku wɛ̃́lɛ pɔ́ á zɔ̃lɛu.
Kɛ́ Yuda pɔ́ kú Mɔabuɔ bùsuu ń Amɔniɔ bùsuo ń Ɛdɔũɔ bùsuo ń bùsu pãleɔ mà Babɛli kía gbɛ̃́ kɔ̃naɔ tò Yuda bùsuu, mɛ́ à Aikaũ nɛ́ Gedalia, Safana tɔũna dìlɛ ń gbɛ̃zɔ̃ɔ ũ,
aa bɔ̀ bùsu pɔ́ aa fãaaaupiɔu aa sù Yuda bùsuu, aa mɔ̀ Gedalia kĩ́i Mizipa, ɔ̃ aa pɔ́ kɛ̀kɛ maamaa ń vɛ̃ɛo píi.
Kalea nɛ́ Yohanani ń zĩgɔ̃ dɔaana pɔ́ kú sɛ̃uɔ mɔ̀ Gedalia lè Mizipa ḿpii,
aa òɛ̀: Ń dɔ̃ kɛ́ Amɔniɔ kí Baalisi mɛ́ Nɛtania nɛ́ Isimaɛla zĩ̀ n dɛio lò? Ãma Aikaũ nɛ́ Gedalia i ń yã́ sio.
Ɔ̃ Kalea nɛ́ Yohanani ò Gedaliaɛ asii guu Mizipa à mɛ̀: To mà gɛ Nɛtania nɛ́ Isimaɛlapi dɛ. Gbɛ̃e aɔ a yã́ dɔ̃o. Bɔ́yãi ńyɔ̃ to aà n dɛ, Yuda pɔ́ kãaaańziɔ i fãaa píii? Yuda kɔ̃naɔ midɛɛ.
Ɔ̃ Aikaũ nɛ́ Gedalia wè Kalea nɛ́ Yohananiwa: Ńsu yã́pi kɛo, ɛɛ ńlɛ dɔ Isimaɛlawa.
Wɛ̃pi mɔ soplade guu ɔ̃ Nɛtania nɛ́ Isimaɛla, Ɛlisama tɔũna mɔ̀ ń gbɛ̃ɔn kwiɔ, aa Aikaũ nɛ́ Gedalia lè Mizipa. Kía buiɛ, mɛ́ kía ìwaɛ. Gɔɔ pɔ́ aalɛ pɔble Mizipa we sãnu,
ɔ̃ Isimaɛlapi ń gbɛ̃ɔn kwi pɔ́ kuaànɔɔ fɛ̀lɛ Aikaũ nɛ́ Gedalia, Safana tɔũna lɛ̀ ń fɛ̃ndao, aa gbɛ̃́ pɔ́ Babɛli kía aà dìlɛ bùsu gbɛ̃zɔ̃ɔ ũpi dɛ̀.
Isimaɛlapi Yuda pɔ́ kuaànɔ Mizipa weɔ dɛ̀dɛ píi ń Babiloni zĩgɔ̃ pɔ́ kú weɔ.
Kɛ́ a gu dɔ̀, gbɛ̃e Gedalia dɛa yã́ dɔ̃ gĩao,
ɔ̃ gbɛ̃ɔn basiiɔ̃ɔ bɔ̀ Sikɛũ ń Siloo ń Samalio. Gbɛ̃́piɔ ń lɛkãnaɔ wà, aa ń pɔkasaɔ ga kɛ̃̀kɛ̃, aa ń mɛ lìli kpɛ́lɛkpɛlɛ, aalɛ gɛ́ Dii ua ń pɔ́wɛntio ń tulaletio.
Ɔ̃ Isimaɛla fɛ̀lɛ Mizipa, àlɛ gɛ́ daińlɛ ń ɔɔlɔo. Kɛ́ à kà ń kĩ́i, a ònɛ́: À mɔ wà gɛ́ Aikaũ nɛ́ Gedalia kĩ́i.
Kɛ́ aa gɛ̃̀ wɛ̃́lɛu, ɔ̃ Isimaɛla ń gbɛ̃́ pɔ́ kuaànɔɔ ń kòlokpakpa, à ń ká lɔ̀ɔ'ɛu.
À mɔ lè an gbɛ̃ɔn kwiɔ ò Isimaɛlaɛ: Ńsu wá dɛdɛo, asa wa mase ń naao ń nísio ń zɔ́o ùlɛ sɛ̃uɛ. Ɔ̃ à ń tó we, i ń dɛdɛ ń ń gbɛ̃́ɔo.
Lɔ̀ɔ pɔ́ kí Asa yɔ̃̀ gɔɔ pɔ́ àlɛ zĩka ń Isailiɔ kí Baasao ɔ̃ Isimaɛla gbɛ̃́ pɔ́ à ń dɛdɛpiɔ kàu Gedalia pɔ́ saɛ. Lɔ̀ɔpi ɔ̃ Isimaɛla gbɛ̃́ pɔ́ gàgaɔ kàu pã́upãu.
Ɔ̃ Isimaɛla gbɛ̃́ pɔ́ aa gɔ̃̀ Mizipaɔ kũ̀kũ píi, kía nɛnɔɛɔ ń gbɛ̃́ pɔ́ dɔaiɔ dɔaana Nɛbuzaladã Gedalia dìlɛ ń dɔaana ũ aa gɔ̃̀ weɔ, ɔ̃ à dàzɛu àlɛ tá Amɔniɔ bùsuu.
Kɛ́ Kalea nɛ́ Yohanani ń zĩgɔ̃ dɔaana pɔ́ kuaànɔɔ yãvãi pɔ́ Isimaɛla kɛ̀ mà píi,
aa ń gbɛ̃́ɔ sɛ̀lɛ píi, aa gɛ̀ zĩkai ń Isimaɛlapio. Aa aà lè íkalɛkĩi zɔ̃ɔ pɔ́ kú Gabaɔ̃ɔ saɛ.
Kɛ́ gbɛ̃́ pɔ́ aa kú ń Isimaɛlaoɔ Yohanani ń zĩgɔ̃ dɔaana pɔ́ kuaànɔɔ è, an pɔ kɛ̀na.
Ɔ̃ gbɛ̃́ pɔ́ Isimaɛla ń kũkũ Mizipapiɔ Isimaɛlapi tò we, aa tà Yohanani kĩ́i.
Ɔ̃ Isimaɛla ń a gbɛ̃ɔn swaaɔ̃ɔ pìliwà, aa tilɛ̀ wà tà Amɔniɔ bùsuu.
Yohanani ń zĩgɔ̃ dɔaana pɔ́ kuaànɔɔ Mizipa gbɛ̃́ kɔ̃napiɔ sì Isimaɛlawa Gedalia dɛa gbɛa, aa ń sɛ́lɛ, zĩgɔ̃ɔ ń nɔɛɔ ń nɛ́ɔ ń kía nɔɔ gwana pɔ́ à sùńnɔ ń Gabaɔ̃ɔoɔ,
ɔ̃ aa dàzɛu aa zɛ̀ Kimaũ pilakĩi pɔ́ kú Bɛtɛlɛũ saɛ. Aalɛ tá Egipi,
kɛ́ aalɛ bàalɛ Babiloniɔnɛ yã́i. Aalɛ vĩakɛnɛ́, asa Isimaɛla Gedalia pɔ́ Babɛli kía aà dìlɛ bùsu dɔaana ũ dɛ̀ɛ.
Ɔ̃ Kalea nɛ́ Yohanani ń Osaia nɛ́ Azaliao ń zĩgɔ̃ dɔaanaɔ ń gbɛ̃́ kĩniɔ nɛ́fɛ̃nɛn gbɛ̃zɔ̃ɔ píi gɛ̀
ãnabi Zelemii lè aa òɛ̀: Yã́ pɔ́ wálɛ gbɛama ma, ní wabikɛwɛ̃ɛ Dii n Luawa ń gbɛ̃́ kɔ̃naɛ beeɔ píi. Wá dasi yãa, wá gbɛ̃́ pɔ́ wa gɔ̃ɔ sa wá bílao lá ń è wá sĩɛ beewa.
Wabikɛ Dii n Luawa aà zɛ́ pɔ́ wá sɛ́ ń yã́ pɔ́ wá kɛo owɛ̃ɛ.
Ɔ̃ ãnabi Zelemii ònɛ́: Má mà. Má wabikɛɛ́ Dii á Luawa lá á òwa. Yã́ pɔ́ a wèwá píi má oɛ́. Má gí yãe oiɛ́o.
Ɔ̃ aa ò Zelemiiɛ: Lá Dii n Lua su onɛ wà kɛ, tó wi zĩkɛwà píio, Diipi mɛ́ aɔ dɛ wá seelade sĩande náaide ũ.
Yãmaa ge a vãin nò, wá zĩkɛ Dii wá Lua pɔ́ wálɛ n zĩ yãgbɛaiwà yã́wa, kɛ́ wà e wàɔ aafia, asa wá zĩkɛ Dii wá Lua yã́waɛ.
Gɔɔ kwi gbɛa Dii yã'ò Zelemiiɛ.
Ɔ̃ à Yohanani ń zĩgɔ̃ dɔaana pɔ́ kuaànɔɔ sìsi ń gbɛ̃́ kĩniɔ nɛ́fɛ̃nɛn gbɛ̃zɔ̃ɔ píi.
A ònɛ́: Dii Isailiɔ Lua pɔ́ a ma zĩ yãgbɛaiwà mɛ̀:
Tó a gɔ̃ zɔ̃lɛ bùsupiu la, má á zɛdɔ, má á fuangbao, má á gba gbãa, má á gbooo, asa ma pɔ yà yã́ pɔ́ má yìawá yã́iɛ.
Ásu vĩakɛ Babɛli kía pɔ́ á aà vĩa vĩɛo. Ásu vĩakɛɛ̀o, asa máɔ kúánɔɛ. Má á suaba, mí á bɔ aà ɔzĩ. Ma Dii mámɛ má ò.
Má wɛ̃nadɔ̃ɛ́, Babɛli kía i á wɛ̃nagwa, i ɛa á bùsu sɔaaɛ́.
Tó a su mɛ̀ á Dii á Lua yãmao, á zɔ̃lɛ bùsuu lao,
tó a su mɛ̀ aawo, wá tá Egipiɛ, we wáɔ kuu, wá kɔ̃'e ń zĩoo, wá zĩ̀ kuu mao, nɔana a káwáguo,
too, à ma yãma Yuda kɔ̃naɔ. Ma Dii Zĩgɔ̃de Isailiɔ Lua ma mɛ̀, tó a gi ta Egipi, a gɛ zɔ̃lɛ we,
fɛ̃nda pɔ́ álɛ vĩakɛɛ̀ mɛ́ a á le Egipi we, nɔana pɔ́ álɛ leelekɛ a yã́ musu a kááguɛ, í gaga we.
Gbɛ̃́ pɔ́ aa zɛ̀ ń Egipi taao wà gɛ zɔ̃lɛ weɔ, wa ń dɛdɛ ń fɛ̃ndaoɛ ń nɔanao ń gagyão. An gbɛ̃e a bɔo, aa bɔ yã́ pɔ́ má yíamá fòouo.
Ma Dii Zĩgɔ̃de Isailiɔ Lua ma mɛ̀, lá ma pɔfɛ̃ ń pɔkũmao bɔ̀bɔ Yelusalɛũdeɔwa, màa má pɔkũmabɔbɔwá, tó a ta Egipi. Á gɔ̃ gbɛ̃́kabɔ ũ, sɔ̃kɛ̃ngu pɔ́ ũ, láaipɔ ũ, láanipɔ ũ, mɛ́ á wɛsi guɛ beelɛ bau lɔo.
Ɔ̃ Zelemii mɛ̀: Yuda kɔ̃naɔ, Dii òɛ́ ásu ta Egipio. Àɔ dɔ̃ sã́asã kɛ́ má òɛ́ gbãn we,
ma mɛ̀ a zã yã́wa, álɛ ázĩa kaikɛɛ. A ma zĩ Dii á Luawa, a mɛ̀ mà wabikɛwàɛ́, yã́ pɔ́ a omɛɛ mà oɛ́, á kɛ píiɛ.
Ma yã́ pɔ́ Dii á Lua ma zĩò òɛ́ gbã, kási i swã́sɛio.
Àɔ dɔ̃ sã́asã kɛ́ wa á dɛdɛ ń fɛ̃ndaoɛ ń nɔanao ń gagyão gu pɔ́ á ye gɛ́ zɔ̃lɛuipi.
Kɛ́ Zelemii yã́pi ò gbɛ̃́piɔnɛ píi a làa, yã́ pɔ́ Dii ń Lua aà zĩ̀omápi,
Osaia nɛ́ Azalia ń Kalea nɛ́ Yohananio ń waladeɔ píi ò Zelemiiɛ: Ɛɛ ńlɛ to. Dii wá Lua i n zĩ ǹ owɛ̃ɛ wásu gɛ́ zɔ̃lɛi Egipioo.
Nɛlia nɛ́ Baluku mɛ́ n swãfɛ̃̀wɛ̃ɛ, kɛ́ à wá na Babiloniɔnɛ ń ɔzĩ, aai wá dɛdɛ ge aai táwanɔ Babɛli.
Ɔ̃ Yohanani ń zĩgɔ̃ dɔaanaɔ ń gbɛ̃́ kĩniɔ i Dii yãmao, aai gɔ̃ Yuda bùsuuo.
Ɔ̃ Yohanani ń zĩgɔ̃ dɔaanapiɔ Yuda kɔ̃na pɔ́ aa bɔ̀ bùsu pɔ́ aa fã̀aau aa sù Yuda bùsuuɔ sɛ̀lɛ píi aa dàzɛu,
gɔ̃ɛɔ ń nɔɛɔ ń nɛ́ɔ ń kía nɛnɔɛɔ ń gbɛ̃́ pɔ́ dɔaiɔ gbɛ̃zɔ̃ɔ Nɛbuzaladã ń tó ń Gedaliao ń ãnabi Zelemiio ń Nɛlia nɛ́ Balukuoɔ.
Aai Dii yãmao, ɔ̃ aa tà Egipi e Tapanɛsi.
Ɔ̃ Dii yã'ò Zelemiiɛ Tapanɛsi we à mɛ̀:
Gbɛ̀ gbɛ̃̀nɛɔ sɛ́lɛ gɛ ǹ vĩlɛvĩlɛ biliki pɔ́ kpálɛaɔ guu Falaɔ̃ɔ bɛ kpɛɛlɛ Tapanɛsi la Yudaɔ wáa,
ní onɛ́ ma Dii Zĩgɔ̃de Isailiɔ Lua ma mɛ̀, má a zɔ̀blena Babɛli kí Nɛbukanɛza sísi, mí aà kpalabaa kpálɛ gbɛ pɔ́ má vĩ̀lɛpiɔwa. Ɔ̃mɛ a zwã̀akpɛ dɔ gbɛpiɔ musu.
A mɔ lɛ́lɛ Egipiwa, ɔ̃ gbɛ̃́ pɔ́ má dìlɛ aa gagaɔ gaga, gbɛ̃́ pɔ́ má dìlɛ wà ń kṹkũ zĩ̀zɔ ũɔ, wa ń kṹkũ a ũɛ, mɛ́ gbɛ̃́ pɔ́ má dìlɛ wà ń dɛdɛ ń fɛ̃ndaoɔ, fɛ̃nda wa ń dɛdɛò.
A tɛsɔ̃ Egipi tã́akpɛɔwa aa tɛ́kũ, i tã́apiɔ sɛ́lɛ taò. Lá pɔdãna ì a pɔ́ɔ kákaala, màa Babɛli kía a Egipi bùsu pɔ́ɔ kákaala, a ta aafiaɛ.
A ĩatɛ̃ kpɛ́ pɔ́ kú Egipi gbɛ̀pɛlɛɔ wíwi, i tɛsɔ̃ Egipi tã́akpɛɔwa.
Yã́ɛ bee dɛ̀dɛ Zelemiiwa Yuda pɔ́ kú Egipiɔ yã́ musu, gbɛ̃́ pɔ́ kú Midoliɔ ń Tapanɛsiɔ ń Mɛfisiɔ ń Egipi bùsu gɛɔmidɔkĩi oioɔ.
Ma Dii Zĩgɔ̃de Isailiɔ Lua ma mɛ̀, a yã́ pɔ́ má yìa Yelusalɛũ ń Yuda wɛ̃́lɛɔwa è píi. À gɔ̃̀ bɛzia ũ gbã, gbɛ̃e ku weo
vãi pɔ́ wɛ̃́lɛpideɔ kɛ̀, aa gɛ̀ tulaletikàtɛa dii pɔ́ ápiɔ ge á deziɔ dɔ̃oɔnɛ aa kùlɛnɛ́, ɔ̃ aa ma pɔ fɛ̀lɛmɛɛ yã́i.
Miɔ a zɔ̀blena ãnabiɔ zĩwá mɔ̀ɔmɔɔ, aaì mɛ ásu yãbɛ̃ɛ pɔ́ má zaupi kɛo.
Ɔ̃ i swã́sɛ a ma yãmào. I mikɛ̃ á vãikɛawao, i tulaletikaa tɛ́a dii pãleɔnɛ too.
Ɔ̃ ma pɔfɛ̃ ń pɔkũmao bɔ̀bɔ Yuda wɛ̃́lɛɔ ń Yelusalɛũowa e aa gɔ̃̀ bɛzia gii ũ lá á dɔ̃ gbãɛwa.
Ma Dii Lua Zĩgɔ̃de Isailiɔ Lua ma mɛ̀, bɔ́yãi álɛ yãzɔ̃ɔ i ázĩaɛ à ázĩa midɛi? Á Yuda gɔ̃ɛe ge nɔɛe ge nɛ́e ge yɔ̃minae a gɔ̃o.
Álɛ ma pɔ fɛlɛmɛɛ ń á pɔkɛaɔ. Álɛ tulaletikatɛa dii pãlepiɔnɛ Egipi la, gu pɔ́ a mɔ zɔ̃lɛu. Á ázĩa dɛdɛ a yã́i, i gɔ̃ láaipɔ ũ ń láanipɔo dṹnia bui píiɛ.
Vãi pɔ́ á deziɔ kɛ̀ á bùsuu ń Yelusalɛũ zɛaɔ guuo ń á kíaɔ ń ń naɔ ń ápiɔ ń á naɔ sã̀águ yã̀?
E ń a gbão i ázĩa busao, á ma vĩa vĩo. I tɛ ma ikoyã ń yã́ pɔ́ má dìlɛ á deziɔnɛɔzio.
Ayãmɛto ma Dii Zĩgɔ̃de Isailiɔ Lua ma mɛ̀, ma zɛò mà mikpɛliɛ́, mí yã́yiawá mà á míɔnzɔ̃ ápiiɛ.
Á Yuda kɔ̃na pɔ́ a zɛ ń sua Egipi lao, ɔ̃ a su laɔ, lakĩi ɔ̃ á gagau ápii. Fɛ̃nda ń nɔanao a nɛ́fɛ̃nɛn gbɛ̃zɔ̃ɔ dɛdɛ, aai gɔ̃ gbɛ̃́kabɔ ũ, sɔ̃kɛ̃ngu pɔ́ ũ, láaipɔ ũ, láanipɔ ũ.
Má á gbɛ̃́ pɔ́ kú Egipiɔ wɛtã ń fɛ̃ndao ń nɔanao ń gagyãoɛ, lá ma Yelusalɛũdeɔ wɛtã̀wa.
Yuda kɔ̃na pɔ́ mɔ̀ zɔ̃̀lɛ Egipie a bɔo. Á e ɛa ta Yuda bùsu pɔ́ álɛ a bɛɛkɛuo. Á tá weo, sema á gbɛ̃́ pɔ́ sù bɔkĩi è bàasio.
Ɔ̃ gɔ̃ɛ pɔ́ aa dɔ̃ ń nɔɛɔ ì tulaletikatɛa dii pãleɔnɛɔ ń nɔɛ pɔ́ kãaaa we dasidasiɔ ń Yuda pɔ́ aa ku Egipi ń Patelosipiɔ ò Zelemiiɛ:
Wá yã́ pɔ́ ń òwɛ̃ɛ ń Dii tɔ́opi sio.
Yã́ pɔ́ bɔ̀ wá lɛ́u píi ɔ̃ wá kɛ, wá tulaletikatɛa luabɛ nɔɛ kíaɛɛ, wí ítɔ̃lɛwà, lá wápiɔ ń wá deziɔ ń wá kíaɔ ń wá gbãadeɔ kɛ̀ Yuda bùsuu ń Yelusalɛũ zɛaɔuwa. Gɔɔ bee pɔblea diwáziɛ, wálɛ namable, mɛ́ vãi i wá leo.
Za gɔɔ pɔ́ wa tulaletikaa tɛ́a luabɛ nɔɛ kíapiɛ tò, wálɛ ítɔ̃lɛwà lɔo, pɔ́pii lɛ́ kɛ̃́sãwáɛ, fɛ̃nda ń nɔanao lɛ́ wá dɛdɛɛ.
Ɔ̃ nɔɛɔ mɛ̀: Kɛ́ wálɛ tulaletikatɛa luabɛ nɔɛ kíapiɛ, wálɛ ítɔ̃lɛwà, wálɛ kàa kɛɛ̀ lá aà taawa, wá kɛ̀ wá zã́ɔ lɛ́ sai nɛe?
Ɔ̃ Zelemii ò gɔ̃ɛ ń nɔɛ pɔ́ lɛ́ yã́zãsiwaɔnɛ à mɛ̀:
Tulaleti pɔ́ ápiɔ ń á deziɔ ń á kíaɔ ń á gbãadeɔ ń á bùsudeɔ kàtɛa Yuda wɛ̃́lɛɔ guu ń Yelusalɛũ zɛaɔ guuo yã́ dɔ Diiguo lé? Diipi i làasookɛwào lé?
Kɛ́ Dii kpàsa ń á vãikɛaɔ ń tɛ̃̀ yã́ pɔ́ á kɛ̀ɔ, a yã́i á bùsu gɔ̃̀ bɛzia gii ũ, gbɛ̃e ku we lɔo, à gɔ̃̀ láaipɔ ũ lá á dɔ̃ gbãɛwa.
Lá a tulaletikàtɛa a duunakɛ̀ Diiɛ, i aà yãmao ge aà ikoyã ge aà yãdilɛaɔ, i aà ɔtondɔkĩi gwao, a yã́i à yãmɔ̀iɛ́ lá a gɔ̃ò gbãɛwa.
Ɔ̃ Zelemii ò nɔɛɔnɛ ń gbɛ̃́ kĩniɔ à mɛ̀: Á Yuda pɔ́ á kú Egipi laɔ, à Dii yãma.
Dii Zĩgɔ̃de Isailiɔ Lua mɛ̀ ápiɔ ń á nɔɛɔ a lɛgbɛ̃̀, ɔ̃ a zĩkɛ̀wà a mɛ̀ á lɛ́ pɔ́ á kɛ̀ luabɛ nɔɛ kíawa fĩaboɛ̀ɛ. A mɛ̀ áɔ tulaletikaɛ̀ tɛ́a, íɔ ítɔ̃lɛwàɛ. Too, à lɛ́ pɔ́ á kɛ̀wà fĩaboɛ̀! À zĩkɛ lɛ́ pɔ́ á gbɛ̃̀ɛ̀wa!
Ń beeo à ma yãma, á Yuda pɔ́ á kú Egipiɔ! Ma Dii ma mɛ̀, má sì ń ma zɔ̃ɔkɛo, á Yuda pɔ́ á kú Egipiɔ, á gbɛ̃e a ma tɔ́ si à gbasa mɛ á sì ń Dii Lua kuao lɔo.
Málɛ wɛ́tɛázi kɛ mà vãikɛɛ́ yã́iɛ, i kɛ maakɛaɛ́ yã́i no. Wa á Yuda pɔ́ á kú Egipiɔ dɛdɛ ń fɛ̃ndaoɛ ń nɔanao e à gɛ midɛ ápii.
Gbɛ̃́ pɔ́ aa bɔ fɛ̃nda lɛ́zĩ, aa bɔlɛ Egipi aa ta Yuda bùsuuɔ aaɔ bílao, Yuda kɔ̃na pɔ́ mɔ̀ zɔ̃̀lɛ Egipiɔ i dɔ̃ sa gbɛ̃́ pɔ́ a yã́ kú, tó mapi ge ampiɔnɛ.
Ma Dii ma mɛ̀ seela pɔ́ a to àɔ dɔ̃ kɛ́ yã́ pɔ́ ma mɛ̀ má yíawá guɛ beeu kuɛn kɛ:
Ma Dii ma mɛ̀ má Egipiɔ kí Falaɔ̃ɔ Ɔfɛla na aà ibɛɛ pɔ́ lɛ́ aà wɛɛ a ɔzĩɛ, lá ma Yudaɔ kí Zedekia nà a ibɛɛ Babɛli kí Nɛbukanɛza pɔ́ lɛ́ aà wɛɛ a ɔzĩwa.
Nɛlia nɛ́ Baluku yã́ pɔ́ ãnabi Zelemii òɛ kɛ̃̀ láu. A gbɛa ɔ̃ Zelemii yã́ bee òɛ̀ Yudaɔ kí Yoakiũ, Yosia nɛ́ kpalablea wɛ̃̀ síiɔ̃de guu.
Dii Isailiɔ Lua mɛ́ yã́pi ònɛ Baluku.
Ni mɛ waiyoo mpi, Dii yã'ĩa kã̀fĩnɛ n yã'ɔ̃mauɛ, ńlɛ aaukɛ e n kpasa, ńlɛ ĩ́ampakĩi eo.
Dii mɛ̀ mà onɛ á pɔ́ pɔ́ á bò wíwi, í pɔ́ pɔ́ á tɔ̃̀ wolɛ, baa bùsu bṹu guu.
Yãzɔ̃ɔɔ ńlɛ wɛɛlɛ nzĩaɛa? Ńsu wɛɛlɛo, asa Diipi mɛ̀ á yãmɔ gbɛ̃́piiɛ, ãma gu pɔ́ n gɛu píi, á n misiɛ. Dii mɛ́ ò.
Dii yã'ò ãnabi Zelemiiɛ buiɔ yã́ musu à mɛ̀:
Egipi pɔ́n la. Yã́ pɔ́ Dii ò Egipiɔ kí Falaɔ̃ɔ Nɛko zĩgɔ̃ɔ musun kɛ, gɔɔ pɔ́ Babɛli kí Nɛbukanɛza zĩblèmá Uflatai Kaakemi saɛ, Yudaɔ kí Yoakiũ, Yosia nɛ́ kpalablea wɛ̃̀ síiɔ̃de guu.
À á sɛ̀ngbaoɔ kɛkɛ, a zɔ̃ɔ ń a nɛ́nao, í gɛ́ zĩu.
À ã̀asĩna ká sɔ̃́ɔnɛ, í di ń kpɛ. À mɔ̀ fùaɔ kpákpa, í zɛ dɔ̀ɔdɔɔ, à mɔ̀ ulaɔ dada, í á sɔ̃naɔ lɛkɛ.
Bɔ́ málɛ e wei? Má è vĩa ń zĩgɔ̃ɔ kũ̀, aalɛ pɔ̀ɔbɔzãkɛ, wà zĩblèmá, aalɛ tílɛ, aalɛ ń kpɛ gwao, vĩa pɔ́ɔ liaańzi. Dii mɛ́ ò.
Gbɛ̃́ kàsakasa i e bàalɛo, gbɛ̃́ gbãa i e bɔ̀o. Aalɛ gɛ̃mbɔlɛ, aalɛ kwɛ́ Uflata saɛ gugbãntoo oi.
Deɔ mɛ́ lɛ́ fɛlɛ lán Niiliwa kee, aalɛ zãampapa lán í zɔ̃ɔwai?
Egipiɔnɛ! Aalɛ fɛlɛ lán Niiliwa, aalɛ zãampapa lán í zɔ̃ɔwa, aalɛ mɛ: Wá fɛlɛ da dṹniaaɛ, wí wɛ̃́lɛɔ míɔnzɔ̃ ń gbɛ̃́ pɔ́ kúuɔ.
Sɔ̃deɔ, à dazɛu! Zĩkasɔ̃godeɔ, à gofĩ sɔũsɔũ! Zĩgɔ̃ɔ, à bɔ ń táo! Etiopiɔ ń Libiiɔ sɛ̀ngbao kũa, Ludiɔ sá kũa, aalɛ kã́.
Gɔɔpiá Dii Lua Zĩgɔ̃de pɔ́ɛ, tɔsia aà ibɛɛɔwa gɔɔɛ. Fɛ̃nda a yɛ̃́mɛmińgu à tã ń auo, asa Dii Lua Zĩgɔ̃de sa'oa vĩ Uflata saɛ gugbãntoo oi bùsuuɛ.
Egipiɔ, à gɛ bɔ̀ ɛsɛ wɛɛlɛ Galada! Ń beeo á ɛsɛkɛkɛ pãɛ, á gyã a kɛ̃́wáo.
Buiɔ ma lá wà widàwá, á pelemboa wii a li dṹniaa. Á gɔ̃saɔ kpákpakɔ̃a, aai kwɛ sikɔ̃a.
Yã́ pɔ́ Dii ò ãnabi Zelemiiɛ Babɛli kí Nɛbukanɛza mɔa lɛ́lɛi Egipiwa musun kɛ:
À yã́ɛ bee o Egipiɔnɛ, à a kpàwakɛ Midoli ń Mɛfisio ń Tapanɛsio. À onɛ́ aa sɔukɛ aa zĩ'ɔpoo, asa zĩ lɛ́ ń saɛdeɔ bleɛ.
Bɔ́yãi á nɛgɔ̃naɔ wúlɛai? Aai fɔ̃ fɛ̀lɛo, Dii mɛ́ ń nɛ́.
Aa gɛ̃nalɛlɛ aa kpákpakɔ̃a, aa mɛ, fɛlɛ wà ta wá gbɛ̃́ɔ kĩ́i, wà bàalɛ gbãamɔnɛdeɔ fɛ̃ndaɛ, wà ta wázĩa bùsuu.
À tɔ́kpa Egipiɔ kí Falaɔ̃ɔɛ, Zɔade pɔ́ à azĩa gɔ̃́ikɛ̀.
Lá á Taboo dɔ̃ gbɛ̀sĩsĩ ũ, mɛ́ á Kaamɛli dɔ̃ ísia saɛ, ń ma kuao, màa á ibɛɛ mɔa sea vĩo. Ma Kía pɔ́ ma tɔ́n Dii Zĩgɔ̃de mámɛ má ò.
Á Egipiɔ, à á pɔ́ɔ naaa. Wa á kṹkũ wà táánɔɛ. Wa tɛsɔ̃ Mɛfisiwa à gɔ̃ bɛzia ũɛ, gbɛ̃e aɔ ku we lɔo.
Egipi dɛ lán zununu kɛfɛnawaɛ. Fìona a bɔ gugbãntoo oi, i mɔ pɛwà.
Zĩgɔ̃ pɔ́ Egipiɔ fĩabònɛ́ɔ dɛ lán zunɛbɔlɔ mɛkpaaɔwaɛ. Aa kpɛkpa, aai tílɛ sãnu, aa fɔ̃ zɛ gio, asa yãmɔnɛgɔɔ mɛ́ kà, an ĩadamagɔɔ mɛ́ pìla.
Egipiɔ bà kpã́i lɛ́ lán mlɛ̃wa, an ibɛɛɔ lɛ́lɛmá ń gbãao, aa sumá ń mɔoɔ lán yàawɛnaɔwa.
Ma Dii ma mɛ̀, baa kɛ́ Egipi zĩgɔ̃ɔ kpa lán líkpɛ sisi pɔ́ wa fɔ̃ gɛ̃uowa, wa ń kwɛ́ɛ. Asa an ibɛɛpiɔ dasi dɛ kwaɔla, wa fɔ̃ ń naoo.
Wa Egipiɔ na gugbãntoodepiɔnɛ ń ɔzĩɛ, wi widamá.
Ma Dii Zĩgɔ̃de Isailiɔ Lua ma mɛ̀ má Tɛbɛsi tã́a Amɔni wɛtã ń Falaɔ̃ɔo ń Egipiɔ ń ń tã́a kĩniɔ ń ń kíaɔ. Má Falaɔ̃ɔ ń gbɛ̃́ pɔ́ aa aà náai vĩɔ wɛtã,
mí ń na Babɛli kí Nɛbukanɛza ń aà zɔ̀blena pɔ́ aalɛ ń wɛɔnɛ ń ɔzĩ. A gbɛa wa ɛa wàɔ ku we lán yãawa. Ma Dii mámɛ má ò.
Ma zɔ̀blena Yakɔbu buiɔ, ásu to vĩa á kũo. Isailiɔ, ásu bílikɛo, asa má á bɔ bùsu zã̀zãu, á buiɔ ɔ̃ má ń sí zɔblewa. Yakɔbu buiɔ ɛa aaɔ ku kílikili dɔdɔa, gbɛ̃e a to vĩa ń kũo.
Ma zɔ̀blena Yakɔbu buiɔ, ásu vĩakɛo, asa má kúánɔɛ. Bui pɔ́ ma ɔzɔ̃̀ázi ń guuɔ baa tó ma buipiɔ míɔnzɔ̃, má á míɔnzɔ̃o. Ãma á bɔ pão fá! Má á swã́gaga a zɛ́waɛ.
Dii yã'ò ãnabi Zelemiiɛ Filitɛ̃ɔ musu e Falaɔ̃ɔ àɔ gɛ́ lɛ́lɛi Gazawa à mɛ̀:
Dii mɛ̀: Í bɔ̀ gugbãntoo oi, àlɛ su lán swa paawa. Ípi dà bùsua ń pɔ́ pɔ́ kú a guuɔ, à dà wɛ̃́lɛɔla ń gbɛ̃́ pɔ́ kúuɔ píi. Wàlɛ wiilɛ, bùsudeɔ lɛ́ búbuapɛ ḿpii,
ibɛɛɔ sɔ̃́ gbãa bàalɛkɔ̃fĩ yã́i ń sɔ̃́goɔ wuluu tɔɔlɛlualuaa yã́io. Maeɔ ɛa su ń nɛ́ɔ sɛ́lɛio, kɛ́ an gã̀sĩ gɔ̃̀ dɔ̀lɔlɔ yã́i.
Filitɛ̃ɔ kɛa kɛ́lɛkɛlɛ gɔɔ mɛ́ kà, wa gbɛ̃́ pɔ́ aaì dɔ Tiideɔ ń Sidɔ̃deɔlɛ kɔ̃napiɔ míɔnzɔ̃ɛ. Dii mɛ́ a Filitɛ̃ɔ ásookɛ, i Kɛlɛti bùsude pɔ́ gɔ̃̀piɔ dɛ̃ɔnzɔ̃.
Gazadeɔ ń mi bò, Asekelonideɔ lɛ́ gɔ̃̀ kpaaũa. Gusalala gbɛ̃́ kɔ̃naɔ, áɔ ázĩa lili e bɔɛ ni?
Á'a Dii fɛ̃nda, ńyɔ̃ zɛwɛ̃ɛ bɔɛ ni? Sɔlɔ n kpɛ́u! Kã́ma bo! Zɛ màa lɛ!
Dii mɛ́ fɛ̃ndapi dàu, kpelewa a kɛ à zɛi? A dìlɛ fɛ̃ndapiɛ aà yɛ̃́mɛmi Asekelonideɔ ń ísialɛdeɔguɛ.
Dii Zĩgɔ̃de Isailiɔ Lua yã'ò Mɔabuɔ musu à mɛ̀: Waiyoo, wà Nɛbo ásookɛ̀. Wà Kiliataiũ sì wà a gbɛ̃́ɔ kũ̀kũ, wà ń mɛɛwiadeɔ kũ̀, aa gɔ̃̀ bíli guu.
Mɔabuɔ ĩ́andãa vĩ lɔo, wà lɛkpàaĩńzi Ɛsɛbɔ̃ wà mɛ̀: À mɔ wà gɛ buipi dúuzɔ̃. Á Madɛmɛdeɔ sɔ̃ á lɛ́ a gɔ̃ kpaaũaɛ, wi pɛ́wá ń fɛ̃ndao.
Olonaiũdeɔ wii ma dɔ: Wà wá dɛ̃ɔnzɔ̃! Wà wá kɛ́ dúuduu!
Wà Mɔabuɔ dúuzɔ̃̀, an nɛ́fɛ̃nɛnaɔ ɔɔlɔ ma dɔ.
Aalɛ wiipɛ, aalɛ Luiti sĩ̀sĩ kṹ, aalɛ búbuapɛ, aa pìla lɛ́ gɛ́ Olonaiũ.
À bàalɛ! À ázĩa mibɔkĩi wɛɛlɛ, íɔ ku gbáau lán sɛ̃̀a zàa'ĩnawa.
Lá a á yãkɛaɔ ń á àizɛɛɔ náaikɛ̀, a yã́i wa á kṹkũi, wi táánɔ bùsu pãleu ń á kíaɔ ń á tã́a Kɛmɔsio ń a gbàgbanaɔ.
Gudɛna a lɛ́lɛ á wɛ̃́lɛwa píiɛ, á wɛ̃́lɛe a bɔo. Wa guzulɛ ɔ̃̀ɔkpaɛ, wi gusalala dúuzɔ̃, asa Dii mɛ́ ò.
À gã̀sĩaɔ kpa Mɔabuɔwa aa vua taò, asa an wɛ̃́lɛɔ gɔ̃ bɛziaɔ ũɛ, gbɛ̃e aɔ ku a kee guu lɔo.
Gbɛ̃́ pɔ́ ì zĩkɛ Diiɛ ń zígbiaoá láaipɔɛ. Gbɛ̃́ pɔ́ gì gbɛ̃dɛi ń a fɛ̃ndaoá láaipɔɛ.
Mɔabuɔ ku dɔdɔa za ń ɛ̀waasogɔɔ, aa zɔ̃lɛaɛ mɛ̀tɛɛɛ lán wɛ̃wa dàa guu. Wi ń lilɛ wà ń ká dàa pãleu yãao, wi ń bɔlɛ wà tàńnɔ bùsu pãleuo. Aa na e tiaɛ, an gĩ i lilɛo.
A yã́i ma Dii ma mɛ̀ a gɔɔ lɛ́ mɔ́ kɛ́ mà dàalɛkulɛnaɔ zĩmá, aai ń dàapiɔ lɛ́ kúlɛ aa ń bɔlɛu, aai gbasa ń dàapiɔ wíwi.
Wí a Mɔabuɔ kũ Kɛmɔsi yã́ musuɛ, lá wí Isailiɔ kũ̀ Bɛtɛli pɔ́ aa aà náaikɛ̀ yã́ musuwa.
Mɔabuɔ, kpelewa á e o nɛgɔ̃n zĩ̀kan gbãaɔn á ũi?
Wa si Mɔabuɔ wɛ̃́lɛɔu wà ń dɛ̃ɔnzɔ̃ɛ, an ɛ̀waaso maaɔ i gaga gbɛ̃dɛdɛa guu. Kía mɛ́ ò, aà tɔ́n Dii Zĩgɔ̃de.
Mɔabuɔ kɛa kɛ́lɛkɛlɛ kãikũ̀, wa yã́yiamá zɛzɛsaiɛ.
Á bui pɔ́ á liaańziɔ ń á gbɛ̃́ pɔ́ a ń tɔ́ màɔ píi à ázĩa gbɛ̃gbɛ̃ ń yã́i, í mɛ an gopana gbãa làa, an kpala gawi kɔ'ɛ̀.
Dibɔ̃deɔ à á kúkĩi gawide to we, í pila zɔ̃lɛ bùsuu. Asa Mɔabuɔ kàalɛnaɔ lɛ́ mɔ́ lɛ́lɛiwá, aa á wɛ̃́lɛ bĩ́ideɔ gbooɛ.
Aloeedeɔ, à zɛ zɛ́ saɛ àɔ gudã, íɔ gɔ̃ɛ ń nɔɛ pɔ́ aalɛ kɔ̀sɔ fãɔ la àɔ mɛ, à kɛ̀ kpelewa ni?
Wí Mɔabuɔ kũ̀, wà ń dúuzɔ̃̀ɛ. À wiilɛ! À búbuapɛ, í onɛ́ Aanɔ saɛ we, wà Mɔabuɔ míɔnzɔ̃ɛ.
Lua yã́kpalɛkɛ̀ ń gusalaladepiɔɛ, Olonadeɔ ń Yazadeɔ ń Mɛfaadeɔ
ń Dibɔ̃deɔ ń Nɛbodeɔ ń Bɛdiblataiũdeɔ
ń Kiliataiũdeɔ ń Bɛgamuludeɔ ń Bɛmɛonadeɔ
ń Keliodeɔ ń Bɔzɛladeɔ ń Mɔabu bùsu wɛ̃́lɛɔ píi, a pɔ́ pɔ́ kú kãiɔ ń a pɔ́ pɔ́ kú zã̀ɔ.
Wà Mɔabuɔ gbãa kɔ'ɛ̀, wà ń gã̀sa wìwi. Dii mɛ́ ò.
Mɔabuɔ kuabìi Diiwaɛ. À íkakanɛ́, aa lɛ́lɛ ń pisi guu blàtau, aa gɔ̃ láanipɔ ũ.
I Isailiɔ láanikɛ yãa nolo? Tó álɛ ń yã'o, iliɔ mikɛnɛ́ déũdeũ lán kpã́i wa kũ̀wao lé?
Mɔabuɔ, à á wɛ̃́lɛɔ to we, í gɛ àɔ ku gbɛtɔɔu lán bã pɔ́ ì nɛ́ da wewa.
Wa Mɔabuɔ yɔ̃̀ɔ yãmà, an kàamai ń ń zazao kɛ̀ zài. Aa zĩasɛa lɛsĩ ń ĩ́andão vĩ, wala mɛ́ lɛ́ ń ɛ́ ń sɔ̃ guu.
Ma Dii ma mɛ̀, má ńzĩa sɛa lɛsĩ dɔ̃, kási pãɛ, an yãbɔlɛ lí gbɛsuo.
Ayãmɛto málɛ ɔ́ɔlɔ Mɔabuɔnɛ, málɛ wiipɛ ń yã́ musu, málɛ búbuapɛ Kilalɛsɛdeɔnɛ.
Málɛ ɔ́ɔlɔ Sibema vɛ̃ɛbuɔnɛ, ma wiipi dɛ lán Yazɛɛdeɔ pɔ́wa. Sibema gɔ̃na ɔtà yãa e ísialɛi e à gɛ̀ kà Yazɛɛwa. Ɔ̃ gbɛ̃kaalɛna mɔ̀ lɛ̀lɛ a vɛ̃ɛ kɔ́ pɔ́ màɔwa.
Wà pɔna ń yaalɔo bɔ̀ Mɔabuɔ kaaɔu ń ń buaɔ. Má tò vɛ̃ɛ lɛ́ bɔ a fɛ̃kĩi lɔo, gbɛ̃e lɛ́ ɔ̃zɔ̃ vɛ̃ɛwa ń wiio lɔo. Wii dɔ, kási pɔna wii no.
An wii dɔ za Ɛsɛbɔ̃ e Ɛleale ń Yaazao, za Zoaa e à gɛ̀ pɛ̀ Olonaiũ ń Egala Selisiaowa, asa baa Niũliũ í bà lɔɛ se.
Gbɛ̃́ pɔ́ aaì sa'o gulɛsĩɔwa, aaì tulaletikatɛa ń diiɔnɛɔ, má ń midɛ Mɔabu bùsuuɛ. Ma Dii mámɛ má ò.
A yã́i ma nɔ̀sɛ lɛ́ ɔ́ɔlɔ lán kulɛ'ɔwa Mɔabuɔnɛ, ma nɔ̀sɛ lɛ́ ɔ́ɔlɔ lán kulɛ'ɔ wà Kilalɛsɛdeɔnɛ, asa an àizɛɛ pɔ́ aa nàaaɔ gɛ̃̀zɛaɛ.
An baade migbaa lɛ̀, aa ń lɛkãna wà, aa ń ɔɔ lìli ḿpii, aa zwã̀nkasaɔ dɔ̀dɔ ń pi.
Mɔabuɔ lɛ́ búbuapɛ ń kpɛ́ɔ musu píi ń ń gãaɛɔ píi, asa ma ń wiwi lán ta pɔ́ gbɛ̃e yeiowaɛ. Ma Dii mámɛ má ò.
Bíli Mɔabuɔ kũ̀, ɔ̃ aalɛ wiipɛ, aalɛ kpɛkpa ń wío. Mɔabuɔ gɔ̃̀ láanipɔ ũ, sɔ̃kɛ̃ngu pɔ́ ũ gbɛ̃́ pɔ́ liaańziɔnɛ.
Ma Dii ma mɛ̀: À gwa, wàlɛ yàakpa Mɔabuɔla, wà kúu'ò lɛ́ sumá.
Wa lɛ́lɛ Keliowa, wa wɛ̃́lɛ bĩ́ideɔ sí. Zĩ́ bee sɔ̃ a kɛ̃ Mɔabu nɛgɔ̃naɔgu lán nɔɛ pɔ́ lɛ́ nɛ'i wãwãkɛwa.
Wa Mɔabuɔ míɔnzɔ̃, an bui aɔ ku lɔo, kɛ́ aa kuabìia yã́i.
Ma Dii ma mɛ̀, Mɔabuɔ, yãpãsĩ ń ɛo ń baio lɛ́ á dã́.
Gbɛ̃́ pɔ́ lɛ́ bàalɛ yãpãsĩpiɛɔ zu ɛuɛ, mɛ́ bai a gbɛ̃́ pɔ́ bɔ̀ ɛpi guuɔ kṹ, asa má tó Mɔabuɔ wɛtãgɔɔ kaɛ. Ma Dii mámɛ má ò.
Òlo'olobonaɔ yɛ̃̀ɛɛ làa, aalɛ mikpakĩi wɛɛlɛ Ɛsɛbɔ̃ uei, ɔ̃ tɛ́ fɛ̀lɛ Ɛsɛbɔ̃, tɛ́lɛpiɔ bɔ̀ kí Siɔ̃ wɛ̃́lɛpiu, àlɛ kṹ Mɔabuɔ miwa, àlɛ kṹ zɔakanapiɔ dɔ́wa.
Waiyoo á Mɔabuɔ! Kɛmɔsi gbàgbanaɔ mìdɛ! Wà á nɛgɔ̃ɛɔ kũ̀kũ zĩ̀zɔɔ ũ, wà á nɛnɔɛɔ nàaa wà tàńnɔ.
Ma Dii ma mɛ̀ gɔɔgbɛzãzĩ má su ń Mɔabuɔ ń pá ziu. Lá yã́ a zɔ̃lɛ Mɔabuɔwan we.
Amɔniɔ yã́ musu Dii mɛ̀: Isailiɔ nɛgɔ̃ɛɔ vĩo lé? Aa túbiblenaɔ vĩo lé? Àkɛa tã́a Mɔlɔku gɔ̃̀ Gada bùsu vĩi? Bɔ́yãi aà gbàgbanaɔ ku a wɛ̃́lɛɔui?
Ma Dii ma mɛ̀, a gɔɔ lɛ́ mɔ́ kɛ́ má kúkua dɔ Amɔniɔ mɛɛwia Labawa, i gɔ̃ bɛzia ũ. Isailiɔ i tɛsɔ̃ a zɔ̃ɛwiaɔwa, aai gbɛ̃́ pɔ́ ń yá yãapiɔ ya sɔ̃. Ma Dii mámɛ má ò.
Ɛsɛbɔ̃deɔ, à wiilɛ, asa Ai kàalɛɛ. Labadeɔ, à búbuapɛ, í zwã̀nkasaɔ kákaála, í ázĩa gbɛ̃gbɛ̃, à bã̀abãabo á wɛ̃́lɛ bĩ́idepiu, asa wa Mɔlɔku sɛ́lɛ taò sãnu ń a gbàgbanaɔ ń ń kíaɔɛ.
Bɔ́yãi álɛ ĩ́anadã á guzulɛ táaedeɔ yã́ musui? Pɔ̀ɔbɔzãkɛnaɔ, i á àizɛɛ náaikɛ à mɛ: Deɔ mɛ́ aa fɔ̃ lɛ́lɛwái?
Ma Dii Lua Zĩgɔ̃de, má tó bui pɔ́ liaaáziɔ gili gɛ̃águɛ, aai pɛ́wá ápii, gbɛ̃e ku à á gbɛ̃́ pɔ́ fãaaaɔ kãaao.
Gbɛzã má su ń Amɔniɔ ń pá ziu, ma Dii mámɛ má ò.
Ɛdɔũɔ yã́ musu Dii Zĩgɔ̃de mɛ̀: Ɔ̃nɔnae ku Temani lɔo lé? Laaideɔ lɛdama làa yã̀? An ɔ̃nɔ gɛ̃̀zɛa yã̀?
Dedãdeɔ, à ɛa ń bao, í gɛ ulɛ gbɛ̀'ɛɔ guu, asa má tó á Esau buiɔ yã'e á wɛtãgɔɔpiɛ.
Tó vɛ̃ɛkɔzɔ̃zɔ̃naɔ mɛ́ mɔ̀ sì á vɛ̃ɛbuɔu, vɛ̃ɛ kɔ̃na ɔ̃ aa tóɛ́o lò? Tó kpã́iɔ mɛ́ gɛ̃̀ázi gwã́ sɔ̃, pɔ́ pɔ́ an pɔ́ dɔwà ɔ̃ aa sɛ adoo lò?
Mapi sɔ̃ má Esauɔ pɔ́ɔ pilimá píiɛ, má bɔmá ń ulɛkĩiɔ guuɛ, aa naalɛkĩi e guei lɔo. An nɛ́ɔ ń ń daɛɔ ń ń gbɛ̃́deeɔ gaga, an bui aɔ ku lɔo.
À tonɛ pɔ́ gwana vĩoɔ to we, má ɔliańzi. Á gyaa gbɛ̃andoɔ i ma náaikɛ lɔ.
Ma Dii ma mɛ̀, tó gbɛ̃́ pɔ́ aai ka ma pɔkũma í miaoɔ sù wa mì, ápiɔ sɔ̃ á bɔ pãe? Á bɔ pão, á mi sɔ̃ɛ.
Ma Dii má sì ń mazĩao, Bɔzɛla a gɔ̃ bɛzia ũɛ, iɔ da gii lán gbáawa. Aɔ dɛ láanipɔ ũ, láaipɔ ũ, a zɔ̃ɛwiaɔ iɔ da gii gɔɔpii.
Ma baomà Diiwa, wà zĩnae zĩ̀ buiɔwa aà onɛ́, aa kɔ̃ kãaa aa gɛ lɛ́lɛwá, aa fɛlɛ gɛ́ zĩkaiánɔ.
À ma! Má tó à gɔ̃ kpɛɛ buiɔ guu, wìliɔ sakaágu.
Á nɔ̀sɛ pãsĩ ń á kàamaio mɛ́ á sãsã. Á gbɛ̃́ pɔ́ a gbɛ kɛ̀ á kpɛ́ ũ, á zɔ̃lɛa gbɛ̀sĩsĩ musu, baa kɛ́ a á sakpɛ dà musumusu lán baɛwa, má á bãɛɛ. Ma Dii mámɛ má ò.
Ɛdɔũ bùsu a gɔ̃ wáiwai, yã́pi i di gbɛ̃́ pɔ́ lɛ́ gɛ̃ weɔwa, aaiɔ a láanikɛ wɛ́tɛ̃a pɔ́ wà mɔ̀ɛ̀ yã́i.
Aɔ dɛ lán Sɔdɔũ ń Gɔmɔɔo ń wɛ̃́lɛ pɔ́ kú ń saɛɔ míɔnzɔ̃awaɛ. Gbɛ̃e a zɔ̃lɛ weo, baa do. Ma Dii mámɛ má ò.
Lá nɔ̀ɔmusu ì bɔ Yuudɛ̃ dàou à gɛ̀ bualoũ àizɛɛdeu, màa má Ɛdɔũɔ ya mà ń bɔlɛ ń bùsuu gɔ̃̀ɔ, mí gbɛ̃́ pɔ́ má sɛ̀ dilɛ we. Démɛ muaamanɔi? Démɛ a fɔ̃ ma gbɛa a yã́ii? Dɔaana kpele mɛ́ a fɔ̃ zɛ gimɛɛi?
Ayãmɛto à yã́ pɔ́ Dii zɛ̀ò à kɛ Ɛdɔũɔnɛ ma ń yã́ pɔ́ a dìlɛ Temanideɔ musuo. Nɔ̀ɔmusupi a ń nɛ́ɔ naaa taò lán sãɔwaɛ, i ń bualoũpi dɛ̃ɔnzɔ̃ ń yã́i.
An kwɛa a tɔɔlɛ lualua, wa ń wii ma e Ísia Tɛ̃ai.
À ma! Ibɛɛ a fɛlɛ kúu'omá, i a gã̀sĩa poo Bɔzɛla. Gɔɔ bee sɔ̃ a kɛ̃ Ɛdɔũ nɛgɔ̃naɔgu lán nɔɛ pɔ́ lɛ́ nɛ'i wãwãkɛwa.
Damasi yã́. Amatadeɔ ń Aapadadeɔ gɛɛ gɔ̃̀ kpá ń wɛ́i, kɛ́ aa bao ĩ́i mà yã́i. An sɔ̃ zɛa tɛɛɛo lán ísia íwa, an nɔ̀sɛ daa doũo.
Damasideɔ kúsu kwɛ̀, aalɛ olo'olobo, aa lɛ̀kɔ̃wa ń bao. Pɔsia ń wãwão tɔ̃̀má, lán nɔɛ pɔ́ lɛ́ nɛ'ìwa.
Bɔ́yãi aai bɔlɛ wà wɛ̃́lɛ tɔdepi tò weo ni? Mɛɛwia pɔnadepi.
Wɛ̃́lɛpi ɛ̀waasoɔ kwɛ a zɛaɔ guuɛ, wi a zĩgɔ̃ɔ dɛdɛ zĩbeezĩ píi. Ma Dii Zĩgɔ̃de mámɛ má ò.
Má tɛsɔ̃ Damasi bĩ́iɔwa, kí Bɛnadada zɛgikĩi i tɛ́kũ.
Kedaaɔ ń Azoo bùsu pɔ́ Babɛli kí Nɛbukanɛza lɛ̀lɛmáɔ yã́ musu Dii mɛ̀: À fɛlɛ gɛ́ lɛ́lɛi Kedaaɔwa, í gukpɛdepiɔ dɛ̃ɔnzɔ̃.
Wa ń zwã̀akpɛɔ ń ń pɔtuoɔ símá, wi tá ń ń zwãa pɔ́ aaì da ń kpɛ́uɔ ń ń yiongoɔ ń ń pɔ́ɔ píi. Wi wiidɔmá: Vĩa pɔ́ɔ liaaázi!
Azoo bùsudeɔ, à bàalɛ fãaa, í gɛ ulɛ gbɛ̀'ɛɔ guu. Ma Dii mámɛ má ò. Babɛli kí Nɛbukanɛza yãsɛ̀ánɔ, à lɛkpàaĩázi ń gbɛ̃́ɔ à mɛ̀:
À gɛ lɛ́lɛ bui pɔ́ kálɛa dɔdɔa, aalɛ ńzĩa náaikɛɔwa. An wɛ̃́lɛɔ gbaɔ ń gbã́aɔ vĩo, aamɛ ká we ńtɛ̃ɛ. Ma Dii mámɛ má ò.
Wa ń yiongoɔ naaa, wi tá ń ń zuɔ dasidasi. An gbɛ̃́ pɔ́ aaì mizɔ̃iɔ, má tó yã́ bɔ gupiiu à ń le, mí ń fãaa dṹnia gola síiɔ̃u. Ma Dii mámɛ má ò.
Azoo bùsu a gɔ̃ gbɛ̃gbonaɔ tòo ũɛ, iɔ da wáiwai gɔɔpii. Gbɛ̃e aɔ ku we lɔo, baa do.
Dii yã'ò ãnabi Zelemiiɛ Elaũ bùsu yã́ musu Yudaɔ kí Zedekia kpalablea daalɛgɔɔ à mɛ̀:
Ma Dii Zĩgɔ̃de ma mɛ̀, má Elaũɔ sá ɛ́'ɛ, asa sápi ɔ̃ aalɛ gbãa'ewà.
Má dṹnia gola síiɔ̃ ĩ́ana gbaɛmá, mí ń fãaa gupiiu. Bùsue ku kɛ́ an lala'onaɔ gí tauio.
Má Elaũɔ kãdɛ ń ibɛɛ pɔ́ aalɛ ń wɛɔnɛ, mí yã́yiamá ń pɔfɛ̃ pãsĩo. Ma Dii mámɛ má ò. Má pɛ́má ń fɛ̃ndao e mà gɛ ń midɛɛ.
Má Elaũɔ kía ń ń dɔaanaɔ dɛdɛɛ, mí a kpalabaa kpálɛ an bùsuu. Ma Dii mámɛ má ò.
Gbɛzã má su ń Elaũɔ ń pá ziu Ma Dii mámɛ má ò.
Yã́ pɔ́ Dii dà ãnabi Zelemiiɛ a ò Babɛli ń Babiloni bùsuo yã́ musun kɛ:
À baoɛ bee kpa buiɔnɛ, à dàlapoo da, í kpàwakɛ, ásu yãe ulɛnɛ́o, à mɛ wà Babɛli sì, an tã́a Bɛli gɛɛ gɔ̃̀ kpa a wɛ́i, an tã́a Mɛlodaki gɔ̃̀ zɛ yɛ̀ɛɛ. An pɔ́ pɔ́ aa pì dii ũɔ gɔ̃̀ ń wío, vĩa ń tã́apiɔ kũ̀ píi.
Gugbãntoo oi bui mɛ́ lɛ̀lɛwà, aa a bùsu kɛ̀ yáiyai. Gbɛ̃e ku we lɔo, baa nɔ̀bɔɔ se, aa bàalɛ̀ bɔ̀lɛuɛ.
Ma Dii ma mɛ̀ zĩbeezĩ Isailiɔ ń Yudaɔ su sãnu, aa ma Dii ń Lua kĩ́i wɛɛlɛ ń ɔɔlɔo.
Aa Siɔna zɛ́ gbɛa, aai mipɛwà, aai naa, ma bàa iɔ kúńnɔ gɔɔpii, a yã́ a sã́ńguo.
Ma gbɛ̃́ɔ dɛ lán sã sã́sãaɔwaɛ, an dɔaanaɔ mɛ́ tò aa lìaaliaa, ɔ̃ aa pɔ̀ɔbɔzãkɛ̀mɛɛ gbɛ̀sĩsĩɔ musu. Aa gɛ̀ gbɛ̀sĩsĩ musu le, aa sù sĩ̀sĩ musu la, e aa gɛ̀ zã̀ ń kúkĩiwa.
Gbɛ̃́ pɔ́ bɔ̀máɔ ń mɔmɔ. An ibɛɛpiɔ mɛ̀ wa tàae vĩo, asa aa duunakɛ̀ Diiɛɛ. Dii mɛ́ ń kaa sĩande pɔ́ an deziɔ wɛ́ dɔi ũ.
À bɔlɛ Babɛli, à Babiloni bùsu to we. Àɔ dɛ lán blesana pɔ́ dɔaaa kpàsa pɔ́ɔnɛɔwaɛ.
Asa má bui zɔ̃ɔɔ kãaa gugbãntoo oi bùsuu, mí ń sóikɛ aa gɛ lɛ́lɛ Babɛliwaɛ. Bɔa we aa gɛ́ zĩ'ɔpooi, aai sí. An kaɔ dɛ lán nɛgɔ̃n ɔnade pɔ́ aali su asioɔwa.
Aa Babiloni bùsu pɔ́ɔ naaa, pɔsɛlɛnapiɔ i kã́. Ma Dii mámɛ má ò.
Á gbɛ̃́ pɔ́ i ma gbɛ̃́ɔ pɔ́ɔ naaaɔ, lá álɛ tidɔńla, álɛ pɔnakɛ ń ń pɔ́ɔ, lá álɛ vĩvĩ lán zununu pɔ́ lɛ́ pɔ́wɛnagbɛ̃wa, lá álɛ wiilɛ lán sɔ̃saɔwa,
wí a á da kũ maamaaɛ, nɔɛ pɔ́ á í gɛɛ a gɔ̃ kpa a wɛ́i. Aà buiɔ i gɔ̃ kpɛɛ buiɔ guu, aà bùsu i gɔ̃ gbáa gii wáiwai ũ.
Gbɛ̃e aɔ ku weo ma pɔfɛ̃ yã́i, a gɔ̃ da yàaa píiɛ. Yã́pi a di gbɛ̃́ pɔ́ lɛ́ dɔ Babɛliziɔwa píi, aaiɔ lɛsuikɛwà ĩa pɔ́ wa dàwà yã́i.
Kàzunaɔ à zĩ'ɔpoo Babɛlizi, ásu á kaɔ wɛgwao, à ɔzɔ̃i, asa à duunakɛ̀ Diiɛɛ.
À kúkua dɔwà gupiiu! À mikpàmá sa, a bĩ́iɔ kwɛ̀, a gĩɔ gbòo. Lá Dii mɛ́ lɛ́ tɔsiwà, à tɔsiwà, à kɛɛ̀ lá à kɛ̀nɛ́wa.
À pɔtɔ̃naɔ míɔnzɔ̃ Babɛli ń pɔkɛkɛnaɔ. Baade bɔlɛ tá a gbɛ̃́ɔ kĩ́i, gbɛ̃́pii bàalɛ ta a bùsuu, gbãamɔnɛdeɔ ń ń fɛ̃ndao yã́i.
Isailiɔ dɛ lán sã pɔ́ fãaaaɔwa, nɔ̀ɔmusuɔ mɛ́ sìńgu. Asiliɔ kía mɛ́ ń mɔmɔ káau, ɔ̃ Babɛli kí Nɛbukanɛza ń kɛ́ kɛ́lɛkɛlɛ gbɛzã.
Ayãmɛto ma Dii Zĩgɔ̃de Isailiɔ Lua ma mɛ̀, má Babɛli kía ń a bùsudeɔ wɛtã lá ma Asiliɔ kía wɛtã̀waɛ,
mí su ń Isailiɔ ń dã́dãkɛkĩi. Aa pɔble Kaamɛli ń Basanao, aai kã Ɛflaiũ ń Galada sĩ̀sĩɔ musu.
Ma Dii ma mɛ̀, gɔɔ bee wa sãa wɛɛlɛ Isailiɔwa, wa eo, wa kpálɛkɛ Yudaɔ duunai, wa bɔwào, asa má gbɛ̃́ pɔ́ ma ń bɔ́piɔ duuna kɛ̃́máɛ.
À lɛ́lɛ Mɛlataiũ bùsuwa, í Pekodiɔ dɛdɛ à ń míɔnzɔ̃. Ma Dii mámɛ má ò. À yã́ pɔ́ má dìlɛɛ́ kɛ píi.
Zĩkakɔ̃fĩ ma dɔ bùsupiu, a wíwia zɔ̃ɔ.
Masana pɔ́ dṹnia wìwi píi yãa gwa wíwia sa sɔ̃e! Babɛlipi gɔ̃̀ sɔ̃kɛ̃ngu pɔ́ ũ bui píiɛ.
Dii baikpànɛ Babɛli, ń a yã́ dɔ̃o, ɔ̃ à n kũ. Wà zãmakɛ̀nɛ wà ɔdìɛma, asa n sòlekɛ̀ ń Diioɛ.
Dii Lua Zĩgɔ̃de a làasi zɛ́ wɛ̃̀, à bɔ̀ ń a pɔfɛ̃ gɔ̃kɛbɔɔ, asa a zĩ vĩ Babiloni bùsuu à gɛ́ kɛiɛ.
À bɔlɛ gupiiu à mɔ lɛ́lɛwà, í a dɔ̃ɔ wɛ̃wɛ̃, í a pɔ́ɔ kãaa zùuuzuuu, í a míɔnzɔ̃, a kee su gɔ̃o.
À ń swanaɔ dɛdɛ, à ń kòlokpakpa! Waiyoo ampiɔ, asa an wɛtãgɔɔ mɛ́ kà.
À gbɛ̃́ pɔ́ bàalɛ̀ bɔ̀ Babiloni bùsuu, aa sù Siɔnaɔ yãma, aalɛ mɛ, Dii ń Lua tɔsìmá a kpɛ́ yã́ musu.
À kàzunaɔ kãaa Babɛlizi, sadepiɔ i bòokpa wà liai. A gbɛ̃e su bɔo. À fĩaboɛ̀ aà yãkɛawa, à kɛɛ̀ lá a kɛ̀nɛ́wa píi, asa à kuabìiaɛ, à bã̀nkũ̀ ma Isailiɔ Lua pɔ́ ma kua adoawaɛ.
A yã́i tò a ɛ̀waasoɔ kwɛ a zɛaɔu, a zĩgɔ̃ɔ gaga zĩbeezĩ ḿpiiɛ. Ma Dii mámɛ má ò.
Ma, ma íbɛlɛsɛ̀nnɔ kàamaide. Ma Dii Lua Zĩgɔ̃de mámɛ má ò, asa gɔɔ pɔ́ má dìlɛ mà n wɛtãwà mɛ́ kà.
Kàamaide a gɛ̃mbɔlɛ à lɛ́lɛ. Gbɛ̃e ku à ɔkaaàzio. Má tɛsɔ̃ aà zɔ̃ɛwiaɔwaɛ, pɔ́ pɔ́ liaiɔ i tɛ́kũ píi.
Ma Dii Zĩgɔ̃de ma mɛ̀, wà gbãamɔ̀ Isailiɔnɛ ń Yudaɔ píi. Gbɛ̃́ pɔ́ tàńnɔ zĩ̀zɔɔ ũɔ ń kũa, aa gì ń gbaɛi.
Ãma an Bona gbãa vĩ, aà tɔ́n Dii Zĩgɔ̃de. A zɛńnɔ, i to an bùsu ĩ́ampa, i gili gɛ̃ Babɛlideɔgu.
Wa lɛ́lɛ Babiloniɔwa ń fɛ̃ndaoɛ. Ma Dii mámɛ má ò. Wa lɛ́lɛ Babɛlideɔwa ń a dɔaanaɔ ń a ɔ̃nɔnaɔ.
Wa lɛ́lɛ ãnabi ɛgɛnaɔwa, wi ń dɔ̃ sɔũɔ ũ. Wa lɛ́lɛ nɛgɔ̃naɔwa, an nisĩna i na líwa.
Wa lɛ́lɛ ń sɔ̃́ɔ ń ń zĩkasɔ̃goɔwa ń bui pɔ́ lɛ́ zɛńnɔɔ, aai gɔ̃ lán nɔɛɔwa. Wa lɛ́lɛ ń làasiɔwa, wí ń pɔ́ɔ naaa.
Wa lɛ́lɛ ń swaɔwa, a í i ba, asa tã́aɔ di ń bùsuuɛ. Pɔvãipiɔ mɛ́ tò aa gɔ̃̀ mìsai.
Gbɛ̃gbonaɔ ń maiɔ mɛ́ aaɔ kálɛa we, koohũhũnaɔ iɔ zɔ̃zɔ̃u. Aɔ da bɛzia ũ gɔɔpiiɛ, gbɛ̃e aɔ ku we bau lɔo.
Lá Lua Sɔdɔũ ń Gɔmɔɔo suumpà ń wɛ̃́lɛ pɔ́ kú ń saɛɔ, màa gbɛ̃e aɔ ku Babɛli lɔo, baa do. Ma Dii mámɛ má ò.
Gwa! Zĩgɔ̃ɔ bɔ̀ gugbãntoo oi, bui zɔ̃ɔ ń ń kíaɔ fɛ̀lɛ dasidasi za dṹnia lɛ́wa, aalɛ mɔ́.
Aa sáɔ ń sɔ̃naɔ kṹkũa, aa pãsĩ, sósobisaideɔnɛ. Aa di sɔ̃́ɔ kpɛ, an kĩ́a dɔ lán ísia kɔ̃fĩwa, aalɛ mɔ́ zĩ'ɔpooińzi, Babɛli.
Kɛ́ Babɛli kía ń bao mà, a dɔ̃ kɛ́ yã́ gìwaɛ, ɔ̃ à gɔ̃̀ dɔ̀lɔlɔ, wãwã aà kũ̀ lán nɛ'iwãwãwa.
Lá nɔ̀ɔmusu ì bɔ Yuudɛ̃ dàou à gɛ́ bualoũ àizɛɛdeu, màa má Babɛlideɔ ya mà ń bɔlɛ ń bùsuu gɔ̃̀ɔ, mí gbɛ̃́ pɔ́ má sɛ̀ dilɛ we. Démɛ muaamanɔi? Démɛ a fɔ̃ ma la a yã́ii? Dɔaana kpele mɛ́ a fɔ̃ zɛ gimɛɛi?
Ayãmɛto à yã́ pɔ́ Dii zɛ̀ò à kɛ Babɛlideɔnɛ ma ń yã́ pɔ́ a dìlɛ Babiloniɔ musuo. Nɔ̀ɔmusupi a ń nɛ́ɔ naaa taò lán sãɔwaɛ, i ń bualoũpi dɛ̃ɔnzɔ̃ ń yã́i.
Babɛlideɔ kṹkũa kɔ̃fĩ a tɔɔlɛ lualua, bui píi a ń wii maɛ.
Ma Dii ma mɛ̀, má tó ĩ́an pɔkaalɛna fɛlɛ, i Babɛlideɔ sɛ́lɛ ń Babiloniɔ píi.
Má bui zĩ̀loɔ gbaɛ Babɛliwa, aa bɔ gupiiu, aai lɛ́lɛwà yã́yiawagɔɔ, aai ń fã́fã e an bùsu gɔ̃ da gii.
Ásu to an kàzunaɔ ń sá kã́o, ásu to aa ń mɔ̀ ulaɔ dao. Ásu ń ɛ̀waasoɔ wɛ̃nagwao, à ń zĩgɔ̃ɔ míɔnzɔ̃.
Aa kwɛ gɛɔ ũ Babiloni bùsuu, wa ń zɔ̃zɔ̃ aa lɛ́lɛ a zɛaɔu.
Isailiɔ ń Yudaɔá gyaaɔ no, Dii Zĩgɔ̃de ń Lua i pãkpańzio, asa tàae pɔ́ wa kɛ̀ Isailiɔ Lua pɔ́ a kua adoaɛ Babiloni bùsuu kɛ̀ zài.
À bàalɛ bɔlɛ Babɛli, á baade i a mibɔkĩi wɛɛlɛ. Ásu to à gaga wɛ̃́lɛpi tàae yã́io. Dii tɔsimagɔɔ mɛ́ pìla, a fĩabonɛ́ a zɛ́waɛ.
Babɛli dɛ lán vua imibɔwa Dii ɔzĩɛ, a tò dṹnia bui píi a igbɛ̃̀ kã̀. Buiɔ a vɛ̃ɛ mì, ɔ̃ aa gɔ̃̀ mìsai.
Babɛli a kwɛ́ kã́ndoɛ, i ga. À ɔ́ɔlɔɛ̀, í ɛsɛ maɛ̀ aà bɔwa. Wìliɔ dɔ̃o, a gí gbã́gbãia?
Wa ɛsɛ màma Babɛliwa, i gbã́gbão. Wà aà to we sa, wá baade a taa kɛ a bùsuu, asa aà tàae luabɛpuana lè, à gbã̀ zɔ̃̀ luawaɛ.
Dii tò yã́ bɔ̀wanɔ na. À mɔ wà gɛ́ yã́ pɔ́ Dii wá Lua kɛ̀ dau siuinɛ́ Siɔna.
À á kaɔ lɛ́ kɛkɛ, í á sɛ̀ngbaoɔ sɛ́lɛ! Dii Mɛdɛ kíaɔ sóikɛ̀ Babɛliwa, asa à zɛ̀ ń aà kaalɛaoɛ, i tɔsiwà a kpɛ́ yã́ musu.
À dàlapoo sɛ à mipɛò Babɛli bĩ́iwa. À zĩgɔ̃ɔ gba gbãa, í gudɔ̃anaɔ gbaɛ aa gɛ́ ń kúkĩi! À gbɛ̃́ɔ zɛzɛ aa bɔnsaɛ kɛnɛ́! Yã́ pɔ́ Dii zɛ̀ò a kɛɛ, yã́ pɔ́ àlɛ yá Babɛlideɔ yã́ musupi.
Ń kálɛ swa zɔ̃ɔ saɛ, àizɛɛ tɔ̃̀ma, ń beeo n ka kaalɛa sa, n ɔvãi'ea lɛ́ kà.
Dii Zĩgɔ̃de sì ń azĩao à mɛ̀ má tó wà li Babɛlia lán kwaɔwa, wi kúkua dɔwà.
Dii mɛ́ tɔɔlɛ kɛ̀ ń azĩa gbãao, à dṹnia kàlɛ ń azĩa ɔ̃nɔo, à musu kpàlɛ ń azĩa wɛzɛ̃o.
Tó Dii pũ̀na, í pɔ́ kú musu ì kɔ̃fĩkɛ, ì to lou sisi za dṹnia lɛ́wa. Dii ì bɔ ń ĩ́anao a làasiu, ì to lou ma ń pílɛao.
Gbɛ̃nazĩnaɔ sɔũ, aa yãe dɔ̃o, siaɔ gɛɛ a gɔ̃ kpá ń wɛ́i tã́a pɔ́ aa pìɔ yã́ musu. Pɔ́ ɛgɛnaɔnɛ, aa wɛ̃ni vĩo.
Pɔ́ gianaɔnɛ, láanipɔɔnɛ, yã́kpalɛkɛgɔɔzĩ aa midɛ.
Dii pɔ́ dɛ Yakɔbu buiɔ baa ũ muaańnɔo, asa ɔ̃mɛ pɔ́pii kɛ̀ ń bui pɔ́ à ń sɛ́ a pɔ́ ũɔ. Aà tɔ́n Dii Zĩgɔ̃de.
Babɛli, ń dɛ ma gbɛ̃́wiwibɔ ũɛ, ma gɔ̃kɛbɔn n ũ. Mi n sɛ mà buiɔ wíwiò, mi ń kpalaɔ midɛnnɔ.
Mi sɔ̃́ɔ ń ń dikpɛnaɔ wíwinnɔ ń zĩkasɔ̃goɔ ń sɔ̃́godeɔ.
Mi gɔ̃ɛɔ ń nɔɛɔ wíwinnɔ, nɛ́fɛ̃nɛn gbɛ̃zɔ̃ɔ, ɛ̀waasoɔ ń wɛ̃́ndiaɔ píi.
Mi sãdãnaɔ ń ń sãɔ wíwinnɔ, zɔ̃ɛɔ ń ń zù zĩkɛnaɔ, dɔaanaɔ ń gbãadeɔ.
Má fĩabo Babɛlideɔnɛ ń Babiloniɔ píi á wáa vãi pɔ́ aa kɛ̀ Siɔnaɛ yã́i. Ma Dii mámɛ má ò.
Gbɛ̀sĩsĩ bùsudɛna, ni dṹnia bṹu ɔ̃̀ɔkpa, ɔ̃ ma fɛlɛnnɔ sa. Ma Dii mámɛ má ò. Má ɔkàa kpanzi mà n zu yãtɛ̃uɛ, ní gɔ̃ lán gbɛ̀sĩsĩ tɛ́kũawa.
Wa n gbɛe sɛ kpɛdɔgbɛɔ mide ũ ge ɛ̃daalɛgbɛ ũo, asa ńyɔ̃ɔ dɛ bɛzia ũ gɔɔpiiɛ. Ma Dii mámɛ má ò.
À gudɔkɔ̃ɛkĩi dilɛ dṹniau, à zĩ̀ kuupɛ bùsu ń bùsuo. À gbãbɔ buiɔnɛ, aa gɛ́ lɛ́lɛi Babɛliwa, Alalata kía ń Mini kíao ń Asɛnazi kíao sóikɛwà, í zĩgɔ̃ badeɔ dilɛ aa gɛ́ lɛ́lɛiwà, í sɔ̃deɔ gbaɛwà lán kwasutɛ̃ɔwa.
À gbãbɔ buiɔnɛ aa gɛ́wà ń zĩo, Mɛdɛ kíaɔ ń ń dɔaanaɔ ń ń gbãadeɔ ń bùsu pɔ́ aalɛ kiblewàɔ gbɛ̃́ɔ.
Dṹnia lɛ́ dee, àlɛ pelembo, yã́ pɔ́ Dii lɛ́ yá ń Babɛlio gi kuɛ. A to Babiloni bùsu gɔ̃ bɛzia ũɛ, gbɛ̃e aɔ ku we lɔo.
Babɛli nɛgɔ̃naɔ fù zĩwa, aa gɔ̃̀ ye ń zɛgikĩiɔu. An yɛ̃̀ɛɛ làa aa gɔ̃̀ lán nɔɛɔwaɛ. Wà tɛsɔ̃̀ ń bɛɔwa, wà ń bɔlɛ gbã́aɔ ɛ̀'ɛ.
Zĩnaɔ lɛ́ dadakɔ̃lɛ, baokpanaɔ tɛkɔ̃i, aalɛ gɛ́ baokpai Babɛli kíaɛ, aa oɛ̀ wà aà wɛ̃́lɛ bũu sìwà,
wà swabuakĩiɔ sì, wà tɛsɔ̃̀ dã̀naɔwa, gili gɛ̃̀ zĩgɔ̃ɔgu píi.
Ma Dii Zĩgɔ̃de Isailiɔ Lua ma mɛ̀ Babɛli kɛkɛgɔɔ kà, a dɛ lán pɔ́wɛna pɔ́ wa kàlɛ zɛu, wàlɛ go kɛɛ̀waɛ.
Babɛli kí Nɛbukanɛza wá taitai, à wá kɛ́ kɛ́lɛkɛlɛ, à wá tó lán dàa giiwa. À wá mɔmɔ lán kwãsawa, à kã̀ pã́upãu ń wá pɔ́ maaɔ, ɔ̃ à ɔzɔ̃̀wázi.
Siɔnadeɔ mɛ̀ gbãa pɔ́ Babɛlideɔ mɔ̀nɛ́ aa ń só, to a yã́ wí ń musu. Yelusalɛũdeɔ mɛ̀ ń bɔ́ɔ'i pɔ́ Babiloniɔ mì, to aa a gbɛ'e.
A yã́i ma Dii ma mɛ̀, À ma! Má zɛánɔ, mí tɔsiɛ́. Má tó an swada í ba, má tó an nibɔnaɔ gɔ̃ gii.
Babɛli a gɔ̃ gbɛ̀zɛ ũɛ, gbɛ̃gbonaɔ tòo ũ, sɔ̃kɛ̃ngu pɔ́ ũ, láanipɔ ũ, gbɛ̃e aɔ ku weo.
Babɛlidepiɔ pũna sãnusãnu lán nɔ̀ɔmusuwa, aa ɔ́ɔlɔ lán nɔ̀ɔmusu nɛ́ɔwa.
Gɔɔ pɔ́ an mɛ wã̀, ɔ̃ má mɔ́nɛ́ ń í gbãao, mí kákanɛ́, aai gɔ̃ dɔ̀ɔsai, aaiɔ i'o vusai gɔɔpii. Ma Dii mámɛ má ò.
Má ń pã́lɛ lán sãnɛbɔlɔ pɔ́ wàlɛ mɔ́ ń kòlokpaiɔwa, lán sãsakaoɔ ge blesanaɔwa.
Wa lɛ́lɛ Babɛliwaɛ fá! Wa dṹnia wɛ̃́lɛ tɔdepi siɛ, Babɛlipi i gɔ̃ sɔ̃kɛ̃ngu pɔ́ ũ buiɔnɛ.
Ísia a da Babɛliaɛ, a ikooa kɔ̃fĩdeɔ lɛ́lɛwà.
Aà zɔ̃ɛwiaɔ gɔ̃ bɛziaɔ ũ, aà bùsu i gɔ̃ gbáa gii ũ. Gbɛ̃e aɔ ku weo, gbɛ̃e a pãao.
Má fɛlɛ ń Bɛlio Babɛli, mí tó aà pɔ́ pɔ́ a mɔ̀mɔɔ pisipisi. Buiɔ siu we lɔo, aà bĩ́iɔ kwɛ́.
À bɔlɛ a guu ma gbɛ̃́ɔ, baade azĩa mibɔkĩi wɛɛlɛ ma pɔkũma pãsĩ yã́i.
Tó a bùsupi baoe mà, ásu to sɔ̃ kɛ̃́águo, ásu to vĩa á kũo. Yãpãsĩ a fɛlɛ bùsupiu, kpaladeɔ fɛlɛ ń kɔ̃o. Á yã́pi feena ma wɛ̃a, í a feena ma zii.
Asa a gɔɔ lɛ́ mɔ́ kɛ́ má fɛlɛ ń Babɛli tã́aɔ. A gbɛ̃́ɔ kwɛ gɛɔ ũ a guu, bùsupideɔ gɛɛ i gɔ̃ kpá ń wɛ́i.
Luabɛdeɔ ń zĩ́lɛdeɔ gulakɛ Babɛli yã́ musu ḿpii, asa bùsudɛnaɔ bɔ gugbãntoo oi, aa mɔ lɛ́lɛwàɛ. Ma Dii mámɛ má ò.
Lá Babɛlideɔ gbɛ̃́ɔ dɛ̀dɛ dṹnia guu dasi, Babɛlipi a wiɛ sa Isaili pɔ́ aa ń dɛdɛɔ yã́ musu.
Á Isaili pɔ́ a bɔ an fɛ̃nda lɛ́zĩɔ, à bɔ we, ásu zɛzɛ weo. À to Dii yã́ dɔágu za zã̀zã we, í Yelusalɛũ yãda á sɔ̃u.
Wà yã́ lìwɛ̃ɛ, ɔ̃ wí wá kṹ, bui zĩ̀loɔ gɛ̃̀ Dii kpɛ́u e aà kúkĩi, wá gɛɛ gɔ̃̀ kpá wá wɛ́i.
Ma Dii ma mɛ̀, a gɔɔ lɛ́ mɔ́ kɛ́ má fɛlɛ ń Babɛli tã́aɔ, gbɛ̃́ pɔ́ kɛ̀'ĩa Babiloni bùsu bũu guuɔ aaɔ aaukɛ.
Baa tó Babɛli gbã̀ zɔ̃̀ luawa, mɛ́ à a bĩ́i lɛsĩ gbãa kã̀fĩ, ma bùsudɛnaɔ gbaɛ aa gɛ lɛ́lɛwàɛ. Ma Dii mámɛ má ò.
Babɛlideɔ wii ma dɔ, Babiloni bùsu wíwia zɔ̃ɔ.
Asa Dii a Babɛli dúuzɔ̃ɛ, i to aà súu zɔ̃ɔ midɛ. Zĩgɔ̃ɔ lɛ́lɛwà lán ikooaɔwa, an zɔa iɔ dɔ lán isukaawa.
Bùsudɛnaɔ mɔ lɛ́lɛ Babɛliwa, aai aà nɛgɔ̃naɔ kṹkũ, aai ń sáɔ ɛ́'ɛ, asa ma Dii mi tɔsimá mà fĩabonɛ́ a zɛ́waɛ.
Má íkaka aà kíaɔnɛ ń aà ɔ̃nɔnaɔ ń aà dɔaanaɔ ń aà gbãadeɔ ń aà nɛgɔ̃naɔ, aaiɔ i'o vusai gɔɔpii. Ma Dii mámɛ má ò.
Ma Dii Zĩgɔ̃de ma mɛ̀ wa aà bĩ́i gèele daaĩ, wa tɛsɔ̃ aà bɔlɛ lɛsĩɔwa. Gbɛ̃nazĩnaɔ ì ĩada ńzĩawa pãɛ, buiɔ isimagakpaa gbɛ a gɔ̃ tɛ́ pɔ́ ũɛ.
Nɛlia nɛ́ Selaia, Maasea tɔũna gɛ̀ Babɛli ń Yudaɔ kí Zedekiao kíapi kpalablea wɛ̃̀ síiɔ̃de guu. Selaiapi mɛ́ kía bòokpakĩi dɔaana ũ. Yã́ pɔ́ Zelemii dàɛ̀n kɛ.
Zelemii yãvãi pɔ́ a Babɛli lepiɔ kɛ̃̀ taala guu píi,
ɔ̃ a ò Selaiaɛ: Tó n ka Babɛli, wɛtã ǹ láɛ bee kyokɛnɛ́ píi,
ní mɛ, Dii mɛ́ ò á guɛ bee míɔnzɔ̃ɛ, gbɛ̃e ge pɔtuoe aɔ ku a guu lɔo. Aɔ da bɛzia ũ gɔɔpiiɛ.
Tó n lápi kyokɛ̀ ń làa, ba yewà ǹ naaa ń gbɛo, ní zu Uflata guoguo,
ní mɛ, màa Babɛli a kpálɛ fusai yã́ pɔ́ Dii yìawà yã́i. Zelemii yã́ lɛ́n we.
Kɛ́ Zedekia kà wɛ̃̀ bao ń mɛ̀ndoo, ɔ̃ à kía blè, à zɔ̃̀lɛ kpalau Yelusalɛũ wɛ̃̀ kuɛdoɛ. Aà da tɔ́n Amutali, Zelemii nɛ́, Libena gbɛ̃́ɛ.
À yã́ pɔ́ Dii yeio kɛ̀ lá Yɛkɔnia kɛ̀wa píiɛ.
Dii pɔkũma mɛ́ tò yã́pi Yelusalɛũ ń Yuda bùsuo lè píi e à gɛ̀ ń yá à ń goala. Ɔ̃ Zedekia bɔ̀ Babɛli kía yã́u.
Zedekiapi kpalablea wɛ̃̀ kɛ̃okwide guu, a mɔ kwide gɔɔ kwide zĩ́ ɔ̃ Babɛli kí Nɛbukanɛza mɔ̀ lɛ́lɛi Yelusalɛũwa, aàpi ń a zĩgɔ̃ɔ píi. Aa bòokpà a bĩ́i saɛ, ɔ̃ aa gbà lɛsĩɔ dà aa lìai.
Wa liaa wɛ̃́lɛpizi màa e kí Zedekia kpalablea wɛ̃̀ kuɛdode guu.
A mɔ síiɔ̃de gɔɔ kɛ̃okwide zĩ́ ɔ̃ nɔana gbãakũ̀ wɛ̃́lɛu, gbɛ̃e pɔblea vĩ lɔo.
Kɛ́ wà bĩ́i fɔ̃̀, ɔ̃ Yuda zĩgɔ̃ɔ lɛ̀kɔ̃wa gwã́, aa bɔ̀lɛ ń bɔlɛ pɔ́ kú bĩ́i mɛ̀n plaɔ zãnguoo kibɛ kaa saɛ, aa pɛ̀lɛ Yuudɛ̃ guzulɛ zɛ́u.
Ɔ̃ Babiloni zĩgɔ̃ɔ pɛ̀lɛ kíapi gbɛu, aa aà lè Yeliko gusalalaa. Zedekia zĩgɔ̃ɔ fã̀aa aa aà tò we,
ɔ̃ wà aà kũ̀ tàò Babɛli kíaɛ Libla, Amata bùsuu. We wà yãdàuaàla,
ɔ̃ Babɛli kía aà nɛ́ɔ kòlokpakpa aà wáa. Libla we lɔ ɔ̃ à Yuda kíaɔ dɛ̀dɛu.
Ɔ̃ à Zedekia wɛ́ bɔ̀bɔ, à aà yè ń mɔdaonao à tàaànɔ Babɛli. Ɔ̃ à aà dàkpɛu e aà gɛ ga we.
Babɛli kía kpalablea wɛ̃̀ bao mɛ̀ndosaide guu, a mɔ sɔode gɔɔ kwide zĩ́ ɔ̃ aà ìwa Nɛbuzaladã mɔ̀ Yelusalɛũ. Aàpi mɛ́ Nɛbukanɛza dɔaiɔ gbɛ̃zɔ̃ɔ ũ.
Ɔ̃mɛ tɛsɔ̃̀ Dii kpɛ́wa ń kibɛo ń Yelusalɛũ kpɛ́ɔ píi. Kpɛ́ zɔ̃ɔɔ píi lé, à tɛsɔ̃̀wàɛ.
Ɔ̃ a tò Babiloni zĩgɔ̃ɔ Yelusalɛũ bĩ́i gbòo píi.
À taasideɔ ń gbɛ̃́ pɔ́ gɔ̃̀ wɛ̃́lɛuɔ nàaa tàńnɔ Babɛli ń gbɛ̃́ pɔ́ gɛ̀ nà Babɛli kíawaɔ.
Ɔ̃ à taasideeɔ tò we aaɔ vɛ̃ɛbuɔ ń bugbɛɔ sɛ̃wa.
Ɔ̃ Babiloniɔ Dii kpɛ́ mɔgotɛ̃ pɛ́lɛɔ ń tadibɔɔ ń íkakĩio wìwi, aa tàò Babɛli píi.
Aa túfukabɔɔ ń pɛ́ɛluɔ ń filiadɛbɔɔ ń au'ɛlɛbɔɔ ń gɔ̃̀ɔnaɔ ń mɔgotɛ̃ pɔ́ pɔ́ wì Dii kpɛ́ zĩ kɛòɔ nàaa tàò lɔ.
Dɔaiɔ gbɛ̃zɔ̃ɔpi taɔ ń tɛ́sibɔɔ ń au'ɛlɛbɔɔ ń túfukabɔɔ ń dauɔ ń gɔ̃̀ɔnaɔ ń imibɔ pɔ́ wì vɛ̃ɛ kauɔ ń pɔ́ pɔ́ wa pì ń vuao ge ń ã́nusuoɔ sɛ̀lɛ píi.
Mɔ̀pɛlɛ mɛ̀n pla ń íkakĩipio ń mɔgotɛ̃ zuswana pɔ́ kú a zíɛɔ ń tadibɔ pɔ́ Salomɔɔ pì Dii kpɛ́ pɔ́ ũɔ, gbɛ̃e mɔgotɛ̃pi gbia lɛ́ dɔ̃o, a gbia kɛ̀ zài.
Mɔ̀pɛlɛpiɔ lɛsĩ gã̀sĩsuu bao plaplasaiɛ, a gbɛ̃̀nɛ sɔ̃ kuɛplapla. Mɔpiɔ gèele kà ɔnɛ síiɔ̃siiɔ̃, mɛ́ aa ɛ vĩvĩ ń guu.
Fùa pɔ́ kú ń musuɔ lɛsĩ gã̀sĩsuu sɔ́sɔoɛ. Mɔgotɛ̃ mɔdaona tãa ń gɔ̃ina pɔ́ wa kɛ̀ lán gbɛafu bɛwa liaa fùapiɔzi píi. Mɔ̀pɛlɛ mɛ̀n plapiɔ doũɛ.
Gbɛafu bɛ gɔ̃ina pɔ́ liaipiɔ basɔo síiɔ̃siiɔ̃saiɛ, mɛ́ a ku mɔdaona pɔ́ wa tã̀pi musu mɛ̀n basɔobasɔo.
Dɔaiɔ gbɛ̃zɔ̃ɔpi mɛ́ sa'onkia Selaia kũ̀ ń aà plaade Zefaniao ń bĩ́ibɔlɛdɔ̃anaɔ gbɛ̃ɔn àaɔ̃ɔ.
À gbɛ̃zɔ̃ɔ pɔ́ dɛ zĩgɔ̃ɔ dɔaana ũ kũ̀ wɛ̃́lɛ guu ń kía ìwa gbɛ̃ɔn sopla pɔ́ à bɔ̀má wɛ̃́lɛ guuɔ ń zĩgɔ̃ɔ gbɛ̃zɔ̃ɔ lakɛ̃na pɔ́ ì gbɛ̃́ɔ tɔ́ dalauo ń gɔ̃ɛ gbɛ̃ɔn bàaɔ̃ pɔ́ wà bɔ̀má wɛ̃́lɛ guuɔ.
Nɛbuzaladãpi mɛ́ ń naaa tàńnɔ Babɛli kíaɛ Libla,
ɔ̃ Babɛli kía ń dɛdɛ Amata bùsuu we. Màa wà Yudaɔ nàaa ń bùsuu wà tàńnɔ.
Gbɛ̃́ pɔ́ Nɛbukanɛza ń naaa à tàòɔ dasilɛn kɛ: Aà kpalablea wɛ̃̀ soplade guu ɔ̃ à tàńnɔ gbɛ̃ɔn ɔ̀aa gɛ̃o ń bao ń àaɔ̃o (3.023).
A wɛ̃̀ bao plasaide guu gbɛ̃ɔn ɔ̀aa síiɔ̃ ń baakwi ń plao (832).
A wɛ̃̀ bao ń àaɔ̃ode guu ɔ̃ dɔaiɔ gbɛ̃zɔ̃ɔ Nɛbuzaladã gbɛ̃́ɔ nàaa tàńnɔ gbɛ̃ɔn ɔ̀aa àaɔ̃ ń basoplasɔoo (745). An dasi fɛ̀lɛ píi gbɛ̃ɔn ɔ̀aasɔsɔo lɛɛ síiɔ̃ ń ɔ̀aa àaɔ̃o (4.600).
Yudaɔ kí Yɛkɔnia taa Babɛli wɛ̃̀ bla àaɔ̃saide mɔ kuɛplade gɔɔ baasɔo ń plaode zĩ́ ɔ̃ Babɛli kí Ɛvili Mɛlodaki aà bɔ̀ kpɛ́u a kpalablea wɛ̃̀ sɛ̃́ia guu, à aà gbà gbãa.
À yãmaa òɛ̀, ɔ̃ à zɔ̃lɛkĩi pɔ́ dɛ aà kía dee pɔ́ kuaànɔ Babɛliɔ pɔ́a kpàwà.
Yɛkɔnia a dakpɛunakɛ'ula lìlɛ, ɔ̃ ìɔ pɔble ń kío sãnu e a wɛ̃ni lɛ́u.
Lá gu lɛ́ dɔ Babɛli kía ìɔ pɔ́ pɔ́ a ni lɛ́ aà dɛ kpawàɛ e à gɛ̀ gàò.
Wɛ̃́lɛ pɔ́ wa diu yãa gɔ̃̀ da gii sa bɛ! À tɔbɔ̀ buiɔ guu yãa, ɔ̃ à gɔ̃̀ lán gyaa gbɛ̃andowa. À iko vĩ bùsuɔwa yãa, ɔ̃ à gɔ̃̀ zĩ̀zɔ ũ.
Ìɔ búbuapɛ gwã́, aà oa ì ya ń wɛ́'io. Bui pɔ́ yeaàzi yãaɔ, an gbɛ̃e lɛ́ aà nɔ̀sɛ niniɛ̀o. Aà gbɛ̃napiɔ zĩbɔnkpɛkɛ̀ɛ̀, aa gɔ̃̀ aà ibɛɛɔ ũ.
Yudaɔ ku zĩ gbãau ń taasio, ɔ̃ wà tàńnɔ zĩ̀zɔɔ ũ. Aa ku buipãleɔ guu, aali ĩ́ampakĩi eo. An kua wɛ́tɛ̃apiu an ĩadamadeɔ mɔ̀ lɛ̀lɛmá ḿpii.
Siɔna zɛ́ɔ gà píi, gbɛ̃e lɛ́ sɛ́ à mɔ dikpɛkɛi lɔo. A bĩ́ibɔlɛɔ gɔ̃̀ da gii, a sa'onaɔ lɛ́ aaukɛ, a wɛ̃́ndiaɔ ku pɔsiau, wɛ̃́lɛpi ĩ́ikũ̀.
Aà ibɛɛɔ mɛ́ gɔ̃̀ aà vĩ, aà wɛ̀lɛpiɔ kálɛa dɔdɔa. Dii mɛ́ mɔ̀ ń pɔsia beeo tàae zɔ̃ɔ pɔ́ Siɔnapi kɛ̀ yã́i. Aà ibɛɛɔ a gbɛ̃́ɔ kpán'aɛkɛ̀ aa tàńnɔ zĩ̀zɔɔ ũ.
Siɔna gawi làa píi. A kíaɔ gɔ̃̀ lán tue pɔ́ kùa sɛ̃wawa. Aa yɛ̃̀ɛɛ vĩo, ɔ̃ aa bàalɛ̀ ń yanaɔnɛ.
Siɔnadeɔ lìaaliaa wɛ́tɛ̃a guu, aalɛ ń pɔ́ maaɔ bɛɛkɛ. Kɛ́ aalɛ gɛ̃ ń ibɛɛɔ ɔzĩ, aai gbɛ̃e e à ɔdàmáo. Kɛ́ Yelusalɛũ ibɛɛɔ aà wíwia è, aa aà yáalɔ̀.
Yelusalɛũ duuna zɔ̃ɔ, bee yã́ mɛ́ tò à gbãlɛ̀. Aà kpɛlanaɔ lɛ́ aà kpɛbɔ sa kɛ́ aa aà puizi è yã́i. Aàzĩawa àlɛ aaukɛ, àlɛ a mi pãpãu.
Aà gbãsĩ kú aà zwãawa, i yã́ pɔ́ a a le dao. Aà lɛ́lɛapi bɔ̀ gbɛ̃́ɔ saɛ, gbɛ̃e i waiyookɛɛ̀o. Ma taasi gwa Dii, asa ma ibɛɛɔ lɛ́ yɔ̃̀ɔ kɛaɛ.
Aà ibɛɛɔ ɔpɛ̀lɛ aà àizɛɛɔwa. Bui pɔ́ n ginɛ́ aa gɛ̃ n gbɛ̃́ɔ kɔ̃kãaauɔ, a è buipiɔ gɛ̃̀ n kpɛ́u.
Aà gbɛ̃́ɔ lɛ́ aaukɛ ḿpii, aalɛ pɔblea wɛɛlɛ. Aalɛ ń àizɛɛɔ lɛũkpakɛ ń pɔbleao wɛ̃ni badɔa yã́i. Wɛ́sɛ ǹ gwa Dii, wàlɛ ma kɛ pɔ́ɔpɔɔɛ.
Á gbɛ̃́ pɔ́ álɛ gɛ̃ laɔ, ma yã́ lɛ́ kɛɛ́ yãe ũo lé? À wɛ́sɛ à gwa tó yã'ɔ̃mae kà pɔ́ pɔ́ wa kpàmaziɛwa. Dii mɛ́ kpàmazi a pɔkũma pãsĩ bɔbɔaa gɔɔ.
Kua za musu à tɛ́ gbàɛa wawãwã ũ. À ba kpàmɛɛ ma táa'ozɛu, à ma sɔaa. À ma kɛ bɛzia ũ, à ma to ń aafiasaio gɔɔpii.
Dii ma tàaeɔ kàkɔ̃u, a tã̀ zuu ũ. A dàmɛɛ ma nɔɛ, ɔ̃ ma gbãa bùsa. À ma gbɛ̃́ɔ nà gbɛ̃́ pɔ́ aa fɔ̃ ń fuoɔnɛ ń ɔzĩ.
Dii sakà nɛgɔ̃na pɔ́ kú ma guuɔgu. À gbɛ̃́ɔ kã̀aamazi, aa ma ɛ̀waasoɔ kɛ̀ kɛ́lɛkɛlɛ. Ma Yudaɔ mɛɛwia lɛ́so, Dii ɔ̃zɔ̃̀a a vɛ̃ɛfɛ̃kĩiu.
Bee ɔ́ ɔ̃ málɛ dɔ, ma wɛ́'i lɛ́ kwɛ́. Nɔ̀sɛninina kumanɔ kãio, wàlɛ wɛɛlɛ ma nisĩna suo. Ma nɛ́ɔ gɔ̃̀ gii, asa ibɛɛ gbãamɔ̀mɛɛɛ.
Ma Siɔna, ma ɔkpà, ɔ̃ gbɛ̃e ku à ma nɔ̀sɛ nínimɛɛo. Bui pɔ́ liaa Yakɔbu buiɔziɔ ɔ̃ Dii dìlɛ aa gɔ̃ ń ibɛɛɔ ũ. Ma Yelusalɛũ ma gɔ̃ ibɛɛpiɔnɛ lán pɔ́ gbãlɛawa.
Dii yã́ naɛ, asa ma bɔ aà yã́ kpɛɛ. Bui píi à swã́kpa, í ma yã'ɔ̃ma ma. Wà tà ń ma wɛ̃́ndiaɔ ń ma ɛ̀waasoɔ zĩ̀zɔɔ ũ.
Ma lɛzù bui pɔ́ yemaziɔzi, ɔ̃ aa zĩbɔnkpɛkɛ̀mɛɛ. Ma sa'onaɔ ń ma gbɛ̃zɔ̃ɔɔ kɛ̀sai ma zɛaɔ guu, gɔɔ pɔ́ aalɛ blɛ wɛɛlɛ, aa ń wɛ̃ni ba dɔò.
Dii, ma taasikɛa gwa, ma nɔ̀sɛ lɛ́ tɛ́kũ. Ma túlu yà, asa ma pã n yã́a maamaaɛ. Zĩ ma gbɛ̃́ɔ blè gãaɛ, mɛ́ gaga ku ua.
Wà ma aaukɛa mà, kási má nɔ̀sɛninina vĩo. Ma ibɛɛɔ ma taasikɛa bao mà, aalɛ pɔnakɛ ń yã́ pɔ́ ń kɛ̀mɛɛo. To gɔɔ pɔ́ n a yã'ò ká, aai gɔ̃mawa.
Ǹ ń vãikɛa bɔnɛ́ gupuau, ní kɛnɛ́ lá ń kɛ̀mɛɛwa ma tàae yã́i. Ma aaukɛa zɔ̃ɔ, ma sɔ̃ yɛ̃̀ɛɛ vĩ lɔo.
Gwa lá Dii pɔkũma kù Siɔnaa lán suawa. À Isailiɔ bɛɛɛ pɔ́ zɔ̃̀ luawa pã̀lɛ zĩ́lɛ. I a gbadibɔpi yãda a pɔfɛ̃gɔɔo.
Dii Yakɔbu buiɔ kpɛ́ɔ dàaĩ ń wɛ̃nagwasai, à Yudaɔ mɛɛwia zɛgikĩiɔ kwɛ̀ a pɔfɛ̃ guu, à kɛ̀sɛ tɔ̃̀ a kíaɔ ń ń kpalaowa zĩ́lɛ.
Aà pɔkũma pãsĩ guu à Isailiɔ gbãa kɔ'ɛ̀. À a ɔbɔ̀lɛ ń yã́u an ibɛɛɔ wáa. À kũ̀ Yakɔbu buiɔwa tɛ́ ũ ń pɔ́ pɔ́ liaiɔ píi.
À sagòlɛ lán ibɛɛwa, à ɔkà sáu. À gbɛ̃́ pɔ́ kɛ̀ɛ maa yãaɔ dɛ̀dɛ píi lán wɛ̀lɛwa. À a pɔkũma pìpi Siɔnawa lán tɛ́wa.
Dii gɔ̃̀ lán ibɛɛwa, a kɛ̀ Isailiɔnɛ sàabu. À ń kibɛɔ dàaĩ, à ń wɛ̃́lɛ bĩ́ideɔ kwɛ̀. A tò búbua ń wɛ̃na wiio kã̀fĩ Yudaɔ mɛɛwiau.
À a kpɛ́ gbòo à gɔ̃̀ lán kaawa, à a gbɛ̃́ɔ kãaakĩipi wìwi. Dii tò dikpɛ ń kã́mabogɔɔo yã́ dɔ Siɔnadeɔgu lɔo. Aà zafɛ̃a zɔ̃ɔ guu i kía ń sa'onaɔ gwa pɔe ũo.
Dii gì a gbagbakĩizi, à pãkpà a kpɛ́i. À kibɛ kpɛ́ gbãaɔ nà ibɛɛɔnɛ ń ɔzĩ. Aa kúkuakɛ̀ Dii kpɛ́u lá wì kɛ dikpɛ zĩ́wa.
Dii zɛ̀ ń Siɔna bĩ́i gbooaoɛ. À ba yɔ̃̀wà, i gí ɔtɔ̃iwào. A tò a bĩ́iɔ lɛ́ pìa, aa gɔ̃̀ kɛ̀lɛkɛlɛ.
A bɔlɛ gbaɔ vĩ̀lɛ tɔɔlɛu, a gbã́aɔ ɛ̀'ɛ kpéekpee. A kía ń a nɛ́ɔ gɔ̃̀ buipãleɔ guu, wa ikoyã kũa lɔo. A ãnabiɔ lí yã́ pɔ́ bɔ̀ Dii kĩ́i e lɔo.
Siɔna gbɛ̃zɔ̃ɔɔ zɔ̃lɛa zĩ́lɛ, an lɛ́ kpaaũa. Aa bùsukà ń miu, aa zwã̀nkasaɔ kàkańla. Yelusalɛũ wɛ̃́ndiaɔ mi gɔ̃̀ pɛ́lɛa zĩ́lɛ.
Ma wɛ́ lɛ́ wo ń ɔɔlɔo, ma nɔ̀sɛ lɛ́ tɛ́kũ. Ma pɔ yà dúuduu ma gbɛ̃́ɔ dɛdɛa yã́i. Nɛ́fɛ̃nɛnaɔ ń nɛ́tɛ̃naɔ kálɛ ma gãaɛɔ yɛ̃̀ɛɛsai.
Gɔɔ pɔ́ aalɛ lɛ́lɛ gãaɛ lán gbɛ̃́ pɔ́ kɛ̀'ĩaɔwa, aalɛ ń daɔ la aa mɛ̀: Wá pɔblea ń imiao e má ni? An wɛ̃ni lɛ́ gɛ̃zɛa ń daɔ kùɛ.
Yelusalɛũ, má onɛ kpelewa ni? Bɔ́ má n lɛɛũòi? Mɛɛwia lɛ́so Siɔna, bɔ́ má mɛ n muaaò mà ń nɔ̀sɛ níninɛi? N bɔ̀ ɛ zã̀ lán ísia ɛwa, démɛ a fɔ̃ n gbã́gbãi?
N ãnabiɔ yãpã gii ènɛ. Aai n yãvãi bɔnɛ gupuau aa n kɛ̃ zɔblewao. Yãpã gii pɔ́ aa ènɛ n sãsã.
Gbɛ̃́ pɔ́ lɛ́ gɛ̃ɔ píi aaìɔ ɔtaalɛ, aaìɔ lɛsuikɛma Yelusalɛũ, aaìɔ mikɛnɛ déũdeũ. Aaì mɛ, wɛ̃́lɛ pɔ́ a kɛfɛna kɛ̀ zài, dṹnia píi pɔnakɛbɔpin wee?
N ibɛɛɔ lɛ́ lɛdɔma píi, aalɛ lɛsuikɛma. Aalɛ swaa biima, aalɛ mɛ wá dàaĩ, wá wɛ́ dɔ gɔɔpizi yãaɛ, wa wɛsìɛ sa.
Dii kɛ̀ lá à zɛ̀owa, à yã́ pɔ́ a dìlɛ za zi pàpa. À n kwɛ n wɛ̃nagwasai. A tò ibɛɛɔ pɔnakɛ̀ n musu, à n wɛ̀lɛɔ gbà gbãa.
Siɔna, to n bĩ́i wiilɛ Diizi ń nɔ̀sɛo, to n wɛ́'i àɔ bàalɛ lán swa'iwa fãanɛ ń gwãasĩnao. Ńsu kã́maboo, ńsu to n wɛ́ ĩ́ampao.
Fɛlɛ wii kau gwã́ gudɔ̃anaɔ kɔ̃ lɛũkpakɛgɔɔ. Ǹ n sɔ̃ wɛ̃ Diiɛ, ní ɔdɔaàzi n nɛ́ pɔ́ lɛ́ ga ń nɔanao zɛauɔ wɛ̃ni yã́i.
Dii, gwa ǹ gwa! Dé n yã́ bee taa kɛ̀ɛ̀ yãai? Nɔɛɔ ń nɛ́ pɔ́ aa ń í aa ń kuɛɔ soa maan wea? Sa'onaɔ ń ãnabiɔ dɛdɛa n kpɛ́u maan wea?
Nɛ́fɛ̃nɛn gbɛ̃zɔ̃ɔ gɛɔ gɔ̃̀ kálɛa zɛau luutɛ̃u. Wà ma ɛ̀waasoɔ ń ma wɛ̃́ndiaɔ dɛ̀dɛ ń fɛ̃ndao. N ń dɛdɛ n pɔfɛ̃gɔɔ, n ń kaalɛ ń wɛ̃nagwasai.
Lá ni gbɛ̃́ɔ kãaa dikpɛgɔɔ, màa ń tò yãpãsĩ lìamazi. N pɔkũmagɔɔ gbɛ̃e i pilimao, gbɛ̃e i e bɔ̀o. Ma ibɛɛɔ gbɛ̃́ pɔ́ ma ń gwá ma ń kuɛɔ mìdɛ.
Má dɛ gbɛ̃́ pɔ́ Dii pɔkũma gotɔ̃̀wà à taasi è ũɛ.
À ma ya à ma kpa gusiauɛ, i kɛ gupuau no.
Mámɛ ìɔ ɔtɔ̃a gɔɔpii, a láaa vĩo.
A tò ma mɛ ibàba, à ma wáɔ wìwi.
À kona ń mɛkɛmuunao lìamazi lán bĩ́iwa.
A tò ma ye gusiau lán gbɛ̃́ pɔ́ gà à gɛ̃̀gɛ̃ɔwa.
À gĩ lìamazi, má fɔ̃ bɔo, à mɔ̀ gala gbiaɔ kpàmɛɛ.
Ma wiilɛ̀, ma suabalɛ zùaàzi, kási i swã́sɛmazio.
À gĩbò ń gbɛ̀ gbɛ̃̀nɛɔ, a pã̀ ma zɛ́a a dɛ̀.
À gɔ̃̀mɛɛ lán gbɛaana pɔ́ naalɛa ge nɔ̀ɔmusu pɔ́ ye láuwa.
À zɛ́ sìa, à ma taitai, à ma ɔ̃̀ɔkpà.
À a ka kpà sáa, ɔ̃ à ma dilɛ pɔ́ pɔ́ á pá ũ.
À a gbàla kaɔ tɔ̃̀ ma baluwa.
Ma gɔ̃ ma gbɛ̃́ɔnɛ pɔ́ yáalɔa ũ, aa lɛdàmanɔ ḿpii.
À blɛ kĩ̀sã ò'omɛɛ, à ma kaka ń gɔ̃io.
À gbɛ̀kɔsɔ kpàa, ma swaa ɛ̀'ɛ, à ɔ̃zɔ̃̀a tufua.
À ma kɛ̃ aafiawa, má dɔ̃ bɔ́ wì mɛ nama lɔo.
Ɔ̃ ma mɛ̀, ma gɔ̃ yɛ̃̀ɛɛsai, ma wɛ́ dɔ Diizi lɔo.
Ma liaaliaaa wɛ́tɛ̃a guu dɔmagu, a dɛmɛɛ gɔ̃i ń konao ũ.
Yã́pi ìɔ dɔamagu maamaaɛ, ɔ̃ ma kúsu kwɛ̀.
Yã́ pɔ́ ìɔ dɔmagu ì to ma nɔ̀sɛ àɔ daa doũn kɛ:
Dii gbɛ̃kɛ mɛ́ tò wi midɛo, aà wɛ̃nadɔ̃anɛ lí láao.
Aà yeańzi ìɔ dafu lá gu lɛ́ dɔɛ, a náai vĩ zɔ̃ɔ.
Ma mɛ̀, Dii mɛ́ ma baa ũ, a yã́i má sɔ̃́aaàzi.
Dii maa gbɛ̃́ pɔ́ an wɛ́ dɔaàziɔnɛ, gbɛ̃́ pɔ́ aalɛ aà kĩ́i wɛɛlɛɔ.
Wɛdɔa Diizi zɔasai à ń suaba mɛ́ maa.
A maa gbɛ̃́ taasi fɔ̃ a ɛ̀waasogɔɔɛ.
Aà zɔ̃lɛ ado kílikili, asa Dii mɛ́ aà dàu.
Aà a mipɛlɛ bùsuu, iɔ wɛdɔaàzi.
Aà a gɛɛ dɔ gbɛ̃́ pɔ́ ye a sãnkɛɛ, i to wí a kṹ.
Asa Dii lí gí gbɛ̃́i à aà tò we gɔɔpiio.
Baa tó à aà dà taasiu, ì aà wɛ̃nagwaɛ a gbɛ̃kɛ zɔ̃ɔ lɛ́u.
Dii lí gbɛ̃́ swã́gaga ń pɔnaoo, ìli aà da taasiu pão.
Tó wàlɛ ɔ̃zɔ̃ zĩ̀zɔɔwa dṹnia guu guei,
tó wàlɛ ń yã́ málɛnɛ́ Lua Musude kpɛ́ kpɛɛlɛ,
tó wàlɛ yã́kpalɛkɛ gbɛ̃́ɔnɛ kolea, Diipi lɛ́ eo lé?
Démɛ a fɔ̃ mɛ á kɛ, i kɛ, tó Dii i a zɛbɔɛ̀o ni?
Vãi ń maao ì gbɛ̃́ le Lua Musude lɛ́ saia?
Gbɛ̃nazĩn bɛ̃́ɛ nɛ́ zɛ́ vĩ à zɔaka a duuna ĩadama yã́ musuo.
Wà wɛ́tɛ wá kuai wà gwa maamaa, wí ɛa su Diiwa.
Wà ɔdɔ Luazi musu ń nɔ̀sɛmɛndoo, wí mɛ:
Wa duunakɛ̀, wa swã́gbãakɛ̀, ɔ̃ ni sùuukɛwanɔo.
N pɔkũma kàkanla, n pɛwá, n wá dɛdɛ wá wɛ̃nagwasai.
N sɔlɔ luabɛpuanau, kɛ́ ńsu wá wabikɛa mao yã́i.
N wá dílɛ ukɔlɔ ge bìsa ũ buipãleɔ guu.
Wá ibɛɛɔ swaa bìiwá ḿpii.
Vĩa ń zua baiuo mɛ́ gɔ̃̀wɛ̃ɛ ń músio ń kaalɛao.
Ma wɛ́'i lɛ́ bàalɛ lán swa'iwa ma gbɛ̃́ɔ tɔ̀lɔzɔ̃a yã́i.
Ma wɛ́'i aɔ kwɛ zɛsaiɛ, aɔ kã́maboa vĩo,
e Dii gɛ wɛzu zĩ́lɛ à e.
Yã́ pɔ́ ma wɛ̃́lɛ nɔɛɔ lè, kɛ́ ma wɛsìɛ, ma nɔ̀sɛ ɔ̃̀ɔkpà.
Gbɛ̃́ pɔ́ aa íbɛlɛsɛ̀manɔ pãɔ lɛ́ ma wɛ lán bãwaɛ.
Aa ye ma wɛ̃ni bɔlia ɛu, aa ma papa ń gbɛo.
Í dàmala, ɔ̃ ma mɛ̀ ma gaɛ sa.
Kua za ɛ̀ títiu we ma lɛzùnzi, Dii.
Kɛ́ ma suaba wiilɛ̀, ń mà, ni swã́kpa ma yã́ao.
Kɛ́ ma lɛzùnzi, n sɔ̃mazi, n mɛ̀ másu vĩakɛo.
Dii, n zɛmanɔ yã́kpalɛu, n ma wɛ̃ni sì.
Ń è lá wà ma yã́ màlɛmɛɛ, ɔ̃ n yãnakpàa, Dii.
Ń è lá aa ye tɔsia ń vãi pɔ́ aa a lɛkpàaĩmazio píi.
Dii, ń mà lá aa ma sɔ̃sɔ̃ ń vãi pɔ́ aa a lɛkpàaĩmazio píi.
Ma ibɛɛpiɔ ìɔ lɛ́pɛ kɔ̃ swã́u, aaìɔ lɛkpaaĩmazi gɔɔpiiɛ.
Ǹ ń zɔ̃lɛa gwa ń ń fɛlɛao, ma tɔ́ mɛ́ gɔ̃̀ ń lɛ ũ.
Dii, fĩabonɛ́ a zɛ́wa, kɛnɛ́ an yãkɛa lɛ́u.
To an swã́ gbãakũ, ní láaizĩmá.
Pɛ́má ń pɔfɛ̃o, ní ń tɔ̀lɔzɔ̃ dṹniau.
Vua siakũ̀ɛ fá! Vua tɛ̃ɛtɛ̃ɛ lì! Lua kpɛ́ gbɛ̀ bɛɛɛdeɔ fã̀aa zɛ́kpaaɔu píi.
Siɔnade pɔ́ wàlɛ ń bɛɛɛ lɛɛũ ń vuao yãaɔ, wà ń dílɛ lán gĩ̀ ooɔwa, oobona ɔzĩɛ.
Baa gbɛ̃gbonaɔ ì yɔ̃́ kpá ń nɛ́ɔwa aa miɛ. Ma gbɛ̃́ɔ sɔ̃ aa pãsĩkũ̀, aa gɔ̃̀ lán taataawa gbáau.
Nɛ́ yɔ̃minaɔ lɛ́na nàalɛ ń lɛ́ musu imi yã́i. Nɛ́ɔ lɛ́ pɛ̃ɛ gbɛa, kási gbɛ̃e lɛ́ línɛ́o.
Nɛ́ pɔ́ aaì blɛ maa ble yãaɔ gɔ̃̀ gɛmbɛ̃ɛnaɔ ũ zɛaɔ guu. Nɛ́ pɔ́ wà ń gwá ń pɔkasa ɔdeɔ lɛ́ pɔblea wɛɛlɛ bisau tufua.
Ma gbɛ̃́ɔ vãikɛa dɛ Sɔdɔũdeɔ duunala. Lua Sɔdɔũpi suumpà kã́ndoɛ, gbɛ̃e i ɔdawào.
An kíaɔ zɛ̃a dɛ bùntafaa yãa, an pípia dɛ vĩ'ipua. An mɛɔ tɛ̃a lán lubiiwa, an zɛa maa lán safiiwa.
Tiasa an sia dɛ nísi bòo góa, tó aa bɛ gãaɛ, wìli ń dɔ̃o. Aa gɔ̃̀ wákambaauɔ ũ, aa gɔ̃̀ lán lí giiwa.
Gbɛ̃́ pɔ́ gàga zĩuɔ mi na dɛ gbɛ̃́ pɔ́ lɛ́ gaga ń nɔanaoɔla. Bua pɔ́ɔ kuo, aalɛ ibaba, aa gɔ̃̀ wooo.
Baa nɔɛ wɛ̃nadɔ̃nɛdeɔ ń nɛ́ɔ fùukɛ̀ ńzĩa. An nɛ́piɔ gɔ̃̀ ń pɔblea ũ ma gbɛ̃́ɔ tɔ̀lɔzɔ̃a guu.
Dii pɔfɛ̃ pàlamá, à a pɔkũma pãsĩ bɔ̀bɔmá. À tɛsɔ̃̀ Siɔnawa, à kũ̀ a ɛ̃wa.
Dṹnia kíaɔ ń gbɛ̃́ pɔ́ kú a guuɔ píi, aalɛ e yãa Yelusalɛũ ibɛɛɔ fɔ̃ gɛ̃ a bɔlɛuo.
Aà ãnabiɔ duuna ń aà gbàgbanaɔ vãikɛa yã́iɛ. Aa gbɛ̃maaɔ dɛ̀dɛ ń wɛ̃́lɛ guuɛ.
Ɔ̃ aaìɔ ɔmalɛmalɛ zɛaɔ guu lán vĩ̀aɔwa sa. Aa gbãlɛ̀ gbɛ̃dɛapi yã́i, gbɛ̃e lí we ɔkã̀ ń pɔkasaɔwao.
Wìɔ wiidɔmá, à gɛ́i gbãsĩdeɔ! À gɛ́i, à gɛ́i, ásu ɔkãwáo! Aaìɔ bàalɛ wàɔ liaaliaa, buipãleɔ i onɛ́: Á e àɔ ku lao.
Dii mɛ́ ń fãaa ń oa fɛ̃́nkpaao, a ye à ń eo. Wìli ń gbàgbanaɔ gwa pɔe ũo, wìli gbɛ̃zɔ̃ɔɔ wɛgwao.
Wá wɛ́ dɔ gbɛ̃́ɔzi aa dɔwálɛ e wá wɛ́ wò pã. Kua gudɔ̃akĩi wa buie dã̀, a fɔ̃ wá suaba sɔ̃o.
Lá wálɛ táa'o píi, wàlɛ wá wɛɛ, wili e wa bɛbɛ gãaɛ lɔo. Wá wɛ̃ni gɔ̃̀ lɛɛ, wá gɔɔ ye pai, asa wá kua lɛ́ kàɛ.
Wá gbɛ̀sɛlɛnaɔ wãa dɛ kúu bɔa musua. Aa pɛ̀lɛwázi gbɛ̀sĩsĩɔ musu, aa wá dãdã gbáau.
Kía pɔ́ Dii kpà wá ĩ́an wɛ̃nide ũ, aa aà kũ̀ ń baio. Wálɛ e yãa ɔ̃mɛ aɔ kpaawázi buipãleɔ guu.
Á Ɛdɔũ pɔ́ á kú Uzu bùsuuɔ, à vĩ àɔ kɛ̃aa ń pɔnao gĩa! Lua a a pɔkũma í dɔɛ́ à mi à kã sɔ̃ɛ, í á pɔkasaɔ wolowá.
Siɔnadeɔ, á ĩadama lɛ́ a ká, wa táánɔ zĩ̀zɔɔ ũ lɔo. Ɛdɔũɔ, Dii a bɔbɔánɔ ń á duunao, i á vãikɛa wíɛ́ á musu.
Dii, to yã́ pɔ́ wá lé dɔngu! Gwa ǹ gwa lá wà widàwá.
Buipãleɔ mɛ́ gɔ̃̀ wá bùsu vĩ, zĩ̀loɔ mɛ́ kú wá kpɛ́ɔ guu.
Wa gɔ̃ nɛtonɛɔ ũ desai, wá daɔ gɔ̃̀ gyaaɔ ũ.
Í pɔ́ wá vĩ, wi luɛ wà gbasa mi, baa wázĩa yàa wi ɔ̃abɔ wà luɛ sa.
Wá ibɛɛɔ looawála, wa kpasa, wi ĩ́ampakĩi eo.
Wa ɔdɔ̀ Egipiɔ ń Asiliɔzi kɛ́ wà blɛ e à mɔ́wá yã́i.
Wá maeɔ duunakɛ̀, aa ku lɔo, ɔ̃ an tàaeɔ lɛ́ wí wá musu.
Zɔɔ mɛ́ lɛ́ kiblewá, gbɛ̃e ku à wá bɔ ń ɔzĩo.
Wi blɛ wɛɛlɛ kai guuɛ gbãamɔnɛde pɔ́ kú sɛ̃uɔ yã́i.
Wá báa wã̀ lán oo pɔ́ ditɛawa, nɔana mɔ̀ ń mɛ̀wãa pãsĩo.
Wà gbãamɔ̀ wɛ̃́ndiaɔnɛ Siɔna ń wá Yudaɔ wɛ̃́lɛɔ guuo.
Wà kíaɔ yèye ń ɔɔwa wà ń loo, wi bɛɛɛ dɔ̃ maezɔ̃ɔɔnɛo.
Wì wísilɔgbɛ di ɛ̀waasoɔnɛ, nɛgɔ̃ɛnaɔ lɛ́ fu yàabaaawa.
Gbɛ̃zɔ̃ɔɔ lí kãaa gãaɛ lɔo, ɛ̀waasoɔ kã́mabò ń lɛsiao.
Wá pɔna làa, wá ɔ̃wãa gɔ̃̀ búbuapɛa ũ.
Wá fùa gò wá miwa à lɛ̀lɛ, waiyoo wápiɔ, wa duunakɛ̀.
Bee yã́ mɛ́ tò wá pɔ yà, yã́ beeɔ yã́i wá wɛ́ sìsi.
Siɔna gbɛ̀sĩsĩ gɔ̃̀ bɛzia ũɛ, we gbɛ̃gbonaɔ ì kìlimpau.
Mpi Dii, niɔ kible gɔɔpiiɛ, n zɔ̃lɛa báawa láaa vĩo.
Bɔ́yãi wá yã́ ìɔ sãangui? Ńyɔ̃ wá vũaa e wá wɛ̃ni lɛ́u yã̀?
Dii, to wà suma, wí su. To wà ɛa su wá pá ziu.
Ge n giwázi fĩ́afĩa yã̀? N pɔ fɛ̃̀wázi dúuduu yã̀?
Ma wɛ̃̀ baakwide guu, a mɔ síiɔ̃de gɔɔ sɔode zĩ́, má kú ń zĩ̀zɔɔ swa pɔ́ wì mɛ Kebaa saɛ, ɔ̃ luabɛ wɛ̃̀aa, ɔ̃ ma Lua è wɛ́pungu'ea guu.
Kí Yɛkɔnia gɔ̃a zĩ̀zɔ ũ wɛ̃̀ sɔode guu
ɔ̃ Dii yã'ò mapi sa'ona Ezekiɛli, Buzi nɛ́ɛ Babiloni bùsuu we. We Dii gbãa mɔ̀ua.
Kɛ́ ma wɛzù, ɔ̃ má è zàa'ĩana lɛ́ fɛlɛ gugbãntoo oi. Lou sa sìsi, àlɛ pílɛ, àlɛ tɛkɛ púuu. Tɛ́ pɔ́ kú a guoguo dɛ lán mɔ̀ tɛ̃a bóiboiwa.
Pɔ́ kú tɛ́pi guu, a dɛ lán pɔ́ bɛ̃́ɛ mɛ̀n síiɔ̃ɔwa, an taa bɔ̀ gbɛ̃nazĩnawa,
ãma an baade oa síiɔ̃siiɔ̃ mɛ́ aa gã̀sĩa vĩ síiɔ̃siiɔ̃.
An gbáɔ súsu, an gbálaɔ dɛ lán zù swɛwa, àlɛ tɛkɛ lán mɔgotɛ̃ yɔɔawa.
Aa gbɛ̃nazĩna ɔɔ vĩ ń gã̀sĩaɔ zíɛ. An oa síiɔ̃ ń ń gã̀sĩa síiɔ̃o dɔdɔ aɛ ń kpɛo, gbã̀tɛ̃ɛ ń gbã̀tɛ̃ɛo,
an gã̀sĩapiɔ lɛ́ kã́kɔ̃wa. Gu pɔ́ aalɛ gɛ́u, aali lɛ́ liaao, aaì gɛ́ ń aɛ màa gɔ̃̀ɔɛ.
Lá an oapiɔ dɛn kɛ: An baade gbɛ̃nazĩna oa vĩ, mɛ́ aa nɔ̀ɔmusu oa vĩ ɔplaa oi, zu oa ɔzɛɛ oi, mɛ́ aa kúu oa vĩ lɔ ń kpɛ oi.
Màa an oaɔ dɛ. An baade gã̀sĩa pooa musu plapla, aalɛ kã́kɔ̃wa, a pla pɔ́ gɔ̃̀ɔ naańzi.
An baade ì gɛ́ a aɛdɔawaɛ súsu. Gu pɔ́ an nisĩna tàu, we aaì gɛ́u, mɛ́ gu pɔ́ aalɛ gɛ́u píi, aali lɛ́ liaao.
Pɔ́ bɛ̃́ɛpiɔ kɛkɛá dɛ lán tɛyɔ̃ ge sɛ̃tɛwaɛ. Tɛ́pi gupua zɔ̃ɔ, ìɔ táa'o pɔ́ bɛ̃́ɛ mɛ̀n síiɔ̃piɔ zãnguo. Lou lɛ́ pílɛpilɛ tɛ́pi guu.
Pɔ́ bɛ̃́ɛpiɔ wãa lán loupilɛawa, aaìɔ gɛ́, aaìɔ su.
Kɛ́ málɛ pɔ́ bɛ̃́ɛ oa síiɔ̃depiɔ e màa, ma wuluu è an baade saɛ tɔɔlɛ.
Wuluupiɔ ń ń pɔ́ɔ lɛ́ tɛkɛ lán gbɛ̀ bɛɛɛdewa, mɛ́ an síiɔ̃ píi aa doũɛ. Wuluupiɔ kɛa taan kɛ: Ampii aa wuluu vĩ mɛ̀n plapla pãpãakɔ̃a.
Tó aalɛ táa'o, aaì gɛ́ aɛ ń kpɛo, gbã̀tɛ̃ɛ ń gbã̀tɛ̃ɛo liaasaiɛ.
An wuluupiɔ lɛsĩ, ì to vĩa ń kṹ, mɛ́ wɛ́ fĩfĩwà à lìai.
Tó pɔ́ bɛ̃́ɛpiɔ lɛ́ táa'o, wuluupiɔ ìɔ bɛ ń saɛɛ. Tó pɔ́ bɛ̃́ɛpiɔ fɛ̀lɛ tɔɔlɛ aalɛ gɛ́ musu, wuluupiɔ ì fɛlɛ musu sɔ̃ɛ.
Gu pɔ́ an nisĩna tàu, we aaì gɛ́u, an wuluuɔ i fɛlɛ gɛ́ńnɔ sãnuɛ, asa pɔ́ bɛ̃́ɛpiɔ nisĩna kú ń wuluuɔ guuɛ.
Tó pɔ́ bɛ̃́ɛpiɔ lɛ́ táa'o, an wuluuɔ ìɔ táa'oɛ. Tó aa zɛaɛ, aaìɔ zɛa sɔ̃ɛ. Tó aa fɛ̀lɛ tɔɔlɛwa, wuluupiɔ ì fɛlɛńnɔ sãnuɛ, asa pɔ́ bɛ̃́ɛpiɔ nisĩna kú ń wuluuɔ guuɛ.
Bàluma kpálɛa pɔ́ bɛ̃́ɛpiɔ mia e musu, àlɛ tɛkɛ wásawasa lán díiwa.
Bàlumapi zíɛ an gã̀sĩaɔ pooa, aalɛ kã́kɔ̃wa, an baade gã̀sĩa mɛ̀n plaplaɔ naańzi.
Kɛ́ aalɛ táa'o, ma ń gã̀sĩapiɔ kĩ́a mà lán izɔ̃ɔsuka kɔ̃fĩwa, lán Gbãapiide lɔɔwa, lán zĩgɔ̃ɔ zɔawa. Kɛ́ aa zɛ̀, ɔ̃ aa ń gã̀sĩaɔ nàaa.
Kɛ́ aa zɛa an gã̀sĩaɔ naaaa màa, ma lɔɔ mà ń mia za bàluma musu.
Pɔe kú ń mia bàlumapi musu we lán kiblekila pɔ́ wa kɛ̀ ń safiiowa, mɛ́ ma gbɛ̃e è zɔ̃lɛa kìlapiu musu we lán gbɛ̃nazĩnawa.
Má è, zɔ̃a aàpi lɛ́u e musu a dɛ lán mɔ̀ tɛ̃a bóiboi pɔ́ lɛ́ pipi lán tɛ́wawa, mɛ́ zĩ́lɛ oi dɛ lán tɛ́wa. Gupua gbãa liaaaàzi.
Gupuapi bɔ̀ lán nàali pɔ́ bɔ̀ gɔɔ pɔ́ lou lɛ́ mawa. Dii gawi kɛkɛá pɔ́ má èn we. Kɛ́ má è, ma wulɛ ma gbɛɛu gɔ̃̀ɔ, ɔ̃ ma lɔɔ mà, àlɛ yã'omɛɛ.
À mɛ̀: Gbɛ̃nazĩn nɛ́, fɛlɛ zɛ mà yã'onnɔ.
Kɛ́ àlɛ yã'omɛɛ, aà Nisĩna dìmɛɛ à ma sɛ ma zɛ, ɔ̃ má mà àlɛ yã'omɛɛ
à mɛ̀: Gbɛ̃nazĩn nɛ́, málɛ n zĩ Isailiɔwaɛ, bui swã́gbãade pɔ́ bɔ̀ ma kpɛpiɔ. Ampiɔ ń ń deziɔ aa zã̀mɛɛ yã́waɛ e ń a gbão.
Gbɛ̃́ pɔ́ málɛ n zĩmápiɔ swã́ gbãa, mɛ́ aali ma yãmao. Onɛ́ Dii Lua mɛ́ lɛ́ yã́ɛ bee onɛ́.
Aa swã́sɛi ge aa gí sɛ́ii an swã́gbãa yã́in nò, aaɔ dɔ̃ kɛ́ ãnabi kú ń guu.
Mpi sɔ̃ gbɛ̃nazĩn nɛ́, ńsu vĩakɛnɛ́ ge an yã'oaɛo. Baa ń kua lɛaa ń lɛsikaopiɔ guu, mɛ́ ń zɔ̃lɛa sóipiɔ kĩ́i, ńsu vĩakɛ ń yã'oaɛo. Ńsu to sɔ̃ kɛ̃ngu an yã́io, asa swã́gbãadeɔnɛ.
Tó aa swãsɛ̀ ma yã́i ge tó aa swã́sɛio, ńsu gí oinɛ́o, asa swã́gbãadeɔnɛ.
Mpi sɔ̃ gbɛ̃nazĩn nɛ́, swã́sɛ yã́ pɔ́ málɛ onɛi. Ńsu swã́gbãakɛ lán swã́gbãadepiɔwao. Lɛ'ɛlɛ, ní pɔ́ pɔ́ má daunɛ só.
Kɛ́ ma wɛsɛ̀, ɔ̃ ma ɔ è, a taala kooa kũa, àlɛ dɔmɛɛ,
a pòo ma aɛ. Wà wɛ̃nalɛ ń búbuao ń waiyooo kɛ̃̀wà kpɛ pla píi.
A òmɛɛ: Gbɛ̃nazĩn nɛ́, pɔ́ pɔ́ dɔanɛ só. Taalaɛ bee só, ní gɛ ǹ a yã'o Isailiɔnɛ.
Kɛ́ ma lɛ'ɛ̀lɛ, à taalapi dàumɛɛ mà só.
Ɔ̃ a òmɛɛ: Gbɛ̃nazĩn nɛ́, taala pɔ́ má dànɛ ń lɛ́upi só, i n nɔ̀sɛ kã́. Ɔ̃ má sò. À kɛ̀ ma lɛ́u na lán zɔ́wa.
Ɔ̃ a òmɛɛ: Gbɛ̃nazĩn nɛ́, fɛlɛ gɛ ǹ ma yã́pi o Isailiɔnɛ.
Málɛ n zĩ bui pɔ́ an buiyã maa ĩa mɛ́ an yã'oa zĩ'ũɔ kĩ́io, Isailiɔ málɛ n zĩmá.
I kɛ bui dasi pɔ́ an buiyã maa ĩa mɛ́ an yã'oa zĩ'ũ mɛ́ ńyɔ̃ ń yãmaoɔ kĩ́i no. Tó ampiɔ málɛ n zĩmá, aa swã́sɛ n yã́iɛ.
Isailiɔ we swã́sɛ n yã́io, asa aali swã́sɛ ma yã́io. Ampii an swã́ fèe, an kùa gbãaɛ.
Má tó n kua àɔ gbãa lá ń pɔ́waɛ. Má tó ǹ zɛ gí lá aa zɛ̀ lɛ́ gíwa.
Má tó n kua gbãa àɔ dɛ gbɛa. Ńsu vĩakɛnɛ́o. Ńsu to sɔ̃ kɛ̃ngu an yã́io, asa swã́gbãadeɔnɛ.
Ɔ̃ a òmɛɛ: Gbɛ̃nazĩn nɛ́, swã́sɛ yã́ pɔ́ málɛ onɛi píi, ǹyɔ̃ kũa n sɔ̃u.
Fɛlɛ gɛ yã'o n gbɛ̃ zĩ̀zɔɔnɛ, ní mɛ Dii Lua mɛ́ yã́ɛ bee ò, tó aa swã́sɛi, ge aa swã́sɛio.
Aà Nisĩna ma sɛ musu, ɔ̃ ma kɔ̃fĩ gbãa mà ma kpɛ wà mɛ̀: Wà Dii gawide sáaukpa aà kúkĩi.
Pɔ́ bɛ̃́ɛpiɔ gã̀sĩaɔ lɛakɔ̃wa kɔ̃fĩ mɛ́ dɔ ń wuluu pɔ́ bɛ ń saɛɔ kɔ̃fĩ gbãao.
Nisĩnapi ma sɛ gɛ̃̀manɔ zɛ́a, ma nɔ̀sɛ ɔ̃̀ɔkpaa mɛ́ ma pɔ paa, ãma Dii gbãa mɛ́ mɔ̀a.
Ma ka zĩ̀zɔ pɔ́ kú Tɛlabibiɔ kĩ́i Kebaa saɛ, ɔ̃ ma zɔ̃lɛ gu pɔ́ aa kuu we e gɔɔ sopla. Yã́ dìa.
Gɔɔ soplapi gbɛa Dii yã'òmɛɛ à mɛ̀:
Gbɛ̃nazĩn nɛ́, ma n kɛ gudɔ̃ana ũ Isailiɔnɛɛ. Swã́sɛ yã́ pɔ́ lɛ́ bɔ ma lɛ́uzi, ní ń gbaomɛɛ laai.
Tó má ò vãikɛnaɛ a gaɛ, mɛ́ ni aà gba laaio, ge ni lɛdawà aà mikɛ̃ vãiwa kɛ́ à e àɔ kuo, vãikɛnapi a ga a duuna yã́iɛ. Aà gaa yã́ sɔ̃ a wi n musuɛ.
Tó n aà gbà laai sɔ̃, mɛ́ i mikɛ̃ a vãikɛapiwao, a ga a duuna yã́i, mpi sɔ̃ n lɛ́ aɔ ku yã́pi guu lɔo.
Tó maakɛna a maakɛa tò mɛ́ àlɛ vãikɛ, má tó aà kpaguaɛ, i ga. A ga, kɛ́ ni aà gba laaio yã́iɛ. Má maa pɔ́ a kɛ̀ yãda lɔo. Aà gaa yã́ sɔ̃ a wi n musuɛ.
Tó n lɛdàwà n mɛ̀ asu duunakɛo sɔ̃, mɛ́ i duunakɛo, aɔ kuɛ, kɛ́ à n lɛdama mà yã́i. Mpi sɔ̃ n lɛ́ aɔ ku yã́pi guu lɔo.
Dii gbãa mɔ̀a we, ɔ̃ a òmɛɛ: Fɛlɛ gɛ́ gusalalau, we má yã'ounɛ.
Ɔ̃ ma fɛlɛ gɛ gupiu, ma Dii gawi è zɛ we lá má è Kebaa saɛwa, ɔ̃ ma wulɛ ma gbɛɛu gɔ̃̀ɔ.
Ɔ̃ aà Nisĩna dɛ̀dɛa à ma sɛ ma zɛ, ɔ̃ a òmɛɛ à mɛ̀: Gɛ ǹ gɛ̃ kpɛ́u. Zɛtanlɛ.
N gbɛ̃nazĩn nɛ́, wa mɔma ń bao, wi kãnɛ, kɛ́ ńsu bɔ ń kĩ́i bàasio yã́i.
Má tó n lɛ́na naalɛ n lɛ́ musu, kɛ́ ńsu yã'onɛ́, ní ń gba laaio yã́i, asa swã́gbãadeɔn ń ũ.
Ãma tó ma yã'ònɛ, má n lɛ́na golɛ, ní gbasa onɛ́ ma Dii Lua mámɛ ma yã́ɛ bee ò. Gbɛ̃́ pɔ́ a swã́sɛi, aà sɛ́i, gbɛ̃́ pɔ́ a gii, aà gii, asa swã́gbãadeɔn ń ũ.
Gbɛ̃nazĩn nɛ́, biliki dilɛ n aɛ, ní Yelusalɛũ wɛ̃́lɛ taa kɛwà,
ní koezɔ̃i. Bòo kpákpai, ní gbà lɛsĩɔ da ǹ liai, ní bùsu kálɛkalɛ a bĩ́iɔ saɛ, ní bĩ́igboobɔɔ kálɛ ǹ liai.
Mɔ̀ pɛ̀pɛɛ sɛ ǹ pɛ́lɛ mɔ̀ bĩ́i ũ mpi ń wɛ̃́lɛpio zãnguo, ní aɛdɔwà. Wà koezɔ̃̀ wɛ̃́lɛpiziɛ, ḿmɛ ń koezɔ̃napi ũ sɔ̃. Bee iɔ dɛ seela ũ Isailiɔnɛ.
Wúlɛ n gbã̀tɛ̃ɛ ɔzɛɛwa, níɔ Isailiɔ duuna sɛa e n wúlɛa n gbã̀tɛ̃ɛpiwa gɔɔ lɛ́u.
Ma gɔɔ ɔ̀aa pla kwisai (390) dìlɛnɛ ǹyɔ̃ Isailiɔ duuna sɛaɛ e an duunakɛa wɛ̃̀ dasilɛu.
Tó n bee kɛ̀ ń làa, ɛa wúlɛ n gbã̀tɛ̃ɛ ɔplaawa, níɔ Yudaɔ duuna sɛa e gɔɔ bla. Ma ń duunakɛa wɛ̃ dìlɛnɛ, wɛ̃̀ dodo gɔɔ dodo.
Aɛdɔ Yelusalɛũ pɔ́ n koezɔ̃̀ipiwa, ní n ula gã̀sĩ sɔ̃sɔ̃, ní ãnabikɛkɛ a yã́ musu.
Má ba kãnɛ, kɛ́ ńsu lilɛkĩi eo yã́i, níɔ wúlɛa n gbã̀tɛ̃ɛ kpɛ dopiwa e koezɔ̃gɔɔpi gɛ paò.
Mase ń naao ń bláao ń nasio ń éseo ń weao sɛ ka ta doũ guu, ní a blɛkɛ ǹyɔ̃ ble gɔɔ ɔ̀aa do kwisai pɔ́ ńyɔ̃ wúlɛa n gbã̀tɛ̃ɛwapiu.
Níli blɛ pɔ́ ńyɔ̃ɔ ble lá gu lɛ́ dɔ yɔ̃ kiloowa galaũ ɔ̀aa dodo, níɔ ble yóbiyobi.
Níli í pɔ́ ńyɔ̃ɔ mi lá gu lɛ́ dɔ dã litili kɔ̃kpaalɛ lɛ́u, níɔ ga vólovolo.
Gbɛ̃nazĩn gbɔ̃ tɛ́ ɔ̃ ńyɔ̃ kàa kɛwà an wáa, ní só.
Dii ɛ̀a mɛ̀: Beewa Isailiɔ blɛ gbãlɛa ble bui pɔ́ ma ɔzɔ̃̀ńzi ń bùsuuɔ guu.
Ɔ̃ ma mɛ̀: Á'a Dii, mi gbãlɛ yãao. Za ma nɛ́zĩ e ń a gbão mi pɔ́ pɔ́ gà ń azĩao ge pɔ́ pɔ́ wài tàitai nɔ̀ɔ soo. Nɔ̀ɔ pɔ́ dɛ tɛ̃ ũ i gɛ̃ ma lɛ́u ziio.
Ɔ̃ a òmɛɛ: Tɔ̀ɔ, ma n gba zɛ́ ǹ kàa kɛ zùgbɔ̃ tɛ́wa gbɛ̃nazĩn gbɔ̃ gbɛu.
Ɔ̃ à ɛ̀a mɛ̀: Gbɛ̃nazĩn nɛ́, má Yelusalɛũdeɔ kũ̀sũa midɛ, aaiɔ pɔblea yɔ̃yɔ̃kɔ̃ɛ yãkãakɛa guu, aaiɔ imi gɔ̃̀ɔna lɛ dodo sɔ̃̀deedee guu,
asa pɔblea ń imiao a kɛ̃́sãmáɛ. Sɔ̃ a kɛ̃́ńgu ḿpii, aai ibaba ń tàae yã́i.
Gbɛ̃nazĩn nɛ́, fɛ̃nda lɛna sɛ sa, ní n mikã ń n lɛkãnao waò lá mìbona ì kɛwa. Ní kiloo sɛ ǹ n kã́pi yɔ̃, ní kpaalɛ lɛɛ àaɔ̃.
Tó n koezɔ̃a wɛ̃́lɛi gɔɔ lɛ́ pà, ní a lɛɛ do sɛ́lɛ ká pɔ́ pɔ́ ń kɛ̀ wɛ̃́lɛ taa ũpiwa, ní tɛsɔ̃wà. Ní a lɛɛ plaade do sɛ ǹ fɛ̃ndapi lɛ́lɛò ǹ lia wɛ̃́lɛpizi. Ní a lɛɛ àaɔ̃de do pɔ́ gɔ̃̀ fã́ɛ ĩ́anau, asa má a fɛ̃nda wo mà pɛ́lɛńziɛ.
Mi kã́piɔ pɛɛlɛ we yɔɔ, ní ye n ula lɛ́u,
ní dã ǹ kátɛu à tɛ́kũ. Tɛ́pi mɛ́ a kúlɛ Isailiɔwa píi.
Ma Dii Lua ma mɛ̀, yã́ pɔ́ a Yelusalɛũ len we. Má kàlɛ buiɔ guoguoɛ, an bùsuɔ liaai.
An vãikɛ guu aa bɔ̀ ma yãdilɛaɔ kpɛ dɛ buiɔla, aa gì ma ikoyã mai dɛ bùsu pɔ́ liaańziɔ deɔla. Aa gì ma yãdilɛaɔiɛ, aai tɛ ma ikoyãpiɔzio.
Ayãmɛto ma Dii Lua ma mɛ̀, a zɔakà dɛ bui pɔ́ liaaáziɔla, i tɛ ma ikoyãio, i zĩkɛ ma yãdilɛaɔwao. Bui pɔ́ liaaáziɔ fɛlɛkaayãɔ ɔ̃ a zĩkɛ̀wà.
Ayãmɛto ma Dii Lua ma mɛ̀, mapi sɔ̃ má fɛlɛánɔɛ. Yelusalɛũdeɔ, má yã́kpalɛkɛánɔ buipiɔ wáa.
Má yã́ pɔ́ mi kɛ yãao mɛ́ má kɛ lɔo kɛɛ́ á yãbɛ̃ɛkɛaɔ yã́i.
A yã́i maeɔ ń nɛ́ɔ só, mɛ́ nɛ́ɔ ń maeɔ só á mɛɛwiau. Má á wɛtã, mí á gbɛ̃́ kɔ̃naɔ fãaa gupiiu.
Ma Dii Lua ma mɛ̀, lá a ma kpɛ́ gbãlɛ̀ ń á pɔbɛ̃ɛɔ ń á yãbɛ̃ɛkɛaɔ, ń ma kuao má kɛ̃́wáɛ. Má á wɛ̃nagwao, má á bɔo.
Á gbɛ̃́ɔ lɛɛ do a gaga ń gagyão ge nɔana á mɛɛwiau, á gbɛ̃́ɔ lɛɛ plaade a gaga zĩ guu bĩ́i kpɛ, mɛ́ má á gbɛ̃́ɔ lɛɛ àaɔ̃de fãaa gupiiu, mí a fɛ̃nda wo mà pɛ́lɛoázi.
Ma pɔkũma i gbasa kpálɛ, ma pɔ i wee, ma nɔ̀sɛ i níni sa. Tó ma pɔkũmabɔ̀bɔmá má làa, aaɔ dɔ̃ sa kɛ́ ma gbɛ̃́ pɔ́ mili sí sàao mámɛ má ò.
Má Yelusalɛũ kɛ bɛzia ũɛ, iɔ dɛ láanipɔ ũ bui pɔ́ liaaiɔnɛ ń gbɛ̃́ pɔ́ lɛ́ dɔiɔ.
Tó ma yã́kpalɛkɛ̀ánɔ, mɛ́ ma á wɛtã̀ ń pɔfɛ̃o ń pɔkũmao, áɔ dɛ láanipɔ ũɛ, pɔ́ sɔ̃́sɔ̃aɔ ũ bui pɔ́ liaaáziɔnɛ. Á yã́ a to sɔ̃ kɛ̃́ńgu, i ń gba laai maamaa. Ma Dii mámɛ má ò.
Tó ma a kagba tɔ̃̀águ nɔana ũ, má á kɛ kɛ́lɛkɛlɛ. Má á kũ̀sũa midɛɛ, mí nɔana kã́fĩɛ́.
Má nɔana kááguɛ, mí wàiɔ sóikɛwá, í gɔ̃ nɛ́sai. Gagyã ń gbɛ̃dɛao a gɛ̃ázi, mí tó wà siágu ń zĩo. Ma Dii mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, wɛbiibii Isaili bùsu gbɛ̀sĩsĩɔwa, ní ãnabikɛkɛ a yã́ musu
ǹ mɛ: Isaili bùsu gbɛ̀sĩsĩɔ, à Dii Lua yãma. Dii Lua ò gbɛ̀sĩsĩɔnɛ ń sĩ̀sĩɔ ń swadɔɔɔ ń guzulɛɔ, à mɛ̀ álɛ mɔ́wá ń zĩo, i á gulɛsĩ pɔ́ wa bòɔ daaĩ.
Wa á sa'okĩiɔ gboo, wi á tulaletikatɛakĩiɔ wíwi, mí á gbɛ̃́ɔ dɛdɛ á tã́aɔ aɛ.
Isailiɔ, má á gɛɔ kálɛ á tã́aɔ aɛ, mí á wáɔ fãaa mà lia á sa'okĩiɔzi.
Wɛ̃́lɛ pɔ́ á kúu a gɔ̃ bɛzia ũ píiɛ. Wa gulɛsĩ pɔ́ á bòɔ daaĩɛ, wi á sa'okĩiɔ gboo aaɔ da wáiwai. Wa á tã́aɔ wíwi aaɔ ku lɔo, wi á tulaletikatɛakĩiɔ gboo, wi pɔ́ pɔ́ á kɛ̀piɔ míɔnzɔ̃.
Gbɛ̃́ pɔ́ wà fɛ̃nda tɔ̃̀má á guuɔ i kwɛ́, íɔ dɔ̃ kɛ́ mámɛmaa Dii.
Ń beeo má tó á gbɛ̃́ kɔ̃naɔ gɔ̃ɛ́ɛ. Tó ma á fãaa buiɔ guu, á gbɛ̃eɔ bɔ fɛ̃nda lɛ́zĩ bùsu pɔ́ á kúu,
ma yãyìamá an náaisai pɔ́ tò an sɔ̃ kua lɔo yã́ musu ń ń gbãsĩkɛwɛ pɔ́ aaì tã́aɔ gwaò yã́o. Aaɔ ye ńzĩa gĩyãio vãi pɔ́ aa kɛ̀ yã́i ń ń yãbɛ̃ɛkɛaɔ yã́o,
aaiɔ dɔ̃ kɛ́ mámɛmaa Dii. Mi lɛ́'ĩana gba no, má yã́pi yíamáɛ.
Ma Dii Lua ma mɛ̀, ɔplaa da zɛɛu, ní gbápãlɛ ǹ mɛ: Agya! Zĩ ń nɔanao ń gagyão a Isailiɔ dɛdɛ an yãvãi pɔ́ má ye a gĩyãioɔ yã́i.
Gbɛ̃́ pɔ́ aa ku zã̀ɔ gaga ń gagyão, gbɛ̃́ pɔ́ aa ku kãiɔ i gaga zĩu, mɛ́ gbɛ̃́ pɔ́ aa sù bɔ̀ɔ gaga ń nɔanaoɛ. Lá má pɔkũmabɔbɔmán we.
Wa ń gbɛ̃eɔ dɛdɛ, aaɔ kálɛa ń ń tã́aɔ an gbagbakĩiɔ saɛ sĩ̀sĩ lɛsĩɔ musu píi ń gbɛ̀sĩsĩ misonaɔ píi ń lí yɛ̀lɛlɛɔ ń gbɛ̃́nɛli lásisiɔ gbáuɔ píi, gu pɔ́ aa tulaleti gĩnana kpàsau ń tã́aɔnɛpiɔ, aaiɔ dɔ̃ sa kɛ́ mámɛmaa Dii.
Má ɔbɔ tɔ̃́má, mí tó an bùsupi gɔ̃ bɛzia ũ wáiwai za guwaiwaiu e Dibla, gu pɔ́ aa kuu píi, aaiɔ dɔ̃ kɛ́ mámɛmaa Dii.
Dii yã'òmɛɛ à mɛ̀:
Gbɛ̃nazĩn nɛ́, yã́ pɔ́ ma Dii Lua má ò Isaili bùsudeɔnɛn kɛ: Á kua lɛ́ kà! Á bùsu gola síiɔ̃ píi mìdɛ.
Á kua lɛ́ kà! Má pɔkũmabɔbɔwáɛ, mí yã́kpalɛkɛánɔ á yãkɛaɔwa, mí yãbɛ̃ɛ pɔ́ á kɛ̀ fĩaboɛ́ píi.
Má á wɛ̃nagwao. Má á kɛ̃o. Á yãkɛaɔ fĩa má boɛ́ ń yãbɛ̃ɛ pɔ́ á kɛ̀ɔ, íɔ dɔ̃ kɛ́ mámɛmaa Dii.
Ma Dii Lua ma mɛ̀ yã́ a á le! Yãzɔ̃ɔ a á le!
Á kua lɛ́ kà! Á kua lɛ́ kà! Yã́pi lɛ́ sɔ̃ázi, à pìlawá kɔ̀!
Yã́ zɔ̃̀lɛwáɛ, á gbɛ̃́ pɔ́ á kú bùsuɛ beeuɔ. Á gɔɔ kà kãi, à kà se! Gili gɛ̃̀ńgu gbɛ̀sĩsĩɔ musu, i kɛ pɔna wii aalɛ lɛ́o.
Tia kɛ́wa má pɔkũmabɔbɔwá, mí palawá ń pɔfɛ̃o. Má yã́kpalɛkɛánɔ á yãkɛaɔwa, mí á yãbɛ̃ɛkɛaɔ fĩaboɛ́.
Má á wɛ̃nagwao, má á kɛ̃o. Má fĩaboɛ́ á yãbɛ̃ɛkɛaɔwaɛ, íɔ dɔ̃ ma Dii mámɛ ma á wɛtã̀.
À gɔɔpi gwa, à kà! Yã́ pìla! À nɔsì yã́ gbãa ũ, ɔ̃ à nɛ'ì wala ũ.
Yãpãsĩ fɛ̀lɛ vãikɛnaɔ gbɛ̃go ũ. An gbɛ̃e a bɔo! Bílapi gbɛ̃e a bɔo! Ɔdee a bɔo! An bɛɛɛdee a bɔo!
A gɔɔ kà! À ń lé! Pɔluna su pɔnakɛo, pɔyiana su ɔ́ɔlɔo, asa ma pɔ fɛ̃̀ bílapiziɛ.
Pɔyiana a pɔ́ pɔ́ á yìa si lɔo e a wɛ̃ni lɛ́u. Ãnabikɛkɛa bílaɛpi a lɛ́lɛ pão, gbɛ̃e a bɔo a tàae yã́i.
Wà kuupɛ̀, zĩ̀ sɔu mà píi, kási gbɛ̃e a gɛ́ zĩlauo, asa ma pɔ fɛ̃̀ bílapiziɛ.
Zĩ ku bĩ́i kpɛ, gagyã ń nɔanao ku wɛ̃́lɛ guu. Gbɛ̃́ pɔ́ aa ku sɛ̃uɔ gaga zĩ guuɛ, gbɛ̃́ pɔ́ aa ku wɛ̃́lɛ guuɔ gaga ń nɔanao ń gagyãoɛ.
An gbɛ̃́ pɔ́ aa bɔ̀ɔ bàalɛ ta gbɛ̀sĩsĩɔ kĩ́i. Aa ɔ́ɔlɔ lán swadɔɔ felenaɔwa baade zĩa tàae yã́i.
Ampii an ɔ a gɔ̃ dɔńziɛ, an kosokũɔ i busa.
Aai zwã̀nkasaɔ dɔ ń pi, vĩa i ń kṹ. An gɛɛ i gɔ̃ kpá ń wɛ́i, aai migbaa lɛ́ ḿpii.
Aa ń ã́nusuɔ kɔ́lɛ zɛaɔ guu, an vuaɔ i gɔ̃nɛ́ pɔ́ gbãlɛaɔ ũ. An ã́nusuɔ ń ń vuaɔ a fɔ̃ ń bɔ Dii pɔfɛ̃gɔɔzĩo. Ɔ̃api a ń nɔana kpálɛo, an gbɛɛ kão, asa ɔ̃mɛ ń dá duunau.
Aa ńzĩa sɛ̀ lɛsĩ ń nɔamblebɔ kɛfɛnaɔ yã́i, aa pɔbɛ̃ɛ pɔ́ má ye a gĩyãioɔ pìò. A yã́i má tó à gɔ̃nɛ́ pɔ́ gbãlɛa ũ.
Má pɔ́piɔ na bui zĩ̀loɔnɛ ń ɔzĩ aa ń pɔ́ sɛ́lɛɛ. Má kpá dṹnia vãikɛnaɔwa, aa ń pɔ́ naaaɛ, aai a gbãlɛ.
Má mikpɛlinɛ́ɛ, aai ma gu bɛɛɛde gbãlɛ. Kpã́i wɛliwɛpiɔ gɛ̃u, aai a gbãlɛ.
À mɔgalaɔ pí, asa gbɛ̃dɛa di bùsuuɛ, mɛ́ yã́ gbãa kɔ̃̀ wɛ̃́lɛu.
Má tó bui vãiɔ mɔ́ ń uaɔ símá, má tó gbãadeɔ zĩasɛa lɛsĩ midɛ, wi ń sa'okĩiɔ gbãlɛ.
Tó gili gɛ̃̀ńgu, aa aafia wɛɛlɛ, kási aa eo.
Músi a kɛ músi, bao ĩ́i a kɛ bao ĩ́i, aai gbasa kpálɛkɛ ãnabikɛkɛai. Sa'ona a fua ikoyãwa, gbɛ̃zɔ̃ɔ a kua lɛdamawa.
Kí a búbuapɛ, yã́ a di kíanɛwa, táaaɔ ɔ a lualua. Má kɛnɛ́ an yãkɛaɔwaɛ, má yãdańla lá aa dà gbɛ̃́awaɛ, aaiɔ dɔ̃ kɛ́ mámɛmaa Dii.
Zĩ̀zɔɔ kũa wɛ̃̀ soolode guu, a mɔ soolode gɔɔ sɔode zĩ́, má zɔ̃lɛa ma kpɛ́u, Yuda gbɛ̃zɔ̃ɔɔ kálɛa ma aɛ, ɔ̃ Dii Lua gbãa mɔ̀a we.
Kɛ́ ma wɛsɛ̀, ɔ̃ ma pɔe è lán gbɛ̃nazĩnawa. Zɔ̃a aàpi lɛ́u zĩ́lɛ oiá tɛ́ɛ. Musu oi sɔ̃, àlɛ tɛkɛ lán mɔ̀ tɛ̃a bóiboiwa.
À pɔ́ bɔ̀ lán ɔwa, ɔ̃ à ma kũ ma mikãwa. Lua Nisĩna ma sɛ, má musu yã́io, má zĩ́lɛ yã́io, ɔ̃ à gɛ̀manɔ Yelusalɛũ wɛ́pungu pɔ́ Lua mɔ̀omɛɛpi guu e Lua ua plaade bĩ́ibɔlɛ pɔ́ kú gugbãntoo oi kpɛɛlɛu, gu pɔ́ tã́a pɔ́ a yã́ ì Dii nɔ̀sɛ fɛlɛ kúu.
Ma Isailiɔ Lua gawi è we, lá má è yãa gusalalaa wɛ́pungu'ea guuwa.
Ɔ̃ a òmɛɛ: Gbɛ̃nazĩn nɛ́, wɛ́sɛ gugbãntoo oi gwa. Kɛ́ ma wɛsɛ̀ má gwà, ɔ̃ ma tã́a pɔ́ a yã́ ì Dii nɔ̀sɛ fɛlɛpi è bĩ́ibɔlɛ pɔ́ kú sa'okĩi gugbãntoo oi kpɛɛlɛ.
Ɔ̃ a òmɛɛ: Gbɛ̃nazĩn nɛ́, n yãbɛ̃ɛ sa pɔ́ Isailiɔ lɛ́ kɛ la èó? Yã́pi a ma ya ma kúkĩi à ma kpa zã̀. Ńyɔ̃ ɛa yã́ pɔ́ a bɛ̃̀ɛ dɛ beea maamaa e lɔ.
Ɔ̃ à gɛ̀manɔ ua bĩ́ibɔlɛu. Kɛ́ ma wɛsɛ̀, ɔ̃ ma ɛ è bĩ́i guu.
A òmɛɛ: Gbɛ̃nazĩn nɛ́, bĩ́ipi fɔ̃́. Má fɔ̃̀, ɔ̃ ma bɔlɛ è we.
Ɔ̃ a òmɛɛ: Gɛ̃ ǹ yãbɛ̃ɛ pɔ́ má zau aalɛ kɛ la gwa.
Ɔ̃ ma gɛ̃ má gwà. Má è wà pɔ́taa'onkuawaɔ taa kɛ̀ wà lìa gĩpizi píi ń nɔ̀ɔ pɔ́ dɛ tɛ̃ ũɔ ń Isailiɔ tã́aɔ píi.
Ɔ̃ Isaili gbɛ̃zɔ̃ɔ gbɛ̃ɔn bàaɔ̃kwiɔ sĩa ń aɛ, Safana nɛ́ Yazania kú ń guu. Baade tɛ́sibɔ kṹkũa, tulaleti súɛlɛ gĩ na buumbo, àlɛ fɛlɛ musu.
Ɔ̃ a òmɛɛ: Gbɛ̃nazĩn nɛ́, ń è lá Isaili gbɛ̃zɔ̃ɔɔ lɛ́ kɛ gusiau, baade ń a tã́ao gugolonaua? Aaì mɛ ma wɛ́ lɛ́ ń eo, ma pãkpà ń bùsuziɛ.
À ɛ̀a òmɛɛ lɔ: Ńyɔ̃ ɛa yã́ pɔ́ aalɛ kɛ a bɛ̃̀ɛ dɛ beea maamaa e lɔ.
Ɔ̃ à gɛ̀manɔ a ua bĩ́ibɔlɛ pɔ́ kú gugbãntoo oi guu. Ma nɔɛɔ è kálɛ we, aalɛ Tamuzu ɔ́ɔlɔ.
Ɔ̃ a òmɛɛ: Gbɛ̃nazĩn nɛ́, n bee èa? Ńyɔ̃ yã́ pɔ́ a bɛ̃̀ɛ dɛ beea maamaa e lɔ.
Ɔ̃ à gɛ̀manɔ a kpɛ́ ua plaadeu, ɔ̃ ma gbɛ̃́ɔ è baasɔo taawa, bilandaa ń sa'okĩio zãnguo. An kpɛ lia Dii kpɛ́ɛ, an aɛ dɔa gukpɛwa, ɔ̃ aalɛ kúlɛ ĩatɛ̃ɛ we.
Ɔ̃ a òmɛɛ: Gbɛ̃nazĩn nɛ́, n bee èa? Yãbɛ̃ɛ pɔ́ Yudaɔ lɛ́ kɛ lapi dɛnɛ́ yãe ũo, ɔ̃ aa tò yãpãsĩ kɔ̃̀ ń bùsuu kɛ́ ma pɔkũma e fɛlɛ lɔa? Ǹ ń gwa, lá aalɛ gozɔ̃zɔ̃ ma lɛ́wa.
Tɔ̀ɔ! Má pɔkũmabɔbɔmá. Má ń wɛgwao. Má ń bɔo. Baa tó an wii gbãa lɛ́ gɛ̃ ma swã́u, má swã́sɛio.
Ɔ̃ à lɛzù gbã́ugbãu ma swã́u à mɛ̀: Mɔ́ ń wɛ̃́lɛ dɔ̃̀anaɔ, baade ń a gbɛ̃dɛbɔo.
Ɔ̃ ma gbɛ̃ɔn sooloɔ è, aa bɔ̀ Musu Bɔlɛ pɔ́ a lɛ́ ɛlɛa gugbãntoo oiwa, aalɛ mɔ́ baade ń a gbɛ̃́wiwibɔo. Gɔ̃ɛe kú ń guu bàabaa ula daa, lákɛ̃bɔɔ ń taalao dɔa aà pi. Aa gɛ̃̀ zɛ̀ mɔgotɛ̃ sa'okĩi saɛ.
Isailiɔ Dii gawi gò malaika gã̀sĩadeɔla à mɔ̀ aà kpɛ́ kpɛɛlɛ. Ɔ̃ Dii lɛzù gbɛ̃́ pɔ́ bàabaa ula daa, lákɛ̃bɔɔ ń taalao dɔa aà pipizi
à mɛ̀: Yelusalɛũ kɛɛlɛ, ní seelakɛ gbɛ̃́ pɔ́ aalɛ ɔ́ɔlɔ, aalɛ wɛ̃nakɛ yãbɛ̃ɛ pɔ́ wàlɛ kɛu píi musuɔ mi'aɛwa.
Ɔ̃ má mà, a ò gbɛ̃́ kĩniɔnɛ à mɛ̀: Àɔ tɛ aà kpɛ, àɔ wɛ̃́lɛ kɛɛlɛ, íɔ gbɛ̃dɛdɛ ń wɛgwasai ń kɛ̃́sai.
À maezɔ̃ɔɔ ń ɛ̀waasoɔ ń wɛ̃́ndiaɔ ń nɛ́ɔ ń nɔɛɔ dɛdɛ à ń midɛ píi, ãma ásu sɔ̃ gbɛ̃́ pɔ́ wà seelakɛ̀máɔzio. À daalɛ ma kpɛ́u la. Ɔ̃ aa dàalɛ gbɛ̃zɔ̃ɔ pɔ́ kú Dii kpɛ́ kpɛɛlɛɔwa.
Ɔ̃ a ònɛ́: À ń gɛɔ kálɛ ma ua, í ma kpɛ́ gbãlɛò. À gɛ́! Ɔ̃ aa sì wɛ̃́lɛu, aalɛ gbɛ̃dɛdɛ.
Gɔɔ pɔ́ aalɛ gbɛ̃dɛdɛ, mámɛ ma gɔ̃ mado, ɔ̃ ma wulɛ ma gbɛɛu gɔ̃̀ɔ, ma wiilɛ̀ ma mɛ̀: Á'a Dii Lua! N pɔkũmabɔbɔa Yelusalɛũwa guu ńyɔ̃ Isaili kɔ̃naɔ dɛdɛ píi yã̀?
Ɔ̃ a wèa: Isailiɔ ń Yudaɔ duuna zɔ̃ɔ maamaaɛ. Gbɛ̃dɛa di ń bùsuuɛ, mɛ́ yãdɔɔsai di wɛ̃́lɛ guuɛ. Aaì mɛ ma pãkpà ń bùsuziɛ, ma wɛ́ lɛ́ ń eo.
Tɔ̀ɔ! Má ń wɛgwao, má ń kɛ̃o. Má ń yãkɛaɔ wínɛ́ ń musuɛ.
Ɔ̃ ma gbɛ̃́ pɔ́ bàabaa ula daa, lákɛ̃bɔɔ dɔa aàpi pi è, à sù ń yã́o à mɛ̀: Má kɛ̀ lá ń òmɛɛwaɛ.
Kɛ́ ma wɛzù, ɔ̃ ma pɔe è lán kiblekila pɔ́ wa kɛ̀ ń safii gbɛowa bàluma pɔ́ kú malaika gã̀sĩadeɔ mia musu.
Ɔ̃ Dii ò gbɛ̃́ pɔ́ bàabaa ula daapiɛ à mɛ̀: Gɛ̃ wuluu pɔ́ kú malaika gã̀sĩadeɔ zíɛɔ guu, ní ɔkpa plapla tɛyɔ̃ pɔ́ kú malaikapiɔ zãnguo si n ɔ pai, ní fã́ wɛ̃́lɛu. Ɔ̃ à gɛ̃̀u ma wáa.
Kɛ́ à gɛ̃̀u, malaikapiɔ sĩa Lua kpɛ́ gɛɔmidɔkĩi oi, mɛ́ súɛlɛ buumboa kùlɛ Lua kpɛ́ ua plaadewa.
Ɔ̃ Dii gawi gò malaikapiɔ mia à gɛ̀ aà kpɛ́ kpɛɛlɛ. Súɛlɛpi kpɛ́pi pà mɛ́ Dii gawipi uapi pù.
Wà malaikapiɔ gã̀sĩa kĩ́a mà za ua sɛ̃́iau lán Lua Gbãapiide yã'oawa.
Kɛ́ a ò gbɛ̃́ pɔ́ bàabaa ula daapiɛ aà tɛ́si wuluu ń malaikapiɔ zãnguo, à gɛ̃̀ zɛ̀ wuluue saɛ.
Pɔ́ bɛ̃́ɛpiɔ do ɔbɔ gɛ̃̀ tɛ́ pɔ́ kú ń zãnguou, a si kà gbɛ̃́ pɔ́ bàabaa ula daapiɛ a ɔu, ɔ̃ à bɔ̀ò.
Ma pɔe è lán gbɛ̃nazĩna ɔwa malaikapiɔ gã̀sĩa zíɛ.
Kɛ́ má gwà, ma wuluu è mɛ̀n síiɔ̃ malaikapiɔ saɛ, an baade ń a wuluuo. Wuluupiɔ lɛ́ tɛkɛ, an kɛkɛá dɛ lán gbɛ̀ bɛɛɛdewa.
Wuluupiɔ doũ píiɛ, mɛ́ ampii wuluu vĩ mɛ̀n plapla pãpãakɔ̃a.
Tó aalɛ táa'o, aaì gɛ́ aɛ ń kpɛo, gbã̀tɛ̃ɛ ń gbã̀tɛ̃ɛo liaasaiɛ. Aaìɔ tɛ wuluu pɔ́ kú kpɛ pɔ́ wàlɛ gɛ́uzi. Gɔɔ pɔ́ aalɛ táa'o, aali lɛ́ liaao.
Wɛ́ fĩfĩ malaikapiɔ mɛwa píiɛ, an kpɛ ń ń ɔɔ ń ń gã̀sĩaɔ ń ń wuluu mɛ̀n síiɔ̃piɔ píi.
Má mà wuluupiɔ lɛ́ liasãizɔ̃.
Pɔ́ bɛ̃́ɛpiɔ oa síiɔ̃siiɔ̃ɛ, a sɛ̃́iaɔá zù pɔ́ɛ, a plaadeɔá gbɛ̃nazĩna pɔ́ɛ, a àaɔ̃deɔá nɔ̀ɔmusu pɔ́ɛ, a síiɔ̃deɔá kúu pɔ́ɛ.
Ɔ̃ malaikapiɔ fɛ̀lɛ musu. Pɔ́ bɛ̃́ɛ pɔ́ má è Kebaa saɛɔnɛ.
Tó malaikapiɔ lɛ́ gɛ́, wuluu pɔ́ kú ń saɛpiɔ ì gɛ́ sɔ̃ɛ. Tó aa ń gã̀sĩa pòo, aalɛ fɛlɛ tɔɔlɛ, wuluupiɔ lí go ń saɛo.
Tó aa zɛaɛ sɔ̃, aaìɔ zɛaɛ. Tó aa fɛ̀lɛ, aaì fɛlɛńnɔɛ, asa malaikapiɔ nisĩna kú ń guuɛ.
Ɔ̃ Dii gawi gò a kpɛ́ kpɛɛlɛa à gɛ̀ zɛ̀ malaika gã̀sĩadepiɔ mia.
Kɛ́ málɛ gwa, aa ń gã̀sĩaɔ pòo, ɔ̃ aa fɛ̀lɛ tɔɔlɛwa. Kɛ́ aalɛ gɛ́, wuluuɔ lɛ́ gɛ́ńnɔ, ɔ̃ aa zɛ̀ Dii ua bĩ́ibɔlɛ pɔ́ kú gukpɛ oi musu. Isailiɔ Lua gawi kú ń mia musu.
Pɔ́ bɛ̃́ɛ pɔ́ má è Isailiɔ Lua zíɛ Kebaa saɛɔn kɛ, ɔ̃ má dɔ̃̀ sa kɛ́ malaika gã̀sĩadeɔnɛ.
An baade oa ń gã̀sĩaɔ vĩ síiɔ̃siiɔ̃, mɛ́ pɔ́ pɔ́ dɛ gbɛ̃nazĩna ɔwa kú ń gã̀sĩapiɔ zíɛ.
An oaɔ doũ ń pɔ́ pɔ́ má è Kebaa saɛɔ pɔ́oɛ. Ampii ì táa'o a aɛdɔawaɛ súsu.
Dii Nisĩna ma sɛ gɛ̀manɔ Dii ua bĩ́ibɔlɛ pɔ́ kú gukpɛ oi guu, ɔ̃ ma gbɛ̃ɔn baasɔoɔ è kálɛa we. Kíaeɔ kú ń guu, Azuu nɛ́ Yazania ń Benaia nɛ́ Pelatiao.
Ɔ̃ Dii òmɛɛ: Gbɛ̃nazĩn nɛ́, gbɛ̃́ beeɔ lɛ́ vãi lɛkpaaĩ, aalɛ lɛ́ bɛ̃̀ɛ da má wɛ̃́lɛɛ beeu.
Aa mɛ̀ kpɛdɔgɔɔ i ka gĩao. Wɛ̃́lɛɛ beeá dàaɛ, ɔ̃ aa kau nɔ̀ɔ ũ.
Ayãmɛto ãnabikɛkɛnɛ́. Gbɛ̃nazĩn nɛ́, ãnabikɛkɛ.
Ɔ̃ Dii Nisĩna dɛ̀dɛa à mɛ̀ mà o mà mɛ: Ma Dii ma mɛ̀ á Isailiɔ ì o màa, kási má á làasoo dɔ̃.
A gbɛ̃dɛ̀dɛ dasidasi wɛ̃́lɛɛ beeu, a gɛɔ daadà a zɛaɔu.
A yã́i ma Dii Lua ma mɛ̀, gbɛ̃́ pɔ́ a ń dɛdɛ kálɛapiɔ mɛ́ nɔ̀ɔpi ũ, mɛ́ wɛ̃́lɛɛ bee mɛ́ dàapi ũ. Ápiɔ sɔ̃, má á yá mà á bɔlɛuɛ.
Ma Dii Lua ma mɛ̀, fɛ̃nda álɛ vĩakɛɛ̀, fɛ̃ndapi ɔ̃ má mɔowá.
Má á yá mà á bɔlɛuɛ, mí á na bui zĩ̀loɔnɛ ń ɔzĩ, aai á wɛtã.
Má yã́kpalɛkɛánɔ á bùsu zɔ̃lɛu, wi á dɛdɛ ń fɛ̃ndao, íɔ dɔ̃ kɛ́ mámɛmaa Dii.
Wɛ̃́lɛɛ bee aɔ dɛɛ́ dàa ũo, mɛ́ áɔ ka dàapi guu nɔ̀ɔ ũo. Má yã́kpalɛkɛánɔ á bùsu zɔ̃lɛuɛ,
íɔ dɔ̃ kɛ́ mámɛmaa Dii, asa i ma ɔtondɔkĩi gwao, á ma ikoyã kũao, a bui pɔ́ liaaáziɔ ɔlɛsɛ̀ɛ.
Ma ãnabikɛkɛapi guu Benaia nɛ́ Pelatia gà, ɔ̃ ma wulɛ ma gbɛɛu gɔ̃̀ɔ ma wii gbãa lɛ̀ ma mɛ̀: Á'a Dii Lua! Ńyɔ̃ Isailiɔ midɛ píi yã̀?
Dii yã'òmɛɛ à mɛ̀:
Gbɛ̃nazĩn nɛ́, n gbɛ̃́ pɔ́ aa dɛ n au ũɔ ń Isailiɔ píi, Yelusalɛũdeɔ ì onɛ́: Àɔ ku zã̀ ń Diio màa, asa à bùsuɛ bee kpàwá wá pɔ́ ũɛ.
A yã́i tò, onɛ́ ma Dii Lua ma mɛ̀ baa kɛ́ ma tańnɔ zã̀zã buipãleɔ guu, mɛ́ ma ń fãaa bùsu ń bùsuo, ń beeo má dɛnɛ́ ulɛkĩi ũ gɔɔpla bùsu pɔ́ aa tàuɔ guu.
A yã́i tò, onɛ́ ma Dii Lua ma mɛ̀ má ń kãaa buiɔ guu, má ń naaa bùsu ń bùsuo gu pɔ́ aa fãaaauɔ, mí suńnɔ Isaili bùsuu.
Aa su we, aai pɔbɛ̃ɛ pɔ́ má zauɔ bɔlɛ a guu,
mí sɔ̃̀ doũ danɛ́, mí nisĩna dafu danɛ́ ń nɔ̀sɛu. Má ń sɔ̃ pɔ́ dɛ lán gbɛwa bɔ, mí sɔ̃ pɔ́ dɛ báasi ũ danɛ́,
aaiɔ ma ɔtondɔkĩi gwa, aaiɔ ma ikoyãɔ kũa, aaiɔ zĩkɛwà. Aaɔ dɛ ma gbɛ̃́ɔ ũ, míɔ dɛ ń Lua ũ.
Gbɛ̃́ pɔ́ an pɔ dɔ pɔbɛ̃ɛ pɔ́ má zauɔwa sɔ̃, ma Dii Lua ma mɛ̀ má ń yãkɛaɔ wínɛ́ ń musuɛ.
Ɔ̃ malaikapiɔ ń gã̀sĩaɔ pòo, wuluupiɔ kú ń saɛ, mɛ́ Isailiɔ Lua gawi kú ń mia.
Ɔ̃ Dii gawipi gò wɛ̃́lɛpia, à gɛ̀ zɛ̀ sĩ̀sĩ pɔ́ kú wɛ̃́lɛ gukpɛ oi musu.
Wɛ́pungu pɔ́ Lua Nisĩna mɔ̀opi ea guu, à ma sɛ tàmanɔ zĩ̀zɔɔ kĩ́i Babiloni bùsuu. Kɛ́ wɛ́pungu pɔ́ má èpi wèea,
ɔ̃ ma yã́ pɔ́ Dii ɔ̀lɔmɛɛ ò zĩ̀zɔɔnɛ píi.
Dii yã'òmɛɛ à mɛ̀:
Gbɛ̃nazĩn nɛ́, ń kú swã́gbãadeɔ guuɛ. Aa wɛ́ vĩ, kási aali gu'eo, aa swã́ vĩ, kási aali yãmao, asa swã́gbãadeɔnɛ.
Ayãmɛto gbɛ̃nazĩn nɛ́, ǹ n pɔ́ɔ naaa fãanɛ, ǹ n taa bùsu pãleu sɔukɛ, ní dazɛu ń wáa. Go n tía, ta gupãleu ń wáa. Baa kɛ́ swã́gbãadeɔn ń ũ, an wɛ́ a gí kɛ̃́ia?
Bɔlɛ ń pɔ́ pɔ́ ń nàaapiɔ fãanɛ ń wáa. Tó aua pìla, ní bɔ wɛ̃́lɛu ń wáa lán gbɛ̃́ pɔ́ lɛ́ gɛ̃zɛawa.
Bĩ́i fɔ̃́ ń wáa, ní bɔlɛ ń n asoɔ we.
Asopi sɛ́ ń wáa oosiɛlɛ, ní bɔò. Ní pɔ́ku n wɛ́a, kɛ́ ńsu bùsupi eo yã́i. Ma n kɛ yã́ pɔ́ a Isailiɔ le seela ũɛ.
Ɔ̃ má kɛ̀ lá Dii òmɛɛwa. Ma bɔ ń ma pɔ́ɔ fãanɛ lá málɛ tá bùsu pãleuwa. Kɛ́ aua pìla, ɔ̃ ma bĩ́i fɔ̃̀ ń ɔo. Oosiɛlɛ ɔ̃ ma a aso sɛ̀ ma bɔò ń wáa.
Kɛ́ gu dɔ̀, Dii yã'òmɛɛ à mɛ̀:
Gbɛ̃nazĩn nɛ́, Isaili swã́gbãadepiɔ i ń la bɔ́ ńlɛ kɛ màaio lé?
Onɛ́ ma Dii Lua ma mɛ̀, yã́ pɔ́ dɔaana pɔ́ kú Yelusalɛũ ń Isaili pɔ́ kú weɔ kɛn we.
Onɛ́ seelan n ũ, lá ń kɛ̀, a ń le sɔ̃ɛ, aai ta bùsu pãleu zĩ̀zɔɔ ũ.
An kía a a aso da a gã̀u oosiɛlɛ, i daò zɛ́u. Wa bĩ́i fɔ̃ɛ̀, i bɔò, i pɔ́ku a wɛ́a, kɛ́ asu bùsupi eo yã́i.
Má ba kpaɛ̀, i aà kṹ, mí taaànɔ Babɛli, Babiloni bùsuu, kási a wɛsi bùsupilɛ lɔo. We a gau.
Má gbɛ̃́ pɔ́ liaaaàziɔ fãaa gupiiuɛ, aà dɔnlɛdeɔ ń aà dɔaiɔ píi, mí a fɛ̃nda wo mà pɛ́lɛońzi.
Tó ma ń fãaa buiɔ guu, mɛ́ ma ń zuzu bùsu ń bùsuo, aaɔ dɔ̃ sa kɛ́ mámɛmaa Dii.
Zĩ, nɔana, gagyã, má tó an gbɛ̃eɔ bɔ apii guu, kɛ́ aa e ń yãbɛ̃ɛkɛaɔ dau siunɛ́ bùsu pɔ́ aa tàuɔ guu, gbɛ̃́piɔ iɔ dɔ̃ kɛ́ mámɛmaa Dii.
Dii yã'òmɛɛ à mɛ̀:
Gbɛ̃nazĩn nɛ́, ǹ ń blɛpi ble ń sɔ̃̀deedeeo, ní ípi mi ń lualuaao yãkãakɛa guu,
ní o bùsudeɔnɛ, ma Dii Lua mámɛ ma yã́ɛ bee ò Yelusalɛũdeɔnɛ ń Isaili bùsudeɔ píi. Aa blɛble yãkãakɛa guu, mɛ́ aa imi yãdima guu, asa wa ń bùsu kɛ yáiyai gbãamɔanɛ́ pɔ́ kɔ̃̀ ń guu yã́iɛ.
An wɛ̃́lɛɔ gɔ̃ bɛziaɔ ũɛ, an bùsu i gɔ̃ da wàuu, í dɔ̃ kɛ́ mámɛmaa Dii.
Dii yã'òmɛɛ à mɛ̀:
Gbɛ̃nazĩn nɛ́, yáasi pɔ́ wì kɛ Isaili bùsu guuɛ bee dɛ kpelewa ni? Wì mɛ, àlɛ gɔɔ gá, ãnabikɛyã lɛ́ gbɛsuo.
Onɛ́ ma Dii Lua ma mɛ̀ má yáasipi midɛ. Wa yáasipi kɛ Isaili bùsuu lɔo. Onɛ́ lɔ, gɔɔ kà kãi kɛ́ yã́ pɔ́ ãnabiɔ è a gbɛsu píi.
Asa wa wɛ́pungu ɛɛyã ge màsokɛ lɛnakasa Isailiɔnɛ lɔo.
Ma Dii má yã'o, mɛ́ yã́ pɔ́ má o a kɛ, a gɔɔ gága lɔo. Á swã́gbãadeɔ, yã́ pɔ́ má ò á gɔɔ, má kɛɛ. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, ma! Isailiɔ lɛ́ mɛ wɛ́pungu pɔ́ ń è yã́á zia yã́ɛ, n ãnabikɛkɛa gbɛsuagɔɔ zã̀.
Ayãmɛto onɛ́ ma Dii Lua ma mɛ̀, ma yã́piɔ kee a gɛ̃gɛ̃ lɔo, yã́ pɔ́ má òpi gbɛ a su. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, ãnabikɛkɛ Isaili ãnabi pɔ́ aalɛ ãnabikɛkɛɔ yã́ musu. O ãnabi pɔ́ aaì ńzĩa làasoo yã'oɔnɛ, aa swãdɔ ma yã́i.
Ma Dii Lua ma mɛ̀, waiyoo ãnabi sɔũ pɔ́ aali yãe eo, anzĩa yã́ mɛ́ lɛ́ dɔaanɛ́ɔ.
Isailiɔ, á ãnabiɔ dɛ lán gbɛ̃gbona pɔ́ bɛ bɛziauɔwaɛ.
Aai gɛ́ zɛi gufooɔ guuo, aai bĩ́i pɔ́ lia Isailiɔzi kɛkɛ, kɛ́ Isailiɔ e zɛ gbãa zĩ guu Dii pɔkũmagɔɔo.
An wɛ́pungu'eaá pãɛ, an màsoá ɛɛɛ. Aaì mɛ Dii mɛ́ ò, kási mámɛ ma ń zĩo, ɔ̃ an wɛ́ ìɔ dɔ ń yã́i à gbɛsu.
Kɛ́ aa mɛ̀ Dii mɛ́ ò, mɛ́ mi o sɔ̃o, wɛ́pungu pã aa èo lò? Màso aa kɛ̀o lò?
Ayãmɛto ma Dii Lua ma mɛ̀, lá aa yãpã ò, aa wɛ́pungu ɛɛ è, a yã́i má fɛlɛńnɔ. Ma Dii Lua mámɛ má ò.
Má ɔtɔ̃ ãnabi ɛgɛna pɔ́ aaì wɛ́pungu'e mɛ́ aaì màsokɛɔwa. Aaɔ ku ma gbɛ̃́ lɛdamadeɔ guuo, an tɔ́ àɔ ku Isailiɔ buibɔkĩi taalauo, mɛ́ aa e ɛa ta Isaili bùsuuo, íɔ dɔ̃ kɛ́ mámɛmaa Dii Lua.
Aa ma gbɛ̃́ɔ sã̀sã, aa mɛ̀ aafia ku, kási sɔ̃ aafia kuo. Ma gbɛ̃́ɔ ì bĩ́ibo, ɔ̃ ãnabipiɔ ì soolɛwà.
O soolɛnapiɔnɛ, bĩ́ipi a kwɛɛ. Dii a to lou bílibili ma ń gbɛo ń zàa'ĩan gbãao.
Tó bĩ́ipi kwɛ̀ sɔ̃, wa ń la wà mɛ, soo pɔ́ aa lɛ̀wà ku máɛ?
Ayãmɛto ma Dii Lua ma mɛ̀, má zàa'ĩan gbãa gbaɛ ń pɔkũmao, ma pɔfɛ̃ i to lou bílibili ma ń gbɛo pɔkaalɛa yã́i.
Má bĩ́i pɔ́ aa soolɛ̀wàpi gboo mà daaĩɛ, a ɛ̃gbɛkpalɛ i bɔ gupuau. Tó bĩ́ipi kwɛ̀ sɔ̃, gbɛ̃́ pɔ́ kú wɛ̃́lɛpi guuɔ kaalɛɛ, íɔ dɔ̃ kɛ́ mámɛmaa Dii.
Má pɔkũmabɔbɔ bĩ́ipiwa ń gbɛ̃́ pɔ́ soolɛ̀wàɔɛ, mí onɛ bĩ́ipi kuo, mɛ́ a soolɛnaɔ kuo,
Isaili ãnabi pɔ́ aa ãnabikɛkɛ̀ Yelusalɛũdeɔnɛ, aa wɛ́pungu'ènɛ́ aa mɛ̀ aafia ku, kási sɔ̃ aafia kuopiɔ. Ma Dii Lua mámɛ má ò.
Mpi sɔ̃ gbɛ̃nazĩn nɛ́, wɛbiibii n bui nɔɛ ãnabi pɔ́ aaì ńzĩa làasoo yã'oɔwa, ní ãnabikɛkɛ ń yã́ musu
ǹ mɛ: Ma Dii Lua ma mɛ̀, waiyoo á nɔɛ pɔ́ i ɛsɛba naminami à dada á ɔpɛsɛwaɔ. I sɔ̃̀ɔɔ zɔ̃ baadeɛ a gbã̀a lɛ́u an nisĩna kũbɔ ũ. Á ma gbɛ̃́ɔ nisĩnaɔ kṹkũ, ápiɔ í bɔ aafiaa?
A ma ɔ̃̀ɔkpà ma gbɛ̃́ɔnɛ pɔ́wɛna ɔkũ doɔ ge pɛ̃ɛ kasoɔ yã́i. I ɛɛto ma gbɛ̃́ pɔ́ aaì swã́sɛ ɛɛiɔnɛ. A gbɛ̃́ pɔ́ i kũ aa gaoɔ dɛ̀dɛ, mɛ́ a gbɛ̃́ pɔ́ i kũ aaɔ kuoɔ tò.
Ayãmɛto ma Dii Lua ma mɛ̀, má za á ɛsɛba pɔ́ i gbɛ̃nazĩna kũò lán bãwaɔu. Má ɛsɛbapiɔ bɔ á ɔwa, mí nisĩna pɔ́ a kũ̀ lán bãwapiɔ gbaɛ.
Má á sɔ̃̀ɔpiɔ taitai, mí a gbɛ̃́ɔ bɔlɛ á ɔzĩ. Aaɔ dɛ pɔ́ pɔ́ naa a ɔzĩɔ ũ lɔo, íɔ dɔ̃ kɛ́ mámɛmaa Dii.
A gbɛ̃maa pɔ́ má ye ń pɔ yaoɔ kãdɛ̀ á mɔafili guu. A gbɛ̃vãiɔ gbà sɔ̃, ɔ̃ aai bɔ ń zɛ́ vãiu aa ńzĩa mìsio.
Ayãmɛto á e wɛ́pungu ɛɛ enɛ́ lɔo, á e màsokɛnɛ́ lɔo. Má a gbɛ̃́ɔ bɔ á ɔzĩɛ, íɔ dɔ̃ kɛ́ mámɛmaa Dii.
Isaili gbɛ̃zɔ̃ɔeɔ mɔ̀ ma kĩ́i, aa zɔ̃̀lɛ ma aɛ,
ɔ̃ Dii yã'òmɛɛ à mɛ̀:
Gbɛ̃nazĩn nɛ́, gbɛ̃́ɛ beeɔ tò tã́aɔ yã́ ń sɔ̃ blè, an duuna pɔ́ lɛ́ ń fupi mɛ́ lɛ́ ń gálɛ. Aa yãgbɛaaa zɛ́ vĩa?
Yã'onɛ́ ǹ mɛ ma Dii Lua ma mɛ̀, tó Isailie tò tã́aɔ a sɔ̃ blè, mɛ́ aà duuna pɔ́ lɛ́ aà fupi mɛ́ lɛ́ aà gálɛ, tó à mɔ̀ yãgbɛai ãnabiwa, ma Dii mámɛ má yã́zãsi adewa aà tã́aɔ dasilɛu.
Màa má Isaili pɔ́ aa gɔ̃̀mɛɛ zĩ̀loɔ ũ ń tã́aɔ yã́iɔ gbɛsi píi.
Ayãmɛto o Isailiɔnɛ ma Dii Lua ma mɛ̀, aa nɔ̀sɛlilɛ aa mikɛ̃ ń tã́aɔ ń ń yãbɛ̃ɛkɛaɔwa.
Tó Isailie ge bɔ̀mɔ pɔ́ kú ń guue tò tã́aɔ a sɔ̃ blè, aà duuna pɔ́ lɛ́ aà fu àlɛ aà gálɛpi tò à kɛ̃̀a, tó à mɔ̀ ãnabi lè aà yãgbɛaaɛ, mámɛ má yã́zãsiwà mazĩa,
mí íbɛlɛsɛ ń gbɛ̃́pio, mí aà kɛ seela pɔ́ wa yãadaò ũ. Má aà bɔ ma gbɛ̃́ɔ guuɛ, íɔ dɔ̃ kɛ́ mámɛmaa Dii.
Tó ãnabipi tò wà kɔ̃nikɛ̀ɛ, ɔ̃ à azĩa yã'ò, mámɛ ma kɔ̃nikɛ̀ɛ̀. Má ɔtɔ̃wàɛ, mí aà bɔ ma gbɛ̃́ɔ guu mà dɛ.
Ãnabipi ń gbɛ̃́ pɔ́ mɔ̀ yãgbɛaiwàpio duuna doũɛ. An duuna a wi ń musu ḿpiiɛ,
kɛ́ Isailiɔ su zãmɛɛ yã́wa, aai gbãlɛ ń duuna yã́ musu lɔo yã́i, aaiɔ dɛ ma gbɛ̃́ɔ ũ, míɔ dɛ ń Lua ũ. Ma Dii mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, tó bùsudeɔ náaisaiyãkɛ̀ aa duunakɛ̀mɛɛ, mɛ́ málɛ ɔtɔ̃má, málɛ ń kũ̀sũa míɔnzɔ̃, málɛ imina zĩmá, mɛ́ aalɛ gaga ń ń pɔtuoɔ píi,
baa tó gbɛ̃ɔn àaɔ̃ɛ beeɔ ku we, Nɔee ń Daniɛlio ń Yobuo, aa fɔ̃ gbɛ̃e misi ń gbɛ̃maakɛ yã́io, mɛ́ i kɛ anzĩa mi bàasio. Ma Dii Lua mámɛ má ò.
Tó má tò wàiɔ pã̀ bùsupia aa bùsupi nɛ́ɔ sɛ̀lɛ píi, mɛ́ bùsupi gɔ̃̀ bɛzia ũ, gbɛ̃e lɛ́ pãa lɔo wàiɔ yã́i,
ma Dii Lua ma mɛ̀, ń ma kuao tó gbɛ̃ɔn àaɔ̃piɔ ku we, aa fɔ̃ ń nɛgɔ̃ɛɔ ge ń nɛnɔɛɔ misio, mɛ́ i kɛ anzĩa mi bàasio, bùsupi i gɔ̃ bɛzia ũ.
Tó má tò wà fɛ̀lɛ bùsupiwa ń zĩo, ma mɛ̀ wà pãa wà gbɛ̃nazĩnaɔ ń pɔtuoɔ dɛdɛ,
ma Dii Lua ma mɛ̀, ń ma kuao tó gbɛ̃ɔn àaɔ̃piɔ ku we, aa fɔ̃ ń nɛgɔ̃ɛɔ ge ń nɛnɔɛɔ misio, mɛ́ i kɛ anzĩa mi bàasio.
Tó ma gagyãkà bùsupiu, ma pɔkũmabɔ̀bɔwà, ma a gbɛ̃́ɔ ń a pɔtuoɔ dɛ̀dɛ,
ma Dii Lua ma mɛ̀, ń ma kuao tó Nɔee ń Daniɛlio ń Yobuo ku we, aa fɔ̃ ń nɛgɔ̃ɛɔ ge ń nɛnɔɛɔ misi ń gbɛ̃maakɛ yã́io, mɛ́ i kɛ anzĩa mi bàasio.
Ma Dii Lua ma mɛ̀, tó málɛ ĩada Yelusalɛũdeɔwa ń yã́ mɛ̀n síiɔ̃ɛ beeɔ, zĩ ń iminao ń wàio ń gagyão, málɛ ń dɛdɛ ń ń pɔtuoɔ, a kɛ zài.
Ń beeo an gbɛ̃́ kɔ̃naɔ gɔ̃, an nɛgɔ̃ɛeɔ ń ń nɛnɔɛeɔ bɔ. Tó aa bɔ̀ mɔ̀ á kĩ́i, mɛ́ a ń dàa ń ń yãkɛaɔ è, á nɔ̀sɛ a níni vãi pɔ́ má zĩ̀ Yelusalɛũwa yã́ musu ń ĩa pɔ́ má dàwàɔ píi.
Tó a ń dàa ń ń yãkɛaɔ è, á nɔ̀sɛ a níni, asa áɔ dɔ̃ kɛ́ yã́ pɔ́ má kɛ̀ Yelusalɛũɛ píi, mi kɛ pão. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, vɛ̃ɛli líkɛ dɛ líɔla yã̀?
Wì pɔe kɛ ń a lío yã̀? Wì kálo kɛ ń a lío wà pɔ́ loowàe?
Wì kátɛu yàa ũɛ. Tó a vlã́ ń a mio tɛkũ̀ mɛ́ a guo tɛ́ lɛ̀, wa fɔ̃ zĩkɛòe?
Gɔɔ pɔ́ a lɛ́so, wà zĩe kɛ̀òɛ, belenkɛ gɔɔ pɔ́ à tɛ́ lɛ̀ à gɔ̃̀ sín bèebeea?
Ayãmɛto ma Dii Lua ma mɛ̀, lá líɔ guu vɛ̃ɛli má sɛ̀ yàa ũ má kàtɛu, màa má kɛ Yelusalɛũdeɔnɛ.
Tó ma fɛlɛńnɔ, baa kɛ́ aa bɔ̀ tɛ́u, tɛ́ mɛ́ a ɛa kṹmá. Tó ma íbɛlɛsɛ̀ńnɔ, áɔ dɔ̃ kɛ́ mámɛmaa Dii.
Má tó an bùsu gɔ̃ bɛzia ũɛ, asa aa náaisaiyãkɛ̀mɛɛɛ. Ma Dii mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, Yelusalɛũdeɔ yãbɛ̃ɛkɛaɔ kánɛ́ ń ɔzĩ
ǹ mɛ, ma Dii Lua mámɛ ma yã́ɛ bee ò Yelusalɛũ musu ma mɛ̀: Kanaa bùsu n bɔu, we wà n iu. N maeá Amɔle buiɛ, n daá Iti buiɛ.
Kɛ́ wà n i, wi n bi zɔ̃o, wi n zu'o wà gbãbɔ̀nɛo, wi n nana ń wisio wà zwãa fĩ̀mao.
Gbɛ̃e i n wɛ̃nagwa à yã́piɔ kɛ̀nɛo. Wa n sósobi vĩo, ɔ̃ wà n vũaa sɛ̃u, asa kɛ wà n i, wa ye n gĩyãio.
Kɛ́ málɛ gɛ̃, ɔ̃ má è ńlɛ buumpa au guu. Gɔɔ pɔ́ ń kú aupi guu, ma mɛ̀ ńyɔ̃ kɛ pɔ́ ũɛ!
Má tò n gbã lán líwa sɛ̃u, n zɔ̃ɔkũ̀ n kɛ nɔana ũ. N yɔ̃́ bɔ̀bɔ n kã́ pàɛ, kási niɔ bɛ puiziɛ.
Kɛ́ ma ɛa málɛ dɔnzi lɔ, ma n gwa, ɔ̃ má è n ka kɛ́ wà gɛ̃ n yã́u, ɔ̃ ma a dábi lɛ̀nla ma n puizi ùlɛò. Ma lɛgbɛ̃̀nɛ, ma mɛ̀ ma bàa aɔ kunnɔɛ, ɔ̃ n gɔ̃ ma pɔ́ ũ. Ma Dii Lua mámɛ má ò.
Ma n zu'ò ma n au wòloma, ɔ̃ ma nísidɔ̀ɔma.
Ma zwã̀a wɛde yènɛ, ma ayo báa kyale kpànɛ, ma bàabaa tulu dìnɛ, ɔ̃ ma siliki pɔlɔgãu dànɛ.
Ma nɔamblebɔɔ fĩ̀ma. Ma zãɔ kàkanɛ, ma yàbaa dànɛ.
Ma tãanadànɛ n níu, ma swã́li booloɔ dànɛ, ma kíafua gawide kpànɛ.
Màa ma zãblèma ń vuao ń ã́nusuo. N pɔkasaɔ dɛ bàabaa ń silikio ń zwã̀a wɛdeo ũ, mɛ́ n pɔblea dɛ pɛ̃ɛti maa ń zɔ́o ń nísio ũ. N kɛfɛnkɛ gɛ̃agɛ̃̀, ɔ̃ n zɔ̃ɔkũ̀ n gɔ̃ nɔɛ kía ũ.
N tɔbɔ̀ buiɔ guu n kɛfɛnkɛpi yã́i, asa n kɛfɛnkɛ bɔ̀lɛi nɔamblebɔ pɔ́ má kɛ̀nɛɔ yã́i. Ma Dii Lua mámɛ má ò.
Ɔ̃ n n kɛfɛnkɛ náaikɛ̀, n gɔ̃ káalua ũ tɔ́ pɔ́ ń bɔ̀ yã́i, n káaluakà ń gbɛ̃́ pɔ́ lɛ́ gɛ̃ weɔ, n gɔ̃ ń pɔ́ ũ.
N n pɔkasaeɔ sɛ̀ n zãblèò gulɛsĩ pɔ́ ń bòɔwa, ɔ̃ n káaluakà we. Yã́ bee taa maao, a kɛa zɛvĩo.
Ɔ̃ n n vua ń ã́nusuo nɔamblebɔ pɔ́ má kɛ̀nɛpi keeɔ sɛ̀ n tã́agɔ̃ɛɔ pìò, ɔ̃ n káaluakàńnɔ.
N n pɔkasa wɛdeɔ sɛ̀ ń dànɛ́, ɔ̃ n ma nísi kàmá, n ma tulaletikànɛ́ tɛ́a.
Blɛ pɔ́ má kpàma ǹ ble, pɛ̃ɛti ń zɔ́o ń nísiopi ɔ̃ ń kpàmá sa pɔ́ a pɔ́ tɛ́kũa gĩ ìɔ na ũ. Yã́ pɔ́ kɛ̀n we. Ma Dii Lua mámɛ má ò.
N n nɛgɔ̃ɛɔ ń n nɛnɔɛ pɔ́ ń ìmanɔɔ sɛ̀ n sa'òomá blɛ ũ. N káaluakaa i mɔmaoa?
N ma nɛ́ɔ kòlokpa n sa pɔ́ wì a pɔ́ kátɛu à tɛ́kũ òomá.
N yãbɛ̃ɛkɛaɔ ń n káaluakaapiɔ guu píi n nɛblegɔɔ yã́ i dɔnguo. Gɔɔ bee ń kú puizi, ńlɛ buumpa au guu.
Waiyoo! Waiyoo mpi! Ma Dii Lua ma mɛ̀ n yãvãikɛapiɔ gbɛa píi,
n tã́akpɛɔ dɔ̀ n sa'okĩi bòbo gãaɛ píiu.
N sa'okĩi bòbo zɛa miɔwa píi, ɔ̃ n n kɛfɛnkɛ ɔ̃̀ɔkpà, n n gbá wɛ̃̀aa gbɛ̃́ pɔ́ lɛ́ gɛ̃ɔnɛ píi, n si káaluakaau.
N káaluakà ń n Egipi pɔ́ kú n saɛ gɔ̃ɛ blesanaɔ, n ma pɔ fɛ̀lɛ n sia káaluakaaupi yã́i.
Ɔ̃ ma ɔtɔ̃̀ma, ma n bùsu lào, ma n kpa n zangude Filitɛ̃ pɔ́ n dàa vãi dìmáɔwa, aa ń pɔeã kɛ̀ma.
N ɛa n káaluakà ń Asiliɔ lɔ, asa nili kã́o. Baa n káaluakaańnɔ gbɛa ni kão,
ɔ̃ n si káaluakaau ń Babɛli bùsu laatanaɔ. Ń beeo ni kão.
Ma Dii Lua ma mɛ̀: N ɔ̃̀ɔkpaa gɛ̃agɛ̃̀. Lá n yã́piɔ kɛ̀, n gɔ̃ káalua wisaide ũ.
Ń beeo kɛ́ n tã́akpɛɔ dɔ̀dɔ zɛa miɔwa píi, mɛ́ n sa'okĩi bòbo gãaɛɔ píi, ń dɛ lán káaluawao, asa n sakà ɔ̃auɛ.
Nɔɛ gbãsĩkɛna, niɔ gɔ̃ pãleɔ si n zã́ gbɛuɛ.
Wì pɔ́ kpá káaluawaɛ, kási mpi ḿmɛ ni pɔ́ kpá n gɔ̃pɔsɛɔwa, ni gbagusaɛdanɛ́, kɛ́ aa bɔ gupiiu aa mɔ káaluakannɔ yã́i.
N káaluakaa adoa ń nɔɛ pãleɔɛ. Gbɛ̃e lí luanzio. Ḿmɛ ni fĩabonɛ́, wìli fĩabonɛo. N yã́ adoaɛ.
Ayãmɛto káalua, ma yãma!
Ma Dii Lua ma mɛ̀, n n ɔ̃a dɛ̀, n nzĩa kpà n gɔ̃pɔsɛɔwa ń káaluakaa guu, ń tã́a pɔ́ má ye ń gĩyãioɔ kũa, mɛ́ n n nɛ́ɔ au kpàmá.
Ayãmɛto málɛ n gɔ̃pɔsɛ pɔ́ ń yã́ kàngupiɔ kãaa, gɔ̃ pɔ́ ń yeńziɔ ń gɔ̃ pɔ́ ń yeńzioɔ píi. Má tó aa bɔ gupiiu, aai mɔ lɛ́lɛma, mí tó aa n puizi e ḿpii.
Má nɔɛ pɔ́ aaì gbãsĩkɛ mɛ́ aaì gbɛ̃dɛɔ tàae winɛ n musuɛ, mí gbɛ̃dɛ pɔfɛ̃ bɔbɔma, asa mili sí sàao.
Má n nanɛ́ ń ɔzĩɛ, aai n tã́akpɛɔ kwɛ́, aai n sa'okĩiɔ gboo, aai n pɔkasaɔ woloma, aai n nɔamblebɔɔ sima, aai n to puizi.
Aa dasi kãaanzi, aai n pápa ń gbɛo, aai n zɔ̃zɔ̃ ń fɛ̃ndao.
Aa tɛsɔ̃ n kpɛ́ɔwa, aai n wɛtã nɔɛ dasiɔ wáa. Má n káaluakaa midɛ. Ńyɔ̃ e fĩabo n gɔ̃pɔsɛɔnɛ lɔo.
Ma pɔfɛ̃ i kpálɛ, asa mili sí sàa yã́ bee taa musuo. Ma nɔ̀sɛ i gbasa níni, ma pɔ a panzi lɔo.
Lá n nɛgɔɔ yã́ i dɔnguo, ɔ̃ n ma pɔ fɛ̀lɛmɛɛ ń yã́piɔ píi, má n yãkɛa winɛ n musuɛ. Ma Dii Lua mámɛ má ò. Ni gbãsĩkɛa kã́fĩ n yãbɛ̃ɛkɛaɔ guu píio lé?
Yáasikɛnaɔ yáasikɛ n yã́ musu aa mɛ, pɔ́ pɔ́ bɔ̀ sãda wɛ́wa mɛ́ ì bɔ a nɛ́ wɛ́wa.
N n da pɔ́ ye a zã́ ń a nɛ́ɔ gĩyãio ɔlɛsɛ̀. Dàa doũ ɔ̃ ń vĩ ń n vĩ̀i ń n dãuna pɔ́ aa ye ń zã́ɔ ń ń nɛ́ɔ gĩyãioɔ. N daá Iti buiɛ mɛ́ n maeá Amɔle buiɛ.
N vĩ̀i Samali ku gugbãntoo oi ń a nɛ́ɔ, mɛ́ n dãuna Sɔdɔũ ku gɛɔmidɔkĩi oi ń a nɛ́ɔ.
I kɛ n ń ɔlɛsɛ̀ n ń yãbɛ̃ɛkɛaɔ kɛ̀ yɔɔ no, n ɔ̃̀ɔkpaa dɛńla n yãkɛaɔ guu píiɛ.
Ma Dii Lua ma mɛ̀ ń ma kuao n dãuna Sɔdɔũ ń aà nɛ́ɔ i yã́ pɔ́ mpi ń n nɛ́ɔ kɛ̀ kɛo.
Vãi pɔ́ n dãuna Sɔdɔũ kɛ̀n kɛ: Aàpi ń a nɛ́ɔ wala vĩ, asa aa kãa mɛ́ aa kálɛa dɔdɔa yãkelesai, kási aai dɔ taasideɔ ń wɛ̃nadeɔlɛo.
Ɔ̃ aa ńzĩa sɛ̀ lɛsĩ aa yã́ pɔ́ má ye a gĩyãio kɛ̀, ɔ̃ ma ń suumpà lá ń èwa.
Samali duuna i ka n duuna kɔ̃kpaalɛwao. N yãbɛ̃ɛkɛ̀ dasi dɛ n vĩ̀i ń n dãunaola, ɔ̃ an yã́ kɛ̀mɛɛ sã̀ɔ yãbɛ̃ɛ pɔ́ ń kɛ̀ píi yã́i.
Ńyɔ̃ɔ bɛ ń n tɔ́ ĩ́ioɛ, asa n duuna pɔ́ bɛ̃̀ɛ dɛ ń pɔ́a mɛ́ tò an pɔ́ sã̀ɔmɛɛ. Aa sã̀ɔma. Wí a n kũɛ, ńyɔ̃ɔ bɛ ń n tɔ́ ĩ́ioɛ, asa ń tò n vĩ̀i ń n dãunao yã́ kɛ̀ma sã̀ɔɛ.
Má su ń Sɔdɔũo a pá ziu ń a nɛ́ɔ ń Samalio lɔ ń a nɛ́ɔ ń mpio lɔ,
kɛ́ n gɛɛ e gɔ̃ kpa n wɛ́i, wí i n kṹ yã́ pɔ́ ń kɛ̀ɔ yã́i, an nɔ̀sɛ i níni sa.
N dãuna Sɔdɔũ a su a pá ziu ń a nɛ́ɔ, mɛ́ n vĩ̀i Samali a su a pá ziu ń a nɛ́ɔ, mɛ́ mpi ńyɔ̃ su n pá ziu ń n nɛ́ɔ.
E n vãikɛa àɔ gɛ́ bɔi gupuau n wala gɔɔ, ń ye wà n dãuna Sɔdɔũ tɔ́ ma ń lɛ́uo. Ɛdɔũ wɛ̃́lɛɔ ń ń saɛdeɔ lɛ́ n láanikɛ sa sɔ̃, mɛ́ Filitɛ̃ wɛ̃́lɛɔ ń ń saɛdeɔ lɛ́ sakangu lɔ.
<range>
N gbãsĩkɛa ń n yãbɛ̃ɛkɛao a wi n musuɛ. Ma Dii mámɛ má ò.
Ma Dii Lua ma mɛ̀ má kɛnɛ lá à kɔ̃sìnnɔwaɛ, asa n sakà lɛ́ pɔ́ má gbɛ̃̀nɛuɛ, n ma bàakuannɔ yã́ gbòo.
Ń beeo ma bàakuannɔ n nɛgɔɔ yã́ a sãmaguo, ma bàa a ɛa àɔ kunnɔ saɛ e gɔɔpii.
Má n vĩ̀iɔ ń n dãunaɔ kpama n nɛ́ɔ ũ, baa kɛ́ mi a lɛgbɛ̃nɛo. Tó n ń sí, n yãkɛaɔ dɔngu, i kɛnɛ wí ũ.
Ma bàa aɔ kunnɔ, níɔ dɔ̃ kɛ́ mámɛmaa Dii.
Tó ma duuna pɔ́ ń kɛ̀ yãa kɛ̃̀ma píi, duunapi yã́ a dɔngu, i kɛnɛ wí ũ, n lɛ́ iɔ kpaaũa n tɔ́ ĩ́i yã́i. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, yãlɛɛũ Isailiɔnɛ, ní yáasikɛnɛ́
ǹ mɛ, ma Dii Lua ma mɛ̀, kúu zɔ̃ɔe ku, aà gã̀sĩa gbãa mɛ́ a kã́ gbã̀a, mɛ́ aà sula wɛ̃̀sã pàɛ. À mɔ̀ Libã bùsuu à sɛdɛ lí misona kũ̀,
ɔ̃ a zɔ̃̀ tàò laatanaɔ bùsuu, à gɛ̀ pɛ̀ tagɛnapiɔ wɛ̃́lɛu.
À bùsupi vɛ̃ɛ bui sɛ̀ lɔ, a pɛ̀ swada saɛ bua lán swagbala líwa.
Vɛ̃ɛpi lì kɛ̀ lí ũ, à ɔtà yɛɛɛnnɔ, ɔ̃ a gɔ̃naɔ yɛ̀ɛlɛ kúupi kĩ́i oi, mɛ́ a zĩ́naɔ tà aà zíɛ. Màa à gɔ̃naɔ kɛ̃̀kɛ̃, a lá sìsi à gɔ̃̀ vɛ̃ɛli ũ.
Kúu zɔ̃ɔ pãle ku we, aà gã̀sĩa gbãa mɛ́ aà sula tìisi. Ɔ̃ vɛ̃ɛlipi zĩ́naɔ tà aà kĩ́i oi za kaa pɔ́ a pɛ̀u, àlɛ aà í nidɛ, ɔ̃ a gɔ̃naɔ tà aà kĩ́i.
À mɔ lè a pɛa tɔɔlɛ maau swada saɛɛ, kɛ́ à ɔta, i nɛ'i vɛ̃ɛli gawide ũ.
Onɛ́ ma Dii Lua ma mɛ̀, a kɛ maan wee? Vɛ̃ɛlipi a gɛ́ aɛe? Kúupi a gí a nɛ́ woloio. A lípi bilɛ à gao lé? A la bɔlɔɔ giigaga píiɛ. I kɛ gɔ̃sagbãakɛ ge dasikɛ wà kɛɛ̀ wà bilɛo.
Tó wà ɛ̀a pɛ̀, a li lɔe? Tó gukpɛ ĩ́ana kàka sùwà, a giigagao lé? A giigaga kaa pɔ́ à bɔ̀lɛupiuɛ.
Ɔ̃ Dii yã'òmɛɛ à mɛ̀:
Bui swã́yãmansaidepiɔ la, aa yã́pi midɔ̃oa? Onɛ́ Babɛli kía mɛ́ gɛ̀ Yelusalɛũ, à a kía kũ̀ ń aà ìwaɔ à tàńnɔ Babɛli.
Ɔ̃ à kíabuie dìlɛ, à lɛdoũkɛ̀aànɔ, a tò à lɛgbɛ̃̀ɛ a yã́ musu. À bùsupi dɔaanaɔ sɛ̀lɛ tàńnɔ lɔ,
kɛ́ bùsupi e gɔ̃ kpɛɛ fɛlɛsai yã́i. Lɛdoũ pɔ́ kíabui kɛ̀aànɔpi mɛ́ tò a ku.
Ɔ̃ kíabuipi bɔ̀ aà kpɛ, à zĩnaɔ zĩ̀ Egipi sɔ̃́ɔ ń zĩgɔ̃ɔ wɛɛlɛi dasi. Kípi a gɛ́ aɛe? Yã́pikɛna a bɔe? A lɛdoũpi gboo, i bɔa?
Ma Dii Lua ma mɛ̀, ń ma kuao a ga kía pɔ́ à aà kpà kpalaupi mɛɛwia Babɛliɛ, kɛ́ à sakà lɛ́ pɔ́ a gbɛ̃̀ɛ̀u à lɛdoũ pɔ́ a kɛ̀aànɔ gbòo yã́i.
Tó wà bùsu kàlɛkalɛ wɛ̃́lɛ bĩ́i saɛ, mɛ́ wà gbà lɛsĩɔ da lìai, kɛ́ wà e gbɛ̃́ɔ dɛdɛ dasi yã́i, Falaɔ̃ɔ ń a zĩgɔ̃ gbãaɔ ń a gbɛ̃́ bílaɔ fɔ̃ dɔaàlɛ zĩpi guuo.
Asa kíabuipi sakà lɛ́ pɔ́ a gbɛ̃̀uɛ, à lɛdoũpi gbòo. Lá aa ɔdà kɔ̃ ɔu lɛdoũpi musu, ɔ̃ à yã́piɔ kɛ̀ píi, a bɔo.
Ayãmɛto ma Dii Lua ma mɛ̀, lá lɛ́ pɔ́ a gbɛ̃̀ ń ma tɔ́o ɔ̃ à sakàu, mɛ́ lɛdoũ pɔ́ a kɛ̀ ń ma tɔ́o ɔ̃ a gbòo, ń ma kuao má tó a yã́ wí aà musuɛ.
Má ba kpaɛ̀, i aà kṹ, mí taaànɔ Babɛli. We má yã́kpalɛkɛuaànɔ náaisaiyã pɔ́ a kɛ̀mɛɛ yã́i.
Wi aà zĩgɔ̃ pɔ́ lɛ́ bàalɛaànɔɔ dɛdɛ ń fɛ̃ndao, mɛ́ wa ń gbɛ̃́ pɔ́ bɔ̀ɔ fãaa gupiiuɛ, íɔ dɔ̃ kɛ́ ma Dii mámɛ má ò.
Ma Dii Lua ma mɛ̀, má sɛdɛ lí lɛsĩ misona zɔ̃ gɛ pɛ́. Má a misona gɔ̃n bɔlɔ zɔ̃, mí gɛ pɛ gbɛ̀sĩsĩ zɔ̃ɔ lɛsĩ musu.
Má pɛ́ Isaili gbɛ̀sĩsĩ lɛsĩ musuɛ, i gɔ̃napa, i nɛ'i sɛdɛ lí gawide ũ, bã bui píi i mɔ ue e a láu, aai pɛpɛ a gɔ̃naɔwa.
Sɛ̃̀a lí píi i dɔ̃ kɛ́ ma Dii mi to lí lɛsĩ ɛɛnkũ, mɛ́ mi to lí ɛɛna lɛsĩ kṹ. Mi to lí ísi giigaga, mɛ́ mi to lí gii bɔlɔbɔ. Ma Dii mámɛ má ò mɛ́ má kɛɛ.
Dii yã'òmɛɛ à mɛ̀:
Bɔ́yãi á Isailiɔ ì yáasiɛ bee kɛ á bùsu yã́ musui? I mɛ: Maeɔ vɛ̃ɛbɛ kũ̀ma blè, ɔ̃ nɛ́ɔ swaa fɛ̃́nkpà.
Ma Dii Lua ma mɛ̀, ń ma kuao á yáasi bee kɛ á bùsuu lɔo.
Gwa, gbɛ̃́piiá ma pɔ́ɛ. Maeɔ ń nɛ́ɔ píi, yã́ doũɛ. Gbɛ̃́ pɔ́ duunakɛ̀ mɛ́ a ga.
Gbɛ̃maa pɔ́ lɛ́ yãmaakɛ a zɛ́wa yã́ gwa.
Ìli gɛ́ pɔblei tã́aɔ kùɛo, ìli wɛ́malɛ Isailiɔ diipiɔzio. Ìli a gbɛ̃́dee nɔ wɛɛlɛo, ìli wúlɛ ń nɔɛo gɔɔ pɔ́ a ɔkũao.
Ìli gbãamɔ gbɛ̃eɛo, ì gbɛ̃́ pɔ́ a fĩa sɛa tɔ̀ɔma sɔaaɛ̀ɛ. Ìli pɔ́ símáo, ì nɔandɛna gba blɛ, ì pɔ́ na gbɛ̃́ pɔ́ kú bṹuzi.
Ìli ɔ̃a sɛ̃anɛ́ à a igbao, ìli ài zɔ̃ɔ wɛɛlɛo, ì azĩa bɔ yãvãiuɛ, ì yã́gɔ̃gɔ̃nɛ́ a zɛ́wa.
Ìɔ ma ɔtondɔkĩi gwa, ìɔ ma ikoyãɔ kũa, ìɔ zĩkɛwà ń náaio. Ma Dii Lua ma mɛ̀, gbɛ̃́ bee mɛ́ maa, aɔ kuɛ.
Tó gbɛ̃maapi nɛ́ vãi ì sɔ̃ bɛ? Ì gbɛ̃dɛ, ge ì yã́piɔ kɛ a gbɛ̃́deeɛ.
Baa kɛ́ aàpi i a kee kɛo, nɛ́pi ì pɔble tã́a kùɛ, ì a gbɛ̃́dee nɔ wɛɛlɛ,
ì gbãamɔ taasideɔnɛ ń wɛ̃nadeɔ, ì pɔ́ símá, ìli tɔ̀ɔma pɔ́ á kũa sɔaanɛ́o, ì wɛ́malɛ tã́aɔzi, ì yãbɛ̃ɛkɛ,
ì ɔ̃a sɛ̃anɛ́ à a igba, ì ài zɔ̃ɔ wɛɛlɛ. Gbɛ̃́ bee taa aɔ kua? Aawo, aɔ kuo. A ga yãbɛ̃ɛ pɔ́ a kɛ̀ píi yã́iɛ. Aà tàae a wi aàzĩa musuɛ.
Tó nɛ́ vãipi nɛ'ì, ɔ̃ aà nɛ́ duuna pɔ́ a mae lɛ́ kɛɔ è, mɛ́ i a kee kɛo sɔ̃ bɛ?
Ìli pɔble tã́a kùɛo, ìli wɛ́malɛ Isailiɔ diipiɔzio, ìli a gbɛ̃́dee nɔ wɛɛlɛo,
ìli gbãamɔ gbɛ̃eɛo, ìli tɔ̀ɔma gbɛao, ìli pɔ́ símáo, ì nɔandɛna gba blɛ, ì pɔ́ na gbɛ̃́ pɔ́ kú bṹuzi,
ì azĩa bɔ yãvãiu, ìli ɔ̃a sɛ̃anɛ́ à a igbao, ìli ài zɔ̃ɔ wɛɛlɛo, ìɔ ma ikoyãɔ kũa, ì ma ɔtondɔkĩi gwa. A ga a mae duuna yã́io, aɔ kuɛ.
Aà mae a ga azĩa duuna yã́iɛ, asa à gbɛ̃́ɔ bɔ́ɔ'i mì, à a gbɛ̃do pɔ́ sìwà, à yã́ pɔ́ maao kɛ̀ a gbɛ̃́ɔ guuɛ.
Ɔ̃ i mɛ: Bɔ́yãi maepi tàae lí wí a nɛ́ musuo ni? Lá nɛ́pi yãmaakɛ̀ a zɛ́wa, à ma ɔtondɔkĩi gwà ń laaio, aɔ kuɛ.
Gbɛ̃́ pɔ́ duunakɛ̀ mɛ́ a ga. Mae tàae a wi a nɛ́ musuo, nɛ́ tàae a wi a mae musuo. Gbɛ̃maa maakɛaá aàzĩa yã́ɛ, mɛ́ gbɛ̃vãi vãikɛaá aàzĩa yã́ɛ.
Tó gbɛ̃vãi mikɛ̃̀ a duunaɔwa sɔ̃, mɛ́ à ma ɔtondɔkĩi gwà, àlɛ yãmaakɛ a zɛ́wa, a gao, aɔ kuɛ.
Wa aà tàae pɔ́ a kɛ̀piɔ kee dao, aɔ ku yãmaa pɔ́ á kɛ̀pi yã́iɛ.
Ma Dii Lua ma mɛ̀, vãikɛna gaa ì kamagu nɛe? Tó à mikɛ̃̀ a yãkɛaɔwa, aɔ kuɛ, bee mɛ́ ì kamagu.
Tó gbɛ̃maa mikɛ̃̀ a maakɛawa, àlɛ duunakɛ, àlɛ yãbɛ̃ɛ pɔ́ gbɛ̃vãi ìɔ kɛɔ kɛ, aɔ kue? Wa yãmaa pɔ́ a kɛ̀piɔ kee dao. A ga a náaisaikɛ ń duuna pɔ́ a kɛ̀o yã́iɛ.
Á Isailiɔ i mɛ ma yãkɛa dɔ̀ɔ vĩo. À swã́kpa sa. Ma yãkɛa dɔ̀ɔ vĩo ló? Ge á yãkɛa mɛ́ dɔ̀ɔ vĩo kai!
Tó gbɛ̃maa mikɛ̃̀ a maakɛawa, àlɛ duunakɛ, a yã́i a gai. A ga duuna pɔ́ a kɛ̀pi yã́iɛ.
Tó gbɛ̃vãi mikɛ̃̀ a vãikɛawa, àlɛ yãmaakɛ a zɛ́wa sɔ̃, a azĩa misiɛ.
Tó à tàae pɔ́ a kɛ̀ɔ è mɛ́ à mikɛ̃̀wà píi, a gao, aɔ kuɛ.
Á Isailiɔ sɔ̃ i mɛ ma yãkɛa dɔ̀ɔ vĩo. Á Isailiɔ, ma yãkɛa dɔ̀ɔ vĩo ló? Ge á yãkɛa mɛ́ dɔ̀ɔ vĩo kai!
A yã́i má yã́kpalɛkɛ ń á Isailiɔ, baade a yãkɛawa. Ma Dii Lua mámɛ má ò. À nɔ̀sɛlilɛ à mikɛ̃ á tàaeɔwa píi, kɛ́ á duuna su á ásookɛo yã́i.
Isailiɔ, à ɔzɔ̃ á tàaeɔzi píi, í á sɔ̃ ń á nisĩnao kɛkɛ dafu. Bɔ́yãi álɛ ázĩa kpa gaii?
Ma Dii Lua ma mɛ̀, gbɛ̃e gaa lí kamaguo. À nɔ̀sɛlilɛ, í e àɔ ku.
Wɛ̃nalɛ si Isaili kíaɔ yã́ musu
ǹ mɛ: Á daá nɔ̀ɔmusu daɛ fá! À wùlɛ nɔ̀ɔmusu saɔ zãnguo, à a nɛ́ɔ gwà nɔ̀ɔmusu ɛ̀waasoɔ guu.
À a nɛ́ do gwà, ɔ̃ à kɛ̀ nɔ̀ɔmusu sà bɔlɔ ũ. À pɔ́taitaia dàda, ɔ̃ à gɔ̃̀ gbɛ̃nazĩnsona ũ.
Kɛ́ buiɔ aà bao mà, aa ɛyɔ̃̀ɛ̀, ɔ̃ à zù ɛpiu. Aa bakàɛ̀ a níu, aa tàaànɔ Egipi bùsuu.
Kɛ́ nɔ̀ɔmusu dapi è tãmaa a nɛ, yã́ pɔ́ aà wɛ́ dɔi mɛ́ mìdɛ we, ɔ̃ à ɛ̀a à a nɛ́ do dìlɛ lɔ, à kɛ̀ nɔ̀ɔmusu sà bɔlɔ ũ.
À bɛ̀bɛ ń nɔ̀ɔmusu saɔ nɔ̀ɔmusu sà bɔlɔ ũ. À pɔ́taitaia dàda, ɔ̃ à gɔ̃̀ gbɛ̃nazĩnsona ũ.
À ń kibɛɔ wìwi, à ń wɛ̃́lɛɔ dàaĩ. Sɔ̃ kɛ̃̀ bùsupideɔgu nɔ̀ɔmusupi pũnaama yã́i.
Ɔ̃ buiɔ bɔ̀ bùsu pɔ́ liaaiɔ guu, aa mɔ̀ lɛ́lɛiwà. Aa baikpàɛ̀, ɔ̃ à zù ɛ pɔ́ aa yɔ̃̀ɛ guu.
Wà bakàɛ̀ a níu, wà wáa tã̀ wà aà dàu, ɔ̃ wà tàaànɔ Babɛli kíaɛ. We wà aà dàu kpɛ́u, kɛ́ wasu aà pũnaa ma Isaili bùsu gbɛ̀sĩsĩɔ sɔ̀ɔu lɔo yã́i.
Á da dɛ lán vɛ̃ɛliwa á kaau. Wa aà pɛ̀ swa saɛ, ɔ̃ à gɔ̃naɔ kɛ̃̀kɛ̃, ɔ̃ swa saɛpi tò à nɛ'ì.
A gɔ̃napiɔ gbãa kà wà kía gopana kɛò. Lípi lɛsĩ, à gbã̀ zɔ̃̀ luawa, a gbã̀a ń a gɔ̃n dasipiɔ tò wìli kuawào.
Ɔ̃ wa bìlɛ ń pɔfɛ̃o wa nɛ̀. Gukpɛ ĩ́ana tò à giigàga, ɔ̃ a nɛ́ɔ wòlo. A gɔ̃n gbãapiɔ giigàga, ɔ̃ tɛ́ kũ̀wà.
Tiasa a pɛa gbáauɛ tɔɔlɛ gii isaideu.
A gɔ̃n do tɛsɛ̀ à kũ̀ a nɛ́ɔwa. A gɔ̃na pɔ́ a gbãa kà wà kí gopana kɛò kuwà lɔo. Wɛ̃na yã́ɛ, wàli sí lɛ ũ.
Taa ń Isailiɔ zĩ̀zɔɔ ũ wɛ̃̀ soplade guu, a mɔ sɔode gɔɔ kwide zĩ́, an gbɛ̃zɔ̃ɔeɔ mɔ̀ yãgbɛai Diiwa. Aa zɔ̃̀lɛ ma aɛ,
ɔ̃ Dii yã'òmɛɛ à mɛ̀:
Gbɛ̃nazĩn nɛ́, yã'o Isaili gbɛ̃zɔ̃ɔpiɔnɛ ǹ mɛ, ma Dii Lua ma mɛ̀, aa mɔ̀ yãgbɛaia yã̀? Ń ma kuao má we aa yãe gbɛaao.
Ńyɔ̃ yã́kpalɛkɛńnɔo lé? Gbɛ̃nazĩn nɛ́, ńyɔ̃ yã́kpalɛkɛńnɔo lé? Ǹ ń deziɔ yãbɛ̃ɛkɛaɔ onɛ́
ǹ mɛ, ma Dii Lua ma mɛ̀, gɔɔ pɔ́ ma Isailiɔ sɛ̀, ma lɛgbɛ̃̀ Yakɔbu buipiɔnɛ, má tò aa ma dɔ̃ Egipi. Ma lɛgbɛ̃̀nɛ́ ma mɛ̀ Dii an Luan ma ũ.
Gɔɔ bee ma lɛgbɛ̃̀nɛ́ ma mɛ̀ má ń bɔlɛ Egipi, mí gɛ́ńnɔ bùsu pɔ́ má sɛ̀nɛ́, zɔ́ ń vĩo diu, a maa dɛ bùsuɔla píi guu.
Má ònɛ́ an baade ɔkpa pɔbɛ̃ɛ pɔ́ an wɛ́ blèɔzi, aasu ńzĩa gbãlɛ Egipi tã́aɔ yã́ musuo. Mámɛ máa Dii an Lua ũ.
Ɔ̃ aa bɔ̀ ma kpɛ, aai we swãsɛ̀ ma yã́io. Aai ɔkpa pɔbɛ̃ɛ pɔ́ ń wɛ́ blèɔzio, aai Egipi tã́aɔ to weo. Ɔ̃ ma zɛò mà pɔkũmabɔbɔmá, mí palamá ń pɔfɛ̃o Egipi we.
Kási mi kɛo ma tɔ́ yã́i. Má ye mà a tɔ́ ɔ̃̀ɔkpa bui pɔ́ aa kú ń guuɔnɛo, asa má tò Isailiɔ ma dɔ̃ ń wáa, kɛ́ mà ń bɔlɛ Egipiɛ.
Ɔ̃ ma ń bɔ́lɛ Egipi, ma gɛńnɔ guwaiwaiu.
Ma a ikoyãɔ kpàmá, ma a yãdilɛaɔ dànɛ́, asa gbɛ̃́ pɔ́ kũa a wɛ̃ni e a guuɛ.
Ma kã́mabogɔɔ yãdànɛ́ lɔ seela ũ wá zãnguo, kɛ́ aa e dɔ̃ kɛ́ ma Dii ma ń sɛ́ ma gbɛ̃́ɔ ũɛ.
Ɔ̃ Isailiɔ bɔ̀ ma kpɛ guwaiwaiu, aa ma ikoyãɔ kũao. Aa gì ma yãdilɛa pɔ́ tó gbɛ̃́ kũa, a wɛ̃ni e a guuɔzi. Aa tò kã́mabogɔɔ pɔ́ má dìlɛ gbãlɛ̀ míɔmiɔ, ɔ̃ ma zɛò mà a pɔkũmabɔbɔmá guwaiwaiu, mí ń tɔ̀lɔzɔ̃.
Ãma mi kɛo ma tɔ́ yã́i. Má ye mà a tɔ́ ɔ̃̀ɔkpa bui pɔ́ ma bɔ ń Isailiɔ ń wáaɔnɛo.
Ma ɔlɛ̀lɛnɛ́ guwaiwaiu lɔ ma mɛ̀ má gɛ́ńnɔ bùsu pɔ́ ma a lɛgbɛ̃̀nɛ́ ma mɛ̀ má kpámá guuo. Vĩ ń zɔ́o di bùsupiuɛ, a maa dɛ bùsu píia.
Aa gì ma yãdilɛaɔiɛ, aa ma ikoyãɔ kũao, mɛ́ aa tò kã́mabogɔɔ pɔ́ má dìlɛnɛ́ɔ gbãlɛ̀, kɛ́ an sɔ̃ kú ń tã́aɔwa yã́i.
Ń beeo ma ń wɛ̃nagwà, mi ń kaalɛ guwaiwaiu mà ń bui midɛo.
Má ò ń nɛ́ɔnɛ guwaiwaiu aasu ń maeɔ ɔlɛsɛo, aasu ń yãkɛa kɛo, aasu gbãlɛ ń tã́aɔ yã́ musuo.
Mámɛ má Dii ń Lua ũ, aaliɔ ma ikoyãɔ kũa, aali swã́sɛ ma yãdilɛaɔi aaɔ zĩkɛwà.
Aali kã́mabogɔɔɔ dilɛ ma pɔ́ ũ seela ũ wá zãnguo, aaɔ dɔ̃ kɛ́ Dii ń Luan ma ũ.
Ɔ̃ an nɛ́piɔ bɔ̀ ma kpɛ, aa ma ikoyãɔ kũao, aai swã́sɛ ma yãdilɛa pɔ́ tó gbɛ̃́ kũa i wɛ̃ni e a guuɔzi aa zĩkɛ̀wào, mɛ́ aa tò kã́mabogɔɔ gbãlɛ̀, ɔ̃ ma zɛò mà pɔkũmabɔbɔmá, mí palamá ń pɔfɛ̃o guwaiwaiu,
ɔ̃ ma ɔsɔ̀aa, mi kɛo ma tɔ́ yã́i. Má ye ma tɔ́ ɔ̃̀ɔkpa bui pɔ́ ma ń bɔ́lɛ Egipi ń wáaɔnɛo.
Ma ɛa ɔlɛ̀lɛnɛ́ guwaiwaiu we lɔ, ma mɛ̀ má ń fãaa buiɔ guuɛ, mí ń fã́ndaiada bùsu ń bùsuo,
asa aai ma yãdilɛaɔ mao, aa gì ma ikoyãɔiɛ, aa tò kã́mabogɔɔ gbãlɛ̀, mɛ́ an maeɔ tã́aɔ ń wɛ́ blè.
Ɔ̃ ma ń kpá yãbɛ̃ɛkɛaɔla ń yãdilɛa pɔ́ wìli wɛ̃ni e a guuoɔ.
Má tò aa gɔ̃̀ gbãlɛa an sa'oa yã́ musu. Aa sa pɔ́ wì a pɔ́ kátɛu à tɛ́kũ ò ń ń nɛ́ sɛ̃́iaɔ, kɛ́ vĩa e ń kṹ, aai dɔ̃ kɛ́ mámɛmaa Dii.
Ayãmɛto gbɛ̃nazĩn nɛ́, yã'o Isailiɔnɛ ǹ mɛ ma Dii Lua ma mɛ̀ an deziɔ dɔ́ɛmanɔ yã́ɛ bee musu lɔ, aa náaisaiyãkɛ̀mɛɛ.
Kɛ́ ma mɔńnɔ bùsu pɔ́ ma a lɛgbɛ̃̀nɛ́ guu, kɛ́ aa sĩ̀sĩ lɛsĩe ge lí yɛ̀lɛlɛe è, aa sa'ò we. Aa ma pɔ fɛ̀lɛmɛɛ ń gba pɔ́ aa dà weo ń pɔ́ tɛ́kũa gĩ na pɔ́ aa kɛ̀o ń vɛ̃ɛ pɔ́ aa ɛ̀lɛwào.
Ɔ̃ ma ń lá ma mɛ̀ gulɛsĩ pɔ́ aalɛ gɛ́u weɔ dɛa ni? Ɔ̃ wì mɛ gupiɔnɛ gulɛsĩɔ e ń a gbão.
Ayãmɛto o Isailiɔnɛ ma Dii Lua ma mɛ̀: Á á deziɔ zɛ́ sɛ à gbãlɛ tã́aɔ yã́ musu à gɔ̃ gbãlɛa yã̀?
Tó a mɔ sa'oimá mɛ́ a sa pɔ́ wì a pɔ́ kátɛu à tɛ́kũ ò ń á nɛ́ɔ, áɔ gbãlɛa á tã́aɔ yã́ musu e ń a tiaoɛ. Lá màaɛ Isailiɔ, má we à yãgbɛaao. Ma Dii Lua ma mɛ̀, ń ma kuao má we à yãgbɛaao.
Yã́ pɔ́ kú á nɔ̀sɛu a zɛkɛo. I mɛ áɔ zɔble líɔnɛ ń gbɛɔ lán buiɔwaɛ, lán dṹnia gbɛ̃́ɔwa.
Ma Dii Lua ma mɛ̀, ń ma kuao má a gã̀sĩ poo, mí gbãamɔɛ́ ń pɔkũmabɔbɔawáo.
Má a gã̀sĩ poo mà á kãaa bui pɔ́ a fãaa ń guuɔ guuɛ, mí á bɔlɛ bùsu ń bùsuo ń ma gã̀sa gbãao ń pɔkũmabɔbɔawáo.
Má tó à gɛ́ buiɔ bùsuu gbáau, wá wɛ́ i kɛ síiɔ̃ we, mí yã́kpalɛkɛánɔ.
Lá ma yã́kpalɛkɛ̀ ń á deziɔ Egipi guwaiwaiu, màa má yã́kpalɛkɛánɔ. Ma Dii Lua mámɛ má ò.
Mí tó à gɛ̃ ma kaau, mí tó à zɛ ń ma bàakuaánɔ yã́o.
Má gbɛ̃́ pɔ́ aa tàaekɛ̀mɛɛ aa bɔ̀ ma kpɛɔ bɔ á guuɛ. Baa kɛ́ ma ń bɔ́lɛ bùsu pɔ́ aa ku a guu, aa gɛ̃ Isaili bùsuuo, íɔ dɔ̃ kɛ́ mámɛmaa Dii.
Á Isailiɔ, ma Dii Lua ma mɛ̀, lá á baade ye zɔble a tã́aɔnɛ, à gɛ́! Gbɛzã á ma yãma! Á ma tɔ́ pɔ́ a kua adoa ɔ̃̀ɔkpamɛɛ ń á tã́aɔ ń á sa'oamáo lɔo.
Asa ma Dii Lua ma mɛ̀, Isailiɔ píi aa zɔblemɛɛ ma gbɛ̀sĩsĩ pɔ́ a kua adoa musuɛ, Isaili bùsu gbɛ̀sĩsĩ lɛsĩpi. We má ń síu. Wekĩi má sa'oa gbɛawá ń á buapɔ́ káauɔ ń gba pɔ́ á mɔomɛɛɔ.
Tó ma á kãaa buiɔ guu, mɛ́ ma á bɔ́lɛ bùsu ń bùsu pɔ́ a fãaauɔ guu, má á sí sa pɔ́ a pɔ́ tɛ́kũa gĩ na ũ, mí tɔbɔ á musu buiɔ wáa.
Tó ma suánɔ Isaili bùsu pɔ́ ma a lɛgbɛ̃̀ á deziɔnɛ guu, á dɔ̃ sa kɛ́ mámɛmaa Dii.
Wekĩi á yãkɛaɔ ń á dàa pɔ́ tò a gɔ̃ gbãlɛa i dɔágu, ɔ̃ á gbasa àɔ ye ázĩa gĩyãio vãi pɔ́ á kɛ̀ɔ yã́i.
Tó ma yãkɛ̀ɛ́ ma tɔbɔa yã́i, i kɛ á yãvãikɛa ge á yã́ koleaɔ lɛ́u no, á Isailiɔ í dɔ̃ sa kɛ́ mámɛmaa Dii. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, wɛbiibii gɛɔmidɔkĩiwa ǹ yã'o'oɛ̀. Ãnabikɛkɛ Nɛgɛvɛ bùsu líkpɛpi yã́ musu,
ní oɛ̀ aà ma yãma. Ma Dii Lua ma mɛ̀ má tɛsɔ̃wàɛ. Tɛ́pi a kũ a lí ísiɔ ń a lí giiɔwa píi. Wa e a tɛ́pi dɛo. Tɛ́pi a to gbɛ̃́pii oa siakũ za gɛɔmidɔkĩi oi e gugbãntoo oi.
Gbɛ̃́pii iɔ dɔ̃ ma Dii mámɛ ma tɛ́pi sɔ̃̀wà, wa fɔ̃ dɛo.
Ɔ̃ ma mɛ̀: Á'a Dii Lua! Wàlɛ o ma yã́ musu wà mɛ̀, yáasikɛna nolo?
Dii yã'òmɛɛ à mɛ̀:
Gbɛ̃nazĩn nɛ́, wɛbiibii Yelusalɛũ oi ǹ yã'o'o sa'okĩiɔnɛ. Ãnabikɛkɛ Isaili bùsu yã́ musu,
ní oɛ̀ ma Dii ma mɛ̀, má fɛlɛ ń bùsupideɔ. Má a fɛ̃nda wo a kpɛ́u, mí a gbɛ̃maaɔ ń a gbɛ̃vãiɔ dɛdɛò píi.
Lá málɛ a gbɛ̃maaɔ ń a gbɛ̃vãiɔ dɛdɛ píi, má a fɛ̃nda wo mà gbɛ̃́pii lɛ́ò za gɛɔmidɔkĩi oi e gugbãntoo oi.
Gbɛ̃́pii iɔ dɔ̃ kɛ́ ma Dii ma a fɛ̃nda wò a kpɛ́u, má sɔlɔu lɔo.
Gbɛ̃nazĩn nɛ́, aaukɛ! Aaukɛ ń wáa ń ɛ̀lɛ'ɛlɛboao ń pɔsiao.
Tó wà n la, bɔ́yãi ńlɛ aaukɛii, ní onɛ́ bao pɔ́ wa ma tia yã́iɛ. Sɔ̃ a kɛ̃ gbɛ̃́piigu, an ɔɔ i gɔ̃ dɔ̀lɔlɔ, an kã́ i ga, an gbá iɔ lua. Yã́ lɛ́ pila, mɛ́ a kɛɛ. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, ãnabikɛkɛ ǹ mɛ ma Dii ma mɛ̀: Fɛ̃ndaɛ! Fɛ̃ndaɛ! A lɛna, mɛ́ àlɛ tɛkɛ gɛ̃̀nɛgɛ̃nɛ!
Wà a lɛkɛ̀ gbɛ̃dɛdɛa yã́iɛ, wa kɛ̀kɛ kɛ́ àɔ tɛkɛ lán loupilɛawaɛ. Wa pɔnakɛ ń ma nɛ́ gopanao yã̀? Fɛ̃nda bàa kú ń go bee taaeoo.
Wì fɛ̃nda kɛkɛ wàɔ kũaɛ, wì a lɛkɛ, wì kɛkɛ, wà na gbɛ̃dɛnaɛ a ɔzĩɛ.
Wii lɛ́ gbɛ̃nazĩn nɛ́, ní waiyookɛnɛ́, asa wa fɛlɛ ma gbɛ̃́ɔwa ń fɛ̃ndapioɛ, wa fɛlɛ ń Isaili kíaɔ píiɛ. Wa ń dɛdɛ ń fɛ̃ndaoɛ ń ma gbɛ̃́ɔ lɔ. A yã́i tò ǹ nzĩa gbɛ̃gbɛ̃.
Wa ń gbãa lɛ gwa fá! Tó gopana pɔ fɛ̃nda bàa kuo su ku lɔo sɔ̃ bɛ? Ma Dii Lua mámɛ má ò.
Gbɛ̃nazĩn nɛ́, ãnabikɛkɛ, ní ɔtaalɛ. To mà lɛ́lɛmá ń fɛ̃ndao gɛ̃n pla ge àaɔ̃. Fɛ̃nda pɔ́ a gbɛ̃dɛdɛ dasidasiɛ, wa koezɔ̃ńzi ń zĩpio,
sɔ̃ i kɛ̃́ńgu, gbɛ̃́ daside i fu. Má tó gbɛ̃dɛdɛfɛ̃ndapi àɔ ku an wɛ̃́lɛ bɔlɛɔ guu píiɛ. Kúku, àlɛ tɛkɛ lán loupilɛawa, gbɛ̃dɛdɛa yã́i wa kũai.
Fɛ̃nda, lɛ ɔplaa oi, gɛ́ zɛɛi. Gu pɔ́ n lɛ́ yɛ̀ɛlɛu píi lé!
Mapi sɔ̃ má ɔtaalɛ, ma pɔ i wee. Ma Dii mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, iada lán zɛ́wa mɛ̀n pla, Babɛli kía i sɛ́ ń a fɛ̃ndao. Zɛ́piɔ bɔ bùsu doũ ḿpii. Seela pɛ́lɛ zɛ́piɔ daalɛkĩi, i wɛ̃́lɛ pɔ́ zɛ́pi lɛ́ gɛ́u ɔlɔnɛ́.
Ado iada, fɛ̃nda i sɛ gɛ lɛ́lɛ Amɔniɔ mɛɛwia Labawa. Ado iada, i sɛ gɛ lɛ́lɛ Yudaɔwa ń ń wɛ̃́lɛ bĩ́ide Yelusalɛũo.
Babɛli kía a zɛ zɛ́kpaau, gu pɔ́ zɛ́ mɛ̀n plapiɔ kɛ̃̀ukɔ̃wa, i màsokɛ we. A yãla ń kaɔ, i yãgbɛa tã́aɔwa, i pɔ́ɔ pɔa gwagwa.
Lí a Yelusalɛũ sɛ́, i gɛ́ bĩ́igboobɔɔ pɛ́lɛ a bɔlɛɔu, i bùsu kãaai, i gbà lɛsĩɔ da, i gbɛ̃dɛdɛyã dilɛ, i zĩ̀gãalɛ.
Yelusalɛũdeɔ aaɔ e lí pɔ́ a sɛ̀piá ɛɛɛ lɛ́ pɔ́ a gbɛ̃̀nɛ́ yã́i. Ãma a to aa ń tàae dɔ̃, i ń kṹkũ.
Ayãmɛto ma Dii Lua ma mɛ̀, lá á tò wà á vãikɛa dɔ̃, á tàaeɔ bɔ̀ gupuau mɛ́ á duuna pìsi á yãkɛaɔwa, lá á tò wa dɔ̃̀ màa, wa ɔpɛlɛwáɛ sa.
Mpi sɔ̃ Isailiɔ kía vãi bɛɛɛsaide, n gɔɔ pà, ĩa pɔ́ wàlɛ dama kà a wáwa sa.
Ma Dii Lua ma mɛ̀ wa aà tulu go, wi aà kíafua go. Yã́ a lilɛ, wa gbɛ̃́ pɔ́ ì azĩa busa kã́fĩ, wi gbɛ̃́ pɔ́ ì azĩa kã́fĩ busa.
Bɛzia! Bɛzia! Má tó à gɔ̃ bɛzia ũɛ. A ɛa su a gbɛuo e gbɛ̃́ pɔ́ àɔ a vĩa zɛ́ vĩ mɔ́, mí kpawà.
Gbɛ̃nazĩn nɛ́, ãnabikɛkɛ ǹ mɛ, ma Dii Lua mámɛ ma yã́ɛ bee ò Amɔniɔ musu an yãzɔ̃zɔ̃a Isailiɔnɛ yã́i. Fɛ̃ndaɛ! Fɛ̃ndaɛ! Wa wò gbɛ̃dɛdɛa yã́iɛ, àlɛ tɛkɛ à láa gbɛ̃́ɔnɛɛ, àlɛ pipi lán loupilɛawa.
Wɛ́pungu gii wàlɛ e ń yã́ musu, wàlɛ màso pã kɛnɛ́. Fɛ̃ndapi sɔu mà à gbɛ̃vãipiɔ mi zɔ̃zɔ̃. An gɔɔ pà, ĩa pɔ́ wàlɛ damá kà a wáwa sa.
Aa ń fɛ̃nda sɔlɔ a kpɛ́u sa, mí yã́kpalɛkɛńnɔ gu pɔ́ wà ń íu, bùsu pɔ́ aa bɔ̀u.
Má pɔkũmabɔbɔmá ń tɛ́o, mí pɔbɔ ma níu, mí ń na gbɛ̃́ pãsĩɔnɛ ń ɔzĩ, gbɛ̃́piɔ pɔkaalɛa dɔ̃.
Aaɔ dɛ yàa ũ tɛ́ɛ, wa ń au fã́ndaiada ń bùsuu. An yã́ a dɔ gbɛ̃egu lɔo, asa ma Dii mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, ńyɔ̃ yã́kpalɛkɛaànɔo lé? Ńyɔ̃ yã́kpalɛkɛ ń gbɛ̃dɛn wɛ̃́lɛpioo lé? Ǹ a yãbɛ̃ɛkɛaɔ oɛ̀
ǹ mɛ, ma Dii Lua ma mɛ̀: Wɛ̃́lɛ, n wɛtãgɔɔ kà gbɛ̃́ pɔ́ wà ń dɛdɛ n guuɔ yã́i. N gbãlɛ̀ tã́a pɔ́ n gbɛ̃́ɔpiɔ yã́i.
N gɔ̃ tàaede ũ n gbɛ̃dɛa yã́i, n gbãlɛ̀ tã́a pɔ́ wa pìɔ yã́i. Ń tò n wɛ̃ni kulun kṹ, n gɔɔ pà. A yã́i má tó buiɔ n láanikɛ, má tó bùsu píi gbɛ̃́ɔ n kɛ pɔ́ɔpɔɔ.
Gbɛ̃́ pɔ́ kunnɔ kãiɔ ń gbɛ̃́ pɔ́ kunnɔ zã̀ɔ n yáalɔ kɛ́ n tɔ́ ɔ̃̀ɔkpà, yã́ yà n guu yã́i.
Isaili kíaɔ gwa, an baade lɛ́ gbãamɔ a gbɛ̃́deeɛ n guu, aalɛ ń dɛdɛ.
Gbɛ̃eɔ ì saka ń de ń ń daogu n guu, wì gbãamɔ bɔ̀mɔɔnɛ n guu, wì tonɛ pɔ́ gwana vĩoɔ ń gyaa gbɛ̃andoɔ taiinkɛ n guu.
N sakà ma pɔ́ɔu, n gɔɔ pɔ́ má dìlɛ kã́mabogɔɔ ũ gbãlɛ̀.
Kɔmalɛdeɔ ku n guu, aa zɛ̀ ń gbɛ̃dɛo. N gbɛ̃eɔ ì tã́a blɛɔ ble gbɛ̀sĩsĩɔ musu, ɔ̃ aaì ɛa gbãsĩkɛ n guu.
N gbɛ̃eɔ ì gbada ń mae nawa, n gbɛ̃eɔ ì kusi nɔɛ pɔ́ ɔkũaɔwa.
N gbɛ̃eɔ ì gbãsĩkɛ ń ń gbɛ̃́dee nao, n gbɛ̃eɔ ì wíyã kɛ aa gbada ń nɛ́ nawa, n gbɛ̃eɔ ì kusi ń dãe fɛ̃̀ɛɛwa.
Wì gbagusaɛsi n guu gbɛ̃dɛa yã́i, wì ɔ'i símá, wì ài zɔ̃ɔ wɛɛlɛ, wì kɔ̃ bɔ́ɔ'i mi. Ma yã́ sã̀ńguɛ, ma Dii Lua mámɛ má ò.
Má ɔtaalɛ ɔvãi pɔ́ wa è yã́i ń gbɛ̃́ pɔ́ wà ń dɛdɛ n guuɔ yã́o.
Tó málɛ yã́ gɔ̃gɔ̃nnɔ, n gbãa a ka n sɔ̃ àɔ dilɛaa? Ma Dii ma yã'ò mɛ́ má kɛɛ.
Má n gbɛ̃́ɔ fãaa buiɔ guuɛ, má ń fã́ndaiada bùsu ń bùsuo, mí ń gbãsĩkɛa midɛ.
Tó n gɔ̃ sauluunnɔ buiɔnɛ, ńyɔ̃ɔ dɔ̃ kɛ́ mámɛmaa Dii.
Dii yã'òmɛɛ à mɛ̀:
Gbɛ̃nazĩn nɛ́, Isailiɔ gɔ̃̀mɛɛ lán mɔ̀ gbãsĩwa, ampii aa gɔ̃̀ lán mɔgotɛ̃ ge mɔpu ge mɔsi ge bɛɔma gbãsĩ pɔ́ wa bɔ̀lɛ muauwaɛ. Aa dɛmɛɛ lán ã́nusu gbãsĩwaɛ.
Ayãmɛto ma Dii Lua ma mɛ̀, lá á gbãsĩ ápii, má á naaa Yelusalɛũɛ.
Lá wì ã́nusu ń mɔgotɛ̃o ń mɔsio ń bɛɔmao ń mɔpuo ka muau wà tɛ́kau e mɔpi bɔlɛ, màa má á naaa mà á ká wɛ̃́lɛpiu ń pɔfɛ̃o, mí á yɔ́ ń pɔkũmao.
Má á naaaɛ, mí tɛsɔ̃wá ń pɔfɛ̃o, í yɔ́ wɛ̃́lɛpi guu.
Lá wì ã́nusu yɔ muau, màa á yɔ́ wɛ̃́lɛpi guu, íɔ dɔ̃ kɛ́ ma Dii mámɛ ma pɔkũmabɔ̀bɔwá.
Dii yã'òmɛɛ à mɛ̀:
Gbɛ̃nazĩn nɛ́, o Yelusalɛũpiɛ, wi gbãbɔ a bùsuɛo, ɔ̃ ma pɔfɛ̃ tò lou i mauo.
Aà kíaɔ ku a guu lán nɔ̀ɔmusu pɔ́ aa nɔ̀ɔ le kũ̀ aalɛ taitai, aalɛ wiidɔwàɔwaɛ. Aaìɔ gbɛ̃nazĩnaɔ nisĩna só, aaìɔ ń àizɛɛɔ ń ń pɔ́ bɛɛɛdeɔ naaa, ɔ̃ aa tò gyaaɔ lìgua a guu.
Aà sa'onaɔ lɛ́ zĩkɛ ma ikoyãwao, aaìɔ ma pɔ́ɔ gbãlɛɛ. Aali pɔ́ pɔ́ dɛ ma pɔ́ ũ dɔ̃kɔ̃ɛ ń pɔ́ pɔ́ dɛ ma pɔ́ ũooo. Aali pɔ́ gbãlɛa ń pɔ́ gbãlɛsaio dodoa kɔ̃ɛ yãda gbɛ̃́ɔnɛo. Aaì wɛ́kpa vĩ kã́mabogɔɔzĩ tàaeaɛ, ɔ̃ ma tɔ́ iɔ ɔ̃̀ɔkpaa ń guu.
Aà kíaɔ ku a guu lán àwalɛwana pɔ́ aa pɔ́ kũ̀, aalɛ kɛ̃́kɛ̃kɔ̃ɛɔwa. Aaì gbɛ̃dɛdɛ ɔvãi'ea yã́i.
Aà ãnabiɔ ì wɛ́pungu giiɔ e, aaì màso pãɔ kɛ, aalɛ pɔ́ kúlɛ ń yãkɛapiɔwa, ɔ̃ aaì mɛ lá má òn we, kási mi yãe o sɔ̃o.
Bùsudeɔ ì gbãamɔkɔ̃ɛ, aaìɔ kɔ̃ kpã́i'o. Aaì taasideɔ ń wɛ̃nadeɔ taiinkɛ, aaì bɔ̀mɔɔ wɛtã ń ń yã́ nao.
Ma gbɛ̃e wɛ̀ɛlɛ ń guu aà bĩ́i kaso kɛkɛ, iɔ zɛ ma aɛ gufoou àɔ gi fĩnini bùsupi yã́ musu, kɛ́ másu bùsupi kaalɛo yã́i, ɔ̃ mi eo.
Ayãmɛto má pɔkũmabɔbɔmá, mí ń midɛ ń pɔfɛ̃tɛ̃o. Má ń yãkɛaɔ wínɛ́ ń musuɛ. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, nɔɛɔ ku gbɛ̃ɔn pla dadoũdeɔ ũ,
ɔ̃ aa káaluakà Egipi, aa dɛ káaluaɔ ũ za ń wɛ̃́ndiagɔɔɛ. Wekĩi wà ɔ bìibiiu ń yɔ̃́ɔwa, wekĩi wà ɔmàma ń nɛnɔnkɛyɔ̃ɔwa.
Vĩ̀i tɔ́n Ɔɔla, dãuna tɔ́n Ɔɔliba. Aa gɔ̃̀ ma nɔɔ ũ, ɔ̃ aa nɛgɔ̃ɛɔ ń nɛnɔɛɔ ì'i. Ɔɔla mɛ́ Samali ũ, Ɔɔliba mɛ́ Yelusalɛũ ũ.
Kua ma pɔ́ ũ Ɔɔla sì káaluakaau, à lùa a gɔ̃pɔsɛ Asiliɔzi.
Ampii bùsu dɔaanaɔnɛ ń gbãadeɔ, ɛ̀waaso maa pɔ́ di sɔ̃́ kpɛ ń ula gàaluladeɔ daa.
À azĩa kpàmá káalua ũ, ampii Asili gbɛ̃́ bɛɛɛdeɔnɛ. Ɔ̃ à gbãsĩkɛ̀ ń gbɛ̃́ pɔ́ à lùańzipiɔ tã́aɔ.
I káaluakaa pɔ́ á dàda Egipi too. We wà wùlɛwulɛuaànɔ a wɛ̃́ndiagɔɔ, wà ɔ bìibii aà nɛnɔnkɛyɔ̃ɔwa, wà ń pɔeã kɛ̀aànɔ.
Ɔ̃ ma aà nà a gɔ̃pɔsɛpiɔnɛ ń ɔzĩ, Asili pɔ́ à lùańzipiɔ.
Aa tò wà aà puizi è, aa aà nɛgɔ̃ɛɔ ń aà nɛnɔɛɔ nàaa, ɔ̃ aa aà dɛ̀ ń fɛ̃ndao. Kɛ́ aa ĩadàwà màa, ɔ̃ à gɔ̃̀ yãa ũ nɔɛɔnɛ.
Kɛ́ aà dãuna Ɔɔliba è màa, ɔ̃ à lùańzi a ɔ̃̀ɔkpà dɛaàla, à káaluakà dɛ a vĩ̀ipila.
À lùa Asiliɔzi lɔ se, an bùsu dɔaanaɔ ń ń gbãadeɔ, ɛ̀waaso maa pɔ́ di sɔ̃́ɔ kpɛ ń ula wɛdeɔ daa ḿpii.
Má è à gbãsĩkɛ̀ sɔ̃, an pla ḿpii aa zɛ́ doũ sɛ̀ɛ.
Aà káaluakaa gɛ̀ aɛ lɔ. A è wà gɔ̃ɛɔ taa kɛ̀ gĩwa ń pɔ́ tɛ̃ao, Babiloni bùsudeɔnɛ,
pɔ́ɔ dɔdɔa ń pi, aa tulu gbã̀aɔ didia, aa bɔ̀ lán Babɛli zĩgɔ̃ kíaɔwa lán Babiloni bùsudeɔwa.
Kɛ́ à wɛsìɛ, ɔ̃ à lùańzi, ɔ̃ à gbɛ̃́ zĩ̀ ń sísii Babiloni bùsuu.
Babɛlideɔ mɔ̀ aà kĩ́i wúlɛiaànɔ, aa tò à gbãsĩkɛ̀ an luaaaàzi guu. Kɛ́ aa tò à gbãsĩkɛ̀ màa, ɔ̃ aà nisĩna ye ń yã́i lɔo.
Kɛ́ aà káaluakaa kpálɛa vĩ lɔo, mɛ́ aà puizi bɔ̀ gupuau, ɔ̃ ma nisĩna ye aà yã́i lɔo, lá ma nisĩna ye aà vĩ̀i yã́i lɔowa.
Aà káaluakaa Egipi a wɛ̃́ndiagɔɔ yã́ dɔ̀aàgu, ɔ̃ à a káaluakaa kã̀fĩ.
We à lùau a gɔ̃pɔsɛɔzi. An gɔ̃ɛkɛbɔ dɛ lán zàa'ĩn pɔ́wa, aaì í zu lán sɔ̃́wa.
À a wɛ̃́ndiagɔɔ dɔ́ɛ'ĩi bɛɛkɛ̀, gɔɔ pɔ́ wà ɔ bìibii aà yɔ̃́ɔwa Egipi, mɛ́ wà ɔmàma aà nɛnɔnkɛyɔ̃piɔwa.
Ayãmɛto Ɔɔliba, ma Dii Lua ma mɛ̀, má tɛ́kpa ń gɔ̃pɔsɛ pɔ́ ń nisĩna ye ń yã́i lɔopiɔgu, má tó aa bɔ gupiiu, aa mɔ lɛ́lɛma.
Babɛlideɔ ń Babiloni bùsudeɔ píi ń Pekodiɔ ń Soaɔ ń Koaɔ ń Asiliɔ lɔ. Ɛ̀waaso maaɔnɛ, bùsu dɔaanaɔnɛ ń gbãadeɔ ḿpii, zĩgɔ̃ kíaɔ ń tɔdeɔ dia sɔ̃́ɔ kpɛ.
Aa bɔ gugbãntoo oi aa mɔ lɛ́lɛma ń gɔ̃kɛbɔɔ ń zĩkasɔ̃goɔ ń zugoɔ ń gbɛ̃nazĩnaɔ dasidasi ń sɛ̀ngbaoɔ ń mɔ̀ fùaɔ, aai koezɔ̃nzi. Má n nanɛ́ ń ɔzĩɛ, aai yã́kpalɛkɛnnɔ lá aaì kɛwa.
Ma pɔ a fɛ̃nziɛ, mí tó wà yã́yiama ń pɔkũmao. Aa n ní ń n swã́ɔ golɛ, n gbɛ̃́ pɔ́ gɔ̃̀ɔ i gaga zĩ guu. Aa n nɛgɔ̃ɛɔ ń n nɛnɔɛɔ naaa, n gbɛ̃́ pɔ́ gɔ̃̀ɔ i tɛ́kũ.
Aa n pɔkasaɔ woloma, aai n nɔamblebɔɔ sɛ́lɛ.
Má n dɔ́ɛ'ĩi midɛ ń n káaluakaa pɔ́ n nawà Egipio. Ńyɔ̃ wɛsi yã́piɔlɛ lɔo, ńyɔ̃ ɛa làasookɛ Egipi yã́wao.
Ma Dii Lua ma mɛ̀ má n na n zangudeɔnɛ ń ɔzĩɛ, gbɛ̃́ pɔ́ n nisĩna ye ń yã́i lɔopiɔ.
Aa zangu aa yãkɛnɛ, aa n àizɛɛɔ sɛ́lɛ píi, aai n to puizi wáiwai, n káaluakaa wisaiyã i bɔ gupuau.
N vãikɛa ń n káaluakaao mɛ́ mɔ̀onɛ, kɛ́ n lua buiɔzi n gbãsĩkɛ̀ ń ń tã́aɔ yã́i.
Kɛ́ n n vĩ̀i zɛ́ sɛ̀ yã́i, pɔkũma í pɔ́ má kàkaɛ̀ ɔ̃ má kákanɛ.
Ma Dii Lua ma mɛ̀ ńyɔ̃ í pɔ́ má kàka n vĩ̀iɛ miɛ. N imibɔ yàasa mɛ́ a ɛ zã̀, gbɛ̃́ɔ n láanikɛ aa n yáalɔ í zɔ̃ɔ pɔ́ imibɔpi ì si yã́i.
Ípi a n dɛ, pɔsia i danla, gɔ̃a bɛzia ũ wáiwai í pɔ́ n vĩ̀i Samali mipi yã́i.
Ńyɔ̃ ípi mi píiɛ wululu, ní n imibɔpi wíwi, ní n yɔ̃́ɔ lili ń a kasoo. Ma Dii Lua mámɛ má ò.
A yã́i tò ma Dii Lua ma mɛ̀ lá pɔ́ ma yã́ sã̀ngu, n ma kpa kpɛ, ńyɔ̃ n dɔ́ɛ'ĩi ń n káaluakaao gbɛ'eɛ.
Ɔ̃ Dii òmɛɛ: Gbɛ̃nazĩn nɛ́, ńyɔ̃ yã́kpalɛkɛ ń Ɔɔlao ń Ɔɔlibaoo lé? Bɔbɔńnɔ ń ń yãbɛ̃ɛkɛaɔ.
Asa aa gbãsĩkɛ̀ mɛ́ aa gbɛ̃́ɔ dɛ̀dɛ. Aa gbãsĩkɛ̀ tã́aɔ yã́ musu, ɔ̃ aa sa pɔ́ wì a pɔ́ kátɛu à tɛ́kũ òmá ń ń nɛ́ pɔ́ aa ìmanɔɔ tã́apiɔ pɔblea ũ.
Aa yã́ɛ bee kɛ̀mɛɛ lɔ, gɔɔ bee ɔ̃ aa ma kpɛ́ gbãlɛ̀, aa kã́mabogɔɔ pɔ́ má dìlɛnɛ́ ɔ̃̀ɔkpà.
Kɛ́ aa sa'ò ń tã́aɔwa ń ń nɛ́ɔ, zĩ́ bee aa gɛ̃̀ ma kpɛ́u aa a gbãlɛ̀. Yã́ pɔ́ aa kɛ̀ ma kpɛ́un we.
Baa se wì gbɛ̃́ɔ zĩ gɔ̃ɛɔ sísiinɛ zã̀zã aa mɔ́. N zu'ò, ńlɛ ń dã́, n kio kà, n n nɔamblebɔɔ dà.
N zɔ̃lɛ wúlɛkĩi kɛfɛnawa, pɔ́ɔ kálɛa táabũnuwa n aɛ ń ma tulaletio ń ma nísio.
Bíla pɔ́ kú aà kĩ́iɔ yã'o dɔ ń gbɛ̃́ pɔ́ bɔ̀ gbáau aa mɔ̀ɔ. Aa zã dàɛ̀ ń aà dãunao, aa fùa kɛfɛnaɔ kpàkpanɛ́.
Ɔ̃ ma làasookɛ̀ ma mɛ̀: Nɔɛ pɔ́ yàa gbãsĩkɛa yã́i dɛ a gbɛ̃doa mɛ́ lɛ́ si káaluakaau lɔa?
Ɔ̃ aa gɛ kɛ̀aànɔ lá wì gɛ kɛ ń káaluaowa. Màa aa gɛ kɛ̀ ń dɔ́ɛ'ĩideɛ beeɔ Ɔɔla ń Ɔɔlibao.
Gbɛ̃maaɔ yã́kpalɛkɛńnɔ, aai káaluakaa ń gbɛ̃dɛao yã́ wínɛ́ ń musu, asa aa káaluakà aa gbɛ̃́ɔ dɛ̀dɛ.
Ma Dii Lua ma mɛ̀, to dasi mɔ lɛ́lɛimá, aai to gili gɛ̃ńgu, aai ń pɔ́ɔ naaa.
Aa ń pápa ń gbɛoɛ, aai ń zɔ̃ɛzɔ̃ɛ ń fɛ̃ndao. Aa ń nɛgɔ̃ɛɔ ń ń nɛnɔɛɔ dɛdɛ, aai tɛsɔ̃ ń kpɛ́ɔwa.
Má dɔ́ɛ'ĩi midɛ ń bùsuu, kɛ́ nɔɛɔ e aaɔ laai vĩ, aasu dɔ́ɛ'ĩi kɛ láńwao.
Nɔɛpiɔ dɔ́ɛ'ĩi a wi ń musuɛ, aa ń duunakɛa tã́aɔ yã́ musu gbɛ'e, aaiɔ dɔ̃ kɛ́ mámɛmaa Dii Lua.
Wá kua zĩ̀zɔɔ ũ wɛ̃̀ kɛ̃okwide, a mɔ kwide gɔɔ kwide zĩ́ Dii yã'òmɛɛ à mɛ̀:
Gbɛ̃nazĩn nɛ́, gɔɔɛ bee dalau, asa gbã Babɛli kía koezɔ̃̀ Yelusalɛũzi.
Yãlɛɛũ ń bui swã́yãmansaidepiɔ ǹ onɛ́ ma Dii Lua ma mɛ̀: À oo ditɛ, í íkau,
í nɔ̀ɔ kau, nɔ̀ɔ maaɔ, a gbá ń a ɔo, í wá nísideɔ ka à pai.
Iɔ dɛ kpàsa nɔ̀ɔ maa ũ, í yàaka oopi zíɛ, í disa à ma oopi guu ɛ́lɛ'ɛlɛ.
A yã́i ma Dii Lua ma mɛ̀, waiyoo gbɛ̃dɛn wɛ̃́lɛ, oo pɔ́ a gbãsĩ gì woloi pi! À a nɔ̀ɔpiɔ bɔlɛu dodo píi, kási ásu líkpa a yã́ musuo.
Aa gbɛ̃́ɔ dɛ̀dɛ wɛ̃́lɛpi guu, aa ń au bɔ̀lɛ gbɛsɛɛnawa, aai kɔ́lɛ tɔɔlɛwa aa bùsukàwào.
Má tò aupi gɔ̃̀ gbɛsɛɛnapiwa, kɛ́ wasu e pɔ́ káwào yã́i, gbɛ̃́ɔ pɔ i pańzi, aai tɔsimá.
A yã́i ma Dii Lua ma mɛ̀, Waiyoo gbɛ̃dɛn wɛ̃́lɛ! Mapi, má yàakau zɔ̃ɔzɔ̃ɔ sɔ̃ɛ.
À yàakau, í tɛ́ dau. À nɔ̀ɔpi disa e a í ba, a wápiɔ i tɛ́kũ.
À oo giipi di tɛyɔ̃wa, kɛ́ à mɔ̀ e wãa kũ tã́utãu, a gbãsĩ i wolowà, a kpɛ sia i láa.
Oopi tò wà fùwa, a gbãsĩ zɔ̃ɔ a gowà tɛ́ guuo.
N gbãsĩ mɛ́ n dɔ́ɛ'ĩi ũ. Ńyɔ̃ɔ zɛ̃ao e ma pɔ gɛ́ weeò, asa má wɛ̀ɛlɛ mà n gbãsĩ woloma, kási ń ye à wolomao.
Ma Dii ma yã'ò, yã́pi lɛ́ mɔ́. Má yã́pi kɛɛ, má gí kɛio, má gbɛ̃e wɛgwao, má nɔ̀sɛlilɛo. Má yã́kpalɛkɛánɔ á yãkɛawaɛ, ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, má pɔ́ pɔ́ n wɛ́ blè sima kã́ndo. Ńsu búbuapɛo, ńsu ɔ́ɔlɔo, ńsu to wɛ́'i bɔmao.
Aaukɛ kílikili, ńsu ǹ aà gɛ ɔ́ɔlɔo. Ǹyɔ̃ n fùa ń n kyaleɔ kpaa. Ńsu pɔ́ kú n lɛ́wao. Ńsu gɛ'ɔɔlɔnaɔ blɛ bleo.
Ma yã'ò gbɛ̃́ɔnɛ kɔɔ, a oosi ɔ̃ ma na gà. Kɛ́ gu dɔ̀, ɔ̃ má yã́ pɔ́ Dii òmɛɛ kɛ̀.
Ɔ̃ aa ma la aa mɛ̀: Yã́ pɔ́ ńlɛ kɛɛ beeɔ dɛ wá yã́ ũ yã̀? Ǹ a bɔɔlɛkɛwɛ̃ɛ.
Ɔ̃ má wèmá ma mɛ̀: Dii yã'òmɛɛ à mɛ̀
mà o á Isailiɔnɛ á Dii Lua mɛ̀, álɛ a kpɛ́ gbãlɛ, á zɛgikĩi pɔ́ i ĩ́anadãò, ì kɛɛ́ maa, i a bɛɛkɛpi, á nɛgɔ̃ɛɔ ń á nɛnɔɛ pɔ́ a ń tó weɔ gaga zĩ guuɛ.
Í kɛ lá má kɛ̀wa. Á pɔ́ kú á lɛ́wao, á gɛ'ɔɔlɔnaɔ blɛ bleo.
Áɔ á fùaɔ ń á kyaleɔ kpaa. Á búbuapɛo, á ɔ́ɔlɔo. Á ibaba á duuna yã́i, í aaukɛkɔ̃ɛ.
Máɔ dɛɛ́ seela ũ. Lá má kɛ̀ píi, ápiɔ sɔ̃ á kɛɛ, íɔ dɔ̃ kɛ́ Dii mɛ́ Lua ũ.
Dii ɛ̀a mɛ̀: Gbɛ̃nazĩn nɛ́, gɔɔ pɔ́ ma ń zɛgikĩi sìmá, an ĩ́andãbɔ pɔ́ aaì pɔnakɛòpi, pɔ́ pɔ́ ń wɛ́ blè an pɔ́ dɔwàpi ń ń nɛgɔ̃ɛɔ ń ń nɛnɔɛɔ,
gbɛ̃́ pɔ́ bɔ̀ zĩ bee a mɔ n kĩ́i, i a bao kãnɛ n swã́wa.
Zĩ́ bee n lɛ́na a golɛ, ní yã'o ń gbɛ̃́ pɔ́ bɔ̀pio, n lɛ́na aɔ naalɛa lɔo. Ńyɔ̃ɔ dɛnɛ́ seela ũ, aai dɔ̃ kɛ́ mámɛmaa Dii.
Dii yã'òmɛɛ à mɛ̀:
Gbɛ̃nazĩn nɛ́, wɛbiibii Amɔniɔ kĩ́i oi, ní ãnabikɛkɛ ń yã́ musu
ǹ mɛ: À Dii Lua yãma! Ma Dii Lua ma mɛ̀, kɛ́ wà ma kpɛ́ ɔ̃̀ɔkpà, wà Isaili bùsu kɛ̀ bɛzia ũ, mɛ́ wà Yudaɔ kũ̀kũ tàńnɔ zĩ̀zɔɔ ũ, lá a mɛ̀, ɛ̃hɛ̃ɛ, tàalɛ, tàalɛ,
a yã́i má á na gukpɛdeɔnɛ ń ɔzĩ. Aa bòokpakpa á guu, aai zwã̀akpɛɔ dɔdɔ á zãnguo, aai á libɛɔ ble, aai á vĩ mi.
Mí tó á mɛɛwia Laba gɔ̃ yiongoɔ kákĩi ũ, á bùsu i gɔ̃ sãdãdãkĩi ũ, íɔ dɔ̃ mámɛmaa Dii.
Asa ma Dii Lua ma mɛ̀, kɛ́ a ɔtaalɛ̀, a gbapã̀lɛ, a pɔnakɛ̀ Isaili bùsu yã́ musu, a yá kpã́i dɔ̀ á nɔ̀sɛ guu,
a yã́i má ɔtɔ̃wá, mí tó buiɔ á pɔ́ɔ sɛ́lɛ. Má á kɛ̃́ buiɔwa, mí á bùsu midɛ. Má á dɛ̃ɔnzɔ̃, íɔ dɔ̃ kɛ́ mámɛmaa Dii.
Ma Dii Lua ma mɛ̀, kɛ́ Mɔabuɔ ń Seideɔ mɛ̀, gwa, Yudaɔ gɔ̃̀ lán bui píiwa,
a yã́i má ń wɛ̃́lɛ pɔ́ kú gbɛpɔlɛuɔ bĩ́ibɔlɛɔ wɛ̃wɛ̃, sɛa za ń bùsu lɛ́ wɛ̃́lɛ maaɛ beeɔwa: Bɛyɛsimɔ, Baali Mɛona ń Kiliataiũo.
Má ń kpá gukpɛdeɔwaɛ, aai gɔ̃ ń pɔ́ ũ ń Amɔniɔ, Amɔniɔ yã́ a dɔ gbɛ̃egu lɔo.
Màa má yã́kpalɛkɛ ń Mɔabuɔ, aai dɔ̃ kɛ́ mámɛmaa Dii.
Ma Dii Lua ma mɛ̀, kɛ́ Ɛdɔũɔ tɔsì Yudaɔwa, tàae láasai aa kɛ̀ we.
A yã́i ma Dii Lua ma mɛ̀, má ɔtɔ̃ Ɛdɔũɔwaɛ, mí gbɛ̃nazĩna ń pɔtuoɔ míɔnzɔ̃, mí tó an bùsu gɔ̃ wáiwai. Wa gaga zĩ guu sɛa za Temani e à gɛ̀ pɛ̀ Dedãwaɛ.
Ma gbɛ̃́ Isailiɔ tɔsimɛɛ Ɛdɔũɔwa. Aa yãkɛ Ɛdɔũɔnɛ ma pɔfɛ̃ ń ma pɔkũmao lɛ́u, Ɛdɔũɔ iɔ dɔ̃ sa kɛ́ mámɛ málɛ tɔsimá. Ma Dii Lua mámɛ má ò.
Ma Dii Lua ma mɛ̀, kɛ́ Filitɛ̃ɔ sakà ń ibɛɛ ziɔgu, aa tɔsìmá maamaaɛ,
a yã́i ma Dii Lua ma mɛ̀, má ɔtɔ̃ Filitɛ̃ɔwaɛ, mí Kɛlɛti buipiɔ míɔnzɔ̃, mí ń gbɛ̃́ kĩni pɔ́ kú ísialɛɔ midɛ.
Má tɔsimáɛ maamaa, mí ń wɛtã ń pɔfɛ̃o. Tó ma tɔsìmá, aaiɔ dɔ̃ kɛ́ mámɛmaa Dii.
Wá kua zĩ̀zɔɔ ũ wɛ̃̀ kuɛdode mɔ gɔɔ sɛ̃́ia zĩ́ Dii yã'òmɛɛ à mɛ̀:
Gbɛ̃nazĩn nɛ́, Tiideɔ ò Yelusalɛũ yã́ musu aa mɛ̀: Ɛ̃hɛ̃ɛ, a da wíwiaɛ! Buiɔ zɛ́ wɛ̃̀wɛ̃ɛ. À gɔ̃̀ bɛzia ũ, wa kãɛ sa.
A yã́i ma Dii Lua ma mɛ̀, má fɛlɛnnɔɛ Tii, má tó buiɔ mɔ lɛ́lɛlɛlɛma lán ísia ikooaɔwa.
Aa Tii bĩ́i dúuzɔ̃, aai a gugwakĩi lɛsĩɔ gboo, mí a bùsuti waaɛ, i gɔ̃ gbɛsɛɛna ũ.
I gɔ̃ táalufãlɛkĩi ũ ísia guu, asa ma Dii Lua mámɛ má ò. Buiɔ wɛ̃́lɛpi pɔ́ɔ sɛ́lɛ,
wi a zɔ̃ɛwiadeɔ dɛdɛ ń fɛ̃ndao, aaiɔ dɔ̃ kɛ́ mámɛmaa Dii.
Asa ma Dii Lua ma mɛ̀, má tó Babɛli kí Nɛbukanɛza bɔ gugbãntoo oi, kíaɔ kíapi i mɔ lɛ́lɛ Tiiwa ń sɔ̃́ɔ ń zĩkasɔ̃goɔ ń sɔ̃deɔ ń zĩgɔ̃ɔ dasidasi.
A n zɔ̃ɛwiadeɔ dɛdɛ ń fɛ̃ndao, i gbà lɛsĩɔ da lianzi, i bùsu kálɛ bĩ́i saɛ, i a sɛ̀ngbaoɔ aɛ kpálɛma.
A n bĩ́i gbɛ̃gbɛ̃ ń a bĩ́igboobɔo, i n gugwakĩi lɛsĩɔ gboo ń a mɔoɔ.
Aà sɔ̃́ɔ dasi gɛ̃agɛ̃̀, an luutɛ̃ i kunla. N bĩ́iɔ deedee sɔ̃deɔ ń zugoɔ ń sɔ̃́goɔ kɔ̃fĩ yã́i, i gɛ̃ n bĩ́ibɔlɛu lá wì gɛ̃ wɛ̃́lɛ pɔ́ wà a bĩ́i gbòouwa.
Aà sɔ̃́ɔ ɔ̃zɔ̃ n zɛaɔu, i n gbɛ̃́ɔ dɛdɛ ń fɛ̃ndao, n gbɛ̀pɛlɛ gbãaɔ i kwɛ́.
Aa n àizɛɛɔ naaa, aa n pɔ́ɔ sɛ́lɛ. Aai n bĩ́iɔ gboo, aai n pɔeã kpɛ́ɔ dúuzɔ̃, aai n gbɛɔ ń n líɔ ń n bùsutio zu ísiau.
Má lɛsia midɛ n guu, wa mɔɔna'ɔ ma n guu lɔo.
Má n kɛ gbɛsɛɛna ũɛ, ní gɔ̃ táalufãlɛkĩi ũ. Wa ɛa n kálɛ bau lɔo, asa ma Dii Lua mámɛ má ò.
Ma Dii Lua má ò Tii yã́ musu, tó ísialɛdeɔ n kwɛa kɔ̃fĩ mà, mɛ́ aa gbɛ̃́ pɔ́ kɛ̀'ĩaɔ aaukɛa mà, wàlɛ gbɛ̃́ɔ dɛdɛ n guu, aa kpakpanaga.
Ísialɛ bùsu kíaɔ pila ń gĩ́nawa, aai ń gomusuɔ wolo, aai ń ula wɛ̃̀sãdeɔ bɔ. Zɔ̃lɛa tɔɔlɛ vĩa a ń kṹ, n yã́ i dimá, aaiɔ lualua láasai.
Aa wɛ̃nalɛ si n yã́ musu aa mɛnɛ: Wɛ̃́lɛ tɔde pɔ́ ígbɛ̃ɔ kuu, n kaalɛɛ fá! Mpi ń n gbɛ̃́ɔ gbãa vĩ yãa ísiaa, ń tò vĩa ísialɛdeɔ kũ̀ ḿpii.
N gbooa tò aa lùalua ń vĩao, gili gɛ̃̀ ísia gũgũnadeɔgu n kwɛgɔɔ.
Ma Dii Lua ma mɛ̀, tó má tò n gɔ̃ bɛzia ũ, wɛ̃́lɛ pɔ́ wa kuu lɔo ũ, tó má tò ísia dànla mɛ́ í zɔ̃ɔpi kũ̀aama,
má n kpa gbɛ̃́ káauɔ kĩ́i ń gbɛ̃́ pɔ́ aa sì bɛdauɔ. Má tó ǹyɔ̃ ku tɔɔlɛ nɔnau we ń gbɛ̃́ pɔ́ sì bɛdauɔ bɛzia pɔ́ a vuo ũ. Ńyɔ̃ su n kúkĩi dṹniau la lɔo.
Má tó ǹ midɛ vãiɛ, ńyɔ̃ɔ ku lɔo. Wa n wɛɛlɛ, kási wa n e lɔo. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, wɛ̃nalɛ da ń Tii pɔ́ kú ísiabuakĩi
ì laata ń bui dasi pɔ́ an bùsu ku ísialɛɔ ǹ mɛ: Ma Dii Lua ma mɛ̀, Tii, ni mɛ n kɛfɛnkɛ bɔ̀lɛi.
Ń dɛ lán gówa ísia guo, n kalɛnaɔ tò n kɛfɛnkɛ bɔ̀lɛi.
N líɔá Senii gbɛ̀ pɛ̃liɔnɛ, mɛ́ n lipɛlɛá Libã sɛdɛ líɛ.
Wà n gólibɔɔ ã̀ ń Basana gbɛ̃́nɛliɔɛ, wà n lipɛpɛɛɔ kɛ̀ ń Sipi bùsu sɛ̃́ lí pɔ́ wà wesa swaa dàdauɔɛ.
N zwãaá Egipi pɔ́lɛ wɛ̃̀sãdeɛ, a dɛ n dàlapoo ũ. N zwã̀akpɛ zwãaá zwã̀a búuna ń zwã̀a gàalulade pɔ́ bɔ̀ Ɛlisa bùsuuɔnɛ.
Sidɔ̃deɔ ń Aavadideɔ mɛ́ n gobɔnaɔ ũ, nzĩa gbɛ̃́ gɔ̃ideɔ mɛ́ n ígbɛ̃ɔ ũ.
Gebali gɔ̃ide zɔ̃ɔɔ ku n guu n gufootatanaɔ ũ. Ísia góɔ ń ń ígbɛ̃ɔ ku n saɛ, álɛ laata sãnu.
Pɛɛsiɔ ń Ludiɔ ń Libiiɔ ku n zĩgɔ̃ɔ guu nɛgɔ̃naɔ ũ. Aa ń sɛ̀ngbaoɔ ń ń mɔ̀ fùaɔ lòolooma, aa tò n kɛfɛũ kũ̀.
Aavadi zĩgɔ̃ɔ kálɛa n bĩ́iɔwa aa lìai, Gamadadeɔ ku n gugwakĩi lɛsĩɔ guu. Aa ń sɛ̀ngbaoɔ lòoloo n bĩ́iɔwa aa tò n kɛfɛnkɛ bɔ̀lɛi.
Taasisideɔ laatànnɔ sãnu n àizɛɛ dasiɔ yã́i. Aa fĩabònɛ ń ã́nusuo ń mɔsio ń mɔpuo ń bɛɔmao.
Gɛlɛkiɔ ń Tubaliɔ ń Mɛsɛkiɔ laatànnɔ sãnu, aa fĩabònɛ ń zɔɔ ń mɔgotɛ̃ pɔ́ɔ.
Tɔgaamaɔ fĩabònɛ ń sɔ̃́ zĩkɛnaɔ ń sɔ̃́ zĩ̀kanaɔ ń sɔ̃baonaɔ.
Lodedeɔ laatànnɔ sãnu, bùsu dasideɔ mɛ́ n laalunaɔ ũ, aa wesa swaa ń mɔa lío kpàma.
Siliɔ laatànnɔ sãnu n pɔ́ dasiɔ yã́i, aa fĩabònɛ ń tiikɔazio ń zwã̀a gàaluladeo ń zwã̀a wɛ̃̀sãdeo ń bàabaao ń òsoo ń lubiio.
Yudaɔ ń Isailiɔ laatànnɔ sãnu, aa fĩabònɛ ń pɔ́wɛnao ń zɔ́o ń nísio ń lí'ɔo.
Damasideɔ laatànnɔ sãnu ń Ɛlɛbɔ̃ vɛ̃ɛo ń Zahaa sãkão n pɔ́ dasiɔ ń n àizɛɛɔ yã́i.
Dã buiɔ ń Gɛlɛki pɔ́ kú Uzaliɔ n laa lù ń mɔ̀ pɔ́ wa kàsoo ń kasia gĩnanao ń kanɛ lí feeo.
Dedãɔ laatànnɔ sãnu ń gaaĩ zwãaɔ.
Laalubuɔ ń Kedaa kíaɔ laatànnɔ sãnu ń sãnɛbɔlɔɔ ń sãsakaoɔ ń bleɔ.
Seba ń Laama laatanaɔ fĩabònɛ ń pɔ́ gĩnana maaɔ píi ń gbɛ̀ bɛɛɛdeɔ píi ń vuao.
Halanadeɔ ń Kanɛdeɔ ń Edɛnideɔ ń Seba laatanaɔ laatànnɔ sãnu ń Asiliɔ ń Kilimadadeɔ.
Aa pɔkasa maaɔ ń ulada búunaɔ ń zwãa pɔ́ wà bà kɛ̃̀wàɔ ń pɔ́ wɛ̃̀sãde pɔ́ wì kpálɛ kpɛ́uɔ ń bà gbãaɔ yíama n ɛlɛu.
Taasisi gó'ilɛnaɔ n laaɔ sɛa, ń kãa, n tɔbɔ̀ ísia guo maamaa.
Gobɔnaɔ gɛnnɔ ikooa lɛsĩɔ kĩ́i, gukpɛ ĩ́ana i n wíwi ísia guoguo.
N àizɛɛɔ ń n laaɔ ń n pɔ́ɔ píi kpálɛ ísia guoguo n ɔ̃̀ɔkpagɔɔ ń n bɔnaɔ ń n ígbɛ̃ɔ ń n gufootatanaɔ ń n laatanaɔ ń n zĩgɔ̃ɔ ń dasi pɔ́ kú n guuɔ.
Gɔ̃sɔ̃ a lualua ígbɛ̃piɔ wii yã́i.
Gobɔnaɔ bɔlɛ ń góɔ guu ḿpii, gofĩnaɔ ń ígbɛ̃ɔ píi aaɔ zɛa gɔ̃sɔ̃lɛ.
Aa wiilɛ n yã́ musu, aai búbuapɛ wɛ̃nannɔ. Aa bùsu zu ń mia, aai gbeembo túfu guu.
Aa ń migbaa lɛ́ n yã́i, aai zwã̀nkasaɔ da. Aa n ɔ́ɔlɔ ń pɔsiao ń búbua pãsĩo.
Aa wɛ̃nalɛ sinɛ ń ɔɔlɔo, aa wɛ̃nakɛnɛ aa mɛ: Tii, wɛ̃́lɛe muaannɔo, ɔ̃ n kɛ kyɔ̃́ ísia guoguoa?
Kɛ́ n laa yíaaɔ dàzɛu ísiaa, bui daside kã̀ n àizɛɛ zɔ̃ɔ yã́i. N pɔ́ɔ tò dṹnia kíaɔ kɛ̀ ɔdeɔ ũ.
Ísia n wiwi sa, n sɔ̃ɔlɛ ísiu, n pɔ́ɔ ń n gbɛ̃́ɔ kpàlɛnnɔ ḿpii.
N yã́ dì ísialɛdeɔwa, ɔ̃ an kã́ sĩ̀, an oa ɔ̃̀ɔkpà.
Buiɔ laatanaɔ lɛ́ lɛsuikɛkɛma, n kaalɛa vãi, ńyɔ̃ɔ ku bau lɔo.
Dii yã'òmɛɛ à mɛ̀:
Gbɛ̃nazĩn nɛ́, o Tii kíaɛ ma Dii Lua ma mɛ̀: Kɛ́ n nzĩa sɛ̀ lɛsĩ yã́i, ni mɛ n kamawa, ń zɔ̃lɛa ma kpalabaawa ísia guo. Gbɛ̃nazĩnan n ũ, Lua no, baa tó ńlɛ e n ɔ̃nɔ kàmawa.
N ɔ̃nɔ kà Daniɛliwaa? Asiiyãe ulɛanɛoa?
N àizɛɛ kã̀aanzi n ɔ̃nɔ ń n wɛzɛ̃o yã́i, n vua ń ã́nusuo nɔ̀nɔaa n làasiu.
N tágɛa ɔ̃nɔ zɔ̃ɔ yã́i n àizɛɛ kã̀fĩi ɔ̃ n nzĩa sɛ̀ lɛsĩ àizɛɛpi yã́i.
A yã́i ma Dii Lua ma mɛ̀, lá ńlɛ e n ɔ̃nɔ kàmawaɛ,
a yã́i má tó bui zĩ̀loɔ lɛ́lɛma, bui pɔ́ aali gbɛ̃́ wɛ̃nagwaoɔ. Aa fɛ̃nda wo n kɛfɛnkɛ ń n ɔ̃nɔozi, aa n gawi pípia ɔ̃̀ɔkpanɛ.
Aa n kpa bɛdau, n gaa aɔ pãsĩ ísia guo.
Ńyɔ̃ e o gbɛ̃́ pɔ́ lɛ́ n dɛɔ wáa n kamawae? Gbɛ̃nazĩnan n ũ gbɛ̃́piɔnɛ, Lua no.
Gyafɔɔde gaa ńyɔ̃ ga a ũ bui zĩ̀loɔ ɔzĩ, asa ma yã'ò. Ma Dii Lua mámɛ má ò.
Dii yã́ ɛ̀a dɛ̀dɛa à mɛ̀:
Gbɛ̃nazĩn nɛ́, wɛ̃nalɛɛ bee da ń Tii kíao, ní mɛɛ̀ ma Dii Lua ma mɛ̀: Gbɛ̃́ wásawasa sãasain n ũ, n ɔ̃nɔ pɛ̀ɛma, n kɛfɛnkɛ lɛ́so.
Ń kú ma swalu guu Edɛni, gbɛ̀ bɛɛɛde píi dɛ n pɔnanzi ũ: Lubii, topaza, ɛmɛlodi, kisoliti, onisi, diamaa, safii, tiikɔazi ń yasepeo. Vua wà gbɛ̀ bɛɛɛdepiɔ kũ̀kũò zãblebɔɔ ũ. Gɔɔ doũ zĩ wà n kɛ ń pɔ́piɔ.
Ń dɛ malaika gã̀sĩade pɔ́ má dìlɛ àɔ ku ma kúkĩi ũ. Ń kú ma gbɛ̀sĩsĩ pɔ́ a kua adoa musu, n táa'ò gbɛ̀ bɛɛɛde tɛkɛaɔ guu.
Zaa wà n kɛ ń tàae vĩ n yãkɛauo, e gɔɔ pɔ́ wà dɔ̀ɔsaikɛ èma.
N tágɛa zã̀zã guu pãsĩ pɛ̀ɛma, n duunakɛ̀, ɔ̃ ma a gbɛ̀sĩsĩ zɔ̃̀nɛ. Malaika gã̀sĩade pɔ́ kú ma kúkĩia, ma n ya n bɔ gbɛ̀ bɛɛɛde tɛkɛaɔu.
N nzĩa sɛ̀ lɛsĩ n kɛfɛnkɛ yã́i, n ɔ̃nɔ kɛ̀ búi, ɔ̃ ma n zu dṹniau, ma n kɛ pɔgwagwaa ũ kíaɔ aɛ.
N duun dasiɔ ń n tágɛa dɔ̀ɔsaiɔ yã́i n gbãsĩsaikɛ ɔ̃̀ɔkpà, ɔ̃ má tò tɛ́ bɔ̀ n guu, à kũ̀ma, ɔ̃ n gɔ̃ túfu ũ tɔɔlɛ gbɛ̃́ pɔ́ lɛ́ n gwaɔ aɛ.
Yã́pi dì bui pɔ́ n dɔ̃ɔwa píi, n kaalɛa vãi, ńyɔ̃ɔ ku bau lɔo.
Dii yã'òmɛɛ à mɛ̀:
Gbɛ̃nazĩn nɛ́, wɛbiibii Sidɔ̃ oi, ní ãnabikɛkɛ a yã́ musu
ǹ mɛ ma Dii Lua ma mɛ̀, má fɛlɛ ń Sidɔ̃o saɛ, wi ma kpɛla aà yã́i. Tó ma yã́kpalɛkɛ̀aànɔ, mɛ́ ma tɔbɔ̀ aà yã́ musu, wi dɔ̃ kɛ́ mámɛmaa Dii.
Má gagyã zĩwàɛ, au i bàalɛ aà zɛaɔu. Wa liaaàzi, wi zĩkaaànɔ, gbɛ̃́ɔ i kwɛ aà guu gɛɔ ũ, aai dɔ̃ kɛ́ mámɛmaa Dii.
Bui pɔ́ liaa Isailiɔzi, aaì sakańgupiɔ aaɔ dɛnɛ́ lɛ pɔ́ ì ń zɔ̃ à ń wãwã ũ lɔo, wiɔ dɔ̃ kɛ́ mámɛmaa Dii Lua.
Ma Dii Lua ma mɛ̀, tó ma Isailiɔ bɔ̀lɛ bùsu pɔ́ aa fãaaaɔ guu ma ń kãaa, mɛ́ ma tɔbɔ̀ ń yã́ musu buiɔ wáa, aaɔ ku bùsu pɔ́ má kpà ma zɔ̀blena Yakɔbuwau.
Tó ma yã́kpalɛkɛ̀ ń bui pɔ́ liaańzi aa sakàńgupiɔ, Isailiɔ iɔ ku bùsupi guu dɔdɔa, aai kpɛdɔdɔu, aai vɛ̃ɛbuɔ kɛu, aai dɔ̃ kɛ́ mámɛmaa Dii ń Lua.
Wá kua zĩ̀zɔɔ ũ wɛ̃̀ kwide, a mɔ kwide gɔɔ kuɛplade zĩ́ Dii yã'òmɛɛ à mɛ̀:
Gbɛ̃nazĩn nɛ́, wɛbiibii Egipiɔ kí Falaɔ̃ɔwa, ní ãnabikɛkɛ aà yã́ musu ń Egipi bùsuo.
Oɛ̀ ǹ mɛ ma Dii Lua ma mɛ̀: Egipiɔ kí Falaɔ̃ɔ, má fɛlɛnnɔ, n kwãsa pɔ́ ń wúlɛa Niili ɔnaɔ guu, ni mɛ Niiliá n pɔ́ɛ, ḿmɛ n n pɔ́ kɛ̀ nzĩawa.
Má kokoaɔ kanɛ n gbàou, mí tó n swa kpɔɔ mɔ kpa n tɛɛɔwa. Má n gálɛ mà n bɔ n swa'ɔnapiɔu ń n swa kpɔ pɔ́ kpà n tɛɛɔwaɔ sãnu,
mí n to gbáau, mpi ń n swa kpɔpiɔ píi. N gɛ̀ a gɔ̃ wúlɛ sĩ̀sĩa, gbɛ̃e a n wáɔ kãaa à sɛ́lɛo. Má n kpa wàiɔ ń bãɔwa ń pɔblea ũɛ,
Egipiɔ i dɔ̃ kɛ́ mámɛmaa Dii. N gɔ̃ Isailiɔnɛ fee lípana ũ yãa.
Kɛ́ aa gbãa'èma aa n kũ, n wiwi ń ɔu, ɔ̃ an gãu gbòo. Kɛ́ aa sɔ̃kpàlɛnzi, n ɛ'ɛ, ɔ̃ an wó bɔ̀ɔũ.
A yã́i tò ma Dii Lua ma mɛ̀ má tó wà mɔ́ zĩkainnɔ, mí n gbɛ̃́ɔ ń n pɔtuoɔ míɔnzɔ̃.
Egipi a gɔ̃ bɛzia gii ũɛ, a gbɛ̃́ɔ iɔ dɔ̃ kɛ́ mámɛmaa Dii. Kɛ́ n mɛ̀ Niiliá n pɔ́ɛ, ḿmɛ ń kɛ̀,
a yã́i tò má fɛlɛnnɔ ń n swaɔ. Má tó Egipi bùsu gɔ̃ da wàuu bɛzia gii ũ za Midoli ń Asuão e à gɛ pɛ Etiopi bùsu zɔ̃lɛwa.
Gbɛ̃nazĩna ge pɔtuo gbɛ a pɛ́lɛ weo, pɔe a pãao, gbɛ̃e aɔ ku weo e wɛ̃̀ bla.
Má tó Egipi bùsu gɔ̃ bɛzia ũ dɛ bùsu pɔ́ ɔ̃̀ɔkpà yãaɔla, a wɛ̃́lɛɔ i gɔ̃ bɛziaɔ ũ dɛ wɛ̃́lɛ pɔ́ wà ń dúuzɔ̃̀ yãaɔla. Má Egipiɔ fãaa buiɔ guuɛ, má ń fã́ndaiada bùsu ń bùsuoɛ, an wɛ̃́lɛɔ i gɔ̃ bɛziaɔ ũ e wɛ̃̀ bla.
Ń beeo ma Dii Lua ma mɛ̀, wɛ̃̀ blapi gbɛa má Egipiɔ bɔlɛ bui pɔ́ aa fãaauɔ guuɛ, mí ń kãaa,
mí suńnɔ ń buibɔkĩi Egipi bùsu gɛɔmidɔkĩi oi. Wekĩi an kpala a gɔ̃u kpɛɛ,
a gɔ̃ kpɛɛ dɛ kpala píia, aa e ńzĩa sɛ lɛsĩ dɛ buiɔla lɔo. Má ń laoɛ, aa e kible buiɔwa lɔo.
Aaɔ dɛ Isailiɔ gbãa'ekĩi ũ lɔo, Isailiɔ i dɔ̃ sa ń zɛa ń Egipiɔá duunaɛ, aaiɔ dɔ̃ kɛ́ mámɛmaa Dii Lua.
Wá zɔblea wɛ̃̀ baasɔo ń plaode guu, a mɔ sɛ̃́ia gɔɔ sɛ̃́ia zĩ́ Dii yã'òmɛɛ à mɛ̀:
Gbɛ̃nazĩn nɛ́, Babɛli kí Nɛbukanɛza ń a zĩgɔ̃ɔ zĩ̀ gbãa kà ń Tiideɔ. Ɔ̃ aso ń baade mikã ń ń gãuo wòlo, aàpi ń a zĩgɔ̃piɔ aai ài'e zĩ pɔ́ aa kà ń Tiideɔ yã́ musuo.
Ayãmɛto ma Dii Lua ma mɛ̀, má Egipi na Babɛli kí Nɛbukanɛzaɛ a ɔzĩɛ, i Egipipi àizɛɛɔ naaa, i a pɔ́ɔ sɛ́lɛ a zĩgɔ̃piɔnɛ ń asea ũ.
Ma Egipi kpàwà kɔai pɔ́ a kɛ̀ asea ũɛ, asa mámɛ aa zĩpi kàmɛɛ. Ma Dii Lua mámɛ má ò.
Gɔɔ bee má Isailiɔ gba gbãa, mí n gba lɛ́ ǹ yã'o ń guu, aaiɔ dɔ̃ kɛ́ mámɛmaa Dii.
Dii yã'òmɛɛ à mɛ̀:
Gbɛ̃nazĩn nɛ́, ãnabikɛkɛ ǹ mɛ ma Dii Lua ma mɛ̀ wiipɛ ǹ mɛ, agya! A gɔɔ kà!
Asa gɔɔpi kà kãi, Dii gɔɔpi kãikũ̀. Guduuduu gɔɔɛ! Buiɔ yã'egɔɔɛ!
Wa mɔ lɛ́lɛ Egipiɔwa ń fɛ̃ndao, sɔ̃ i kɛ̃ Etiopiɔgu. Tó wà gbɛ̃́ɔ dɛ̀dɛ Egipi, wa aà àizɛɛɔ sɛ́lɛ, wi aà gbãa'ekĩi gboo.
Etiopiɔ ń Putiɔ gagańnɔ sãnu zĩu ń Ludiɔ ń Laalubuɔ píi ń Libiiɔ ń bùsude pɔ́ aa lɛdoũkɛ̀ńnɔɔ.
Ma Dii ma mɛ̀ gbɛ̃́ pɔ́ ì Egipi gba gbãaɔ lɛ́lɛ, gbãa pɔ́ Egipiɔ ì ĩ́anadãò kɔ a ɛ́. Wa gaga zĩ guu za Midoli e Asuã, ma Dii Lua mámɛ má ò.
An bùsuɔ gɔ̃ bɛzia ũ dɛ bùsu píia, an wɛ̃́lɛ ɔ̃̀ɔkpaa aɔ dɛ wɛ̃́lɛ píia.
Tó ma tɛsɔ̃̀ Egipiwa, an dɔnlɛdeɔ kɛ kɛ́lɛkɛlɛ ḿpiiɛ, aaiɔ dɔ̃ kɛ́ mámɛmaa Dii.
Gɔɔ bee má zĩnaɔ gbaɛ ń gó'ilɛnaɔ, aai gili gɛ̃ Etiopi pɔ́ kálɛa dɔdɔaɔgu. Sɔ̃ a kɛ̃́ńgu Egipi yã'egɔɔ. Gɔɔpi lɛ́ mɔɛ fá!
Ma Dii Lua ma mɛ̀ má tó Babɛli kí Nɛbukanɛza Egipi zĩgɔ̃ dasiɔ míɔnzɔ̃.
Má mɔaànɔ ń aà zĩgɔ̃ɔ, bui pãsĩpiɔ i Egipi dúuzɔ̃. Aa ń fɛ̃ndaɔ wo Egipiɔzi, aai to bùsu pa ń gɛɔ.
Má tó a swaɔ í ba, mí bùsupi na gbɛ̃vãipiɔnɛ ń ɔzĩ. Má tó bui zĩ̀loɔ bùsupi ɔ̃̀ɔkpa ń pɔ́ pɔ́ kú a guuɔ. Ma Dii mámɛ má ò.
Ma Dii Lua ma mɛ̀ má tã́aɔ midɛ, mí Mɛfisi dii pãpiɔ míɔnzɔ̃. Kíae aɔ ku Egipi lɔo, má tó vĩa Egipiɔ kũ ḿpiiɛ.
Má tó Egipi gɛɔmidɔkĩi oi gɔ̃ bɛzia ũɛ, mí tɛsɔ̃ Zoãwa, mí yã́kpalɛkɛ ń Tɛbɛsio.
Má pɔkũmabɔbɔ Egipi wɛ̃́lɛ bĩ́ide Pelusiwa, mí Tɛbɛsi gbɛ̃́ dasipiɔ tɔ̀lɔzɔ̃.
Má tɛsɔ̃ Egipiwa, Pelusi i luukpa, wi Tɛbɛsi bĩ́i gboo, Mɛfisi i loo fãanɛ.
Ɛliɔpɔli ń Bubasio ɛ̀waasoɔ gaga zĩ guuɛ, wi tá ń wɛ̃́lɛpideɔ zĩ̀zɔɔ ũ.
Tó ma Egipiɔ zuu bɔlɛ gbɛ̃́ɔnɛ, má ń gbãa pɔ́ aaì ĩ́anadãò kɔ'ɛ. Gu a si Tapanɛsi fãanɛ, lou guduuduu i daa, wi a zɔ̃ɛwiadeɔ kṹkũ zĩ̀zɔɔ ũ, wi táńnɔ.
Màa má yã́kpalɛkɛ ń Egipiɔ, aaiɔ dɔ̃ kɛ́ mámɛmaa Dii.
Wá kua zĩ̀zɔɔ ũ wɛ̃̀ kuɛdode, a mɔ sɛ̃́ia gɔɔ soplade zĩ́ Dii yã'òmɛɛ à mɛ̀:
Gbɛ̃nazĩn nɛ́, ma Egipiɔ kí Falaɔ̃ɔ gã̀sĩ ɛ̀, ɔ̃ wi dɔ à gbã̀gbão, wi zwãa yewà à gbãakũ̀, kɛ́ à e fɛ̃nda kũo.
A yã́i tò ma Dii Lua ma mɛ̀ má ɛa fɛlɛ ń Egipiɔ kí Falaɔ̃ɔoɛ, mí aà gã̀sĩ ɛ́'ɛ pla píi, a gbãa ń a gyãeo, fɛ̃nda i piliwà à lɛ́lɛ.
Má Egipiɔ fãaa buiɔ guu, mí ń fã́ndaiada bùsu ń bùsuo.
Má Babɛli kía gba gbãa, mí a fɛ̃nda naɛ̀ a ɔzĩ, mí Falaɔ̃ɔ gã̀sĩ ɛ́'ɛ, i oi'oikɛ Babɛli kíapi aɛ lán gbɛ̃́ pɔ́ lɛ́ gawa.
Ma Babɛli kía gba gbãa, Falaɔ̃ɔ ɔ i gɔ̃ dɔ̀lɔlɔ. Tó ma a fɛ̃nda nà Babɛli kíaɛ a ɔzĩ, mɛ́ a sɛ dɔ Egipiɔ bùsua, aaɔ dɔ̃ sa kɛ́ mámɛmaa Dii.
Má Egipiɔ fãaa buiɔ guu, mí ń fã́ndaiada bùsu ń bùsuo, aaiɔ dɔ̃ kɛ́ mámɛmaa Dii.
Wá kua zĩ̀zɔɔ ũ wɛ̃̀ kuɛdode, a mɔ àaɔ̃de gɔɔ sɛ̃́ia zĩ́ Dii yã'òmɛɛ à mɛ̀:
Gbɛ̃nazĩn nɛ́, o Egipiɔ kí Falaɔ̃ɔɛ ń a zĩgɔ̃ dasiɔ ǹ mɛ: Démɛ muaannɔ zɔ̃ɔkɛ yã́ musui?
Wà n lɛɛũ ń Libã bùsu sɛdɛ lío. A gɔ̃na kɛfɛũ, ì ue kɛ líkpɛu. À gbã̀ lɛsĩlɛsĩ, a misona zɔ̃̀ luawa.
Mɔ̀sɛ mɛ́ tò à gbã̀akũ̀, í pɔ́ kú tɔɔlɛu mɛ́ tò à gbã̀. Ípi liaa a zĩ́naɔi, ípi kĩni iɔ ta sɛ̃̀a lí pãleɔ kĩ́iɛ.
A yã́i a gbã̀a dɛi lí kĩniɔla, a gɔ̃ndaɔ dasikũ̀, mɛ́ a ɔnɛɔ gbã̀akũ̀, à kɛ̀ yɛ̀lɛlɛ í zɔ̃ɔpi yã́i.
Bã bui píi mɔ̀ sakpɛdà a láu, sɛ̃̀anɔbɔ bui píi mɔ̀ nɛ́ dà a gbáu, mɛ́ bui pɔ́ aa dasiɔ ku a uei ḿpii.
A zɔ̃ɔkɛ kɛfɛũ a gɔ̃n gbã̀aɔ yã́i, asa a zĩ́naɔ í zɔ̃ɔ lèɛ.
Ma lu Edɛni sɛdɛ líe i kawào, pɛ̃ligɔ̃nae i ka a gɔ̃nawao, kpakpaa lí gɔ̃nda gèele sáa no. Ma lu líe kɛfɛũ laaàwao.
Má tò a kɛfɛũ ń gɔ̃na dasiɔ, ma lu Edɛni lí píi aà gwea nidɛ̀.
A yã́i tò ma Dii Lua ma mɛ̀, lá à gbã̀akũ̀ lɛsĩlɛsĩ, mɛ́ a misona zɔ̃̀ luawa, ɔ̃ à azĩa sɛ̀ lɛsĩ a gbã̀a yã́i.
Bee yã́i ma aà nà buiɔ swanaɛ a ɔzĩ, ɔ̃ a kɛ̀ɛ̀ aà vãikɛawa. Ma giaàzi,
ɔ̃ bui zĩ̀lo pãsĩpiɔ aà zɔ̃̀, aa aà tò gbɛ̀sĩsĩɔ musu we. A gɔ̃naɔ lɛ̀lɛ guzulɛɔu píi, a ɔnɛɔ wìwi bùsu swadɔɔu píi. Ɔ̃ dṹnia bui píi bɔ̀lɛ aà uei, aa aà tò we.
Bã bui píi mɔ̀ pɛ̀pɛ a gɛwa, sɛ̃̀anɔbɔ bui píi mɔ̀ kìlimpa a gɔ̃naɔwa.
Ayãmɛto lí pɔ́ kú í saɛe a gbã̀akũ lɛsĩlɛsĩ màa lɔo, a misona a zɔ̃ luawa lɔo. Lí i'enae gbã̀a a ka màa lɔo, asa ampii a ga lán gbɛ̃nazĩnawaɛ, aai ta ɛ̀ zòolou tɔɔlɛ nɔnau.
Ma Dii Lua ma mɛ̀, gɔɔ pɔ́ à tà bɛdau, má tò í pɔ́ kú tɔɔlɛu wɛ̃nakɛ̀ɛ̀, má tò a íɔ zɔ̃̀ɛ, í zɔ̃ɔpi gɔ̃̀ kálɛa gudoũ. Má tò gusia kùlɛ Libã bùsuwa, ɔ̃ sɛ̃̀a líɔ lá wòlo píi.
Kɛ́ ma aà zù bɛdau ń gbɛ̃́ pɔ́ aalɛ tá ɛ̀ zòolou weɔ, aà lɛ́lɛa kɔ̃fĩ buiɔ lùalua, ɔ̃ Edɛni líɔ nɔ̀sɛ nìni tɔɔlɛ nɔnau we, Libã lí maa kɛfɛna í'enapiɔ.
Bui pɔ́ lɛdoũkɛ̀aànɔ aa ku aà ueipiɔ sɔ̃, buipiɔ sìaànɔ bɛdau, aa tà gbɛ̃́ pɔ́ gàga zĩ guuɔ kĩ́i.
N bɛɛɛ ń n zɔ̃ɔkɛo yã́ musu Edɛni lí kpele mɛ́ kànwai? Ń beeo wa n zu tɔɔlɛ nɔnau Edɛni lípiɔ kĩ́iɛ. Ńyɔ̃ɔ ku we ń gyafɔɔdeɔ ń gbɛ̃́ pɔ́ gàga zĩ guuɔ. Falaɔ̃ɔ ń a gbɛ̃́ɔ yã́n we ḿpii. Ma Dii Lua mámɛ má ò.
Wá kua zĩ̀zɔɔ ũ wɛ̃̀ kuɛplade, a mɔ kuɛplade gɔɔ sɛ̃́ia zĩ́ Dii yã'òmɛɛ à mɛ̀:
Gbɛ̃nazĩn nɛ́, wɛ̃nalɛ si Egipiɔ kí Falaɔ̃ɔ yã́ musu ǹ oɛ̀: Ni kɛ lán nɔ̀ɔmusuwa buiɔ guu, ń dɛ lán kwãsawa íɔ guuɛ. Ni kɔ̃dɛ n swaɔ guu, ni a í ya ń n gbáɔ, ní ɔ̃zɔ̃wà.
Ma Dii Lua ma mɛ̀ zĩgɔ̃ dasiɔ kãaa, mí a bai kpanɛ, aai n ga n bɔ ma táalu guu.
Mí n zu sɛ̃u mà n to tɔɔlɛ we, bãɔ i mɔ pɛpɛma ḿpii, sɛ̃̀anɔbɔɔ i n ble aa kã ḿpii.
Má n báasi kálɛ gbɛ̀sĩsĩɔ musu, mí n guupɔɔ kɔ́lɛ guzulɛɔ pai.
Má tó tɔɔlɛ ga ń n au pɔ́ bɔ̀lɛo, a gbɛ̀sĩsĩɔ le, i swaɔ pa.
Tó ma n dɛ, má ɔku luabɛa, má tó saanaɔ siakũ. Má tó lou kúlɛ ĩatɛ̃wa, mɛ́ mɔvua a gupu lɔo.
Luabɛ gupuakũnaɔ siakũ píiɛ, má tó gu kɛ síii n bùsuu. Ma Dii Lua mámɛ má ò.
Tó ma n kaalɛa baokpà buiɔnɛ, má tó gili gɛ̃ gbɛ̃́ dasipiɔgu, bùsu pɔ́ ń dɔ̃oɔ gbɛ̃́ɔ.
Má tó n yã́ di dasiwa, an kíaɔ kã́ i sĩ n yã́i, tó ma a fɛ̃nda màlɛ n wɛ́ oi. N lɛ́lɛa gɔɔ an baade a lualua láasai a wɛ̃ni yã́i.
Asa ma Dii Lua ma mɛ̀, Babɛli kía a mɔ lɛ́lɛma zĩ guuɛ.
Má tó bui pãsĩ nɛgɔ̃naɔ n zĩgɔ̃ dasiɔ kwɛ́ ń ń fɛ̃ndaɔ. Aa Egipi zĩasɛa lɛsĩ midɛ, aai a zĩgɔ̃ dasiɔ tɔ̀lɔzɔ̃.
Má a zu pɔ́ kú í saɛɔ míɔnzɔ̃ píiɛ, gbɛ̃nazĩna ge zu a ípi ya lɔo.
A gbɛa má tó a í dɔdɔ, a swaɔ i táa'o lán nísiwa. Ma Dii Lua mámɛ má ò.
Tó ma Egipi kɛ̀ bɛzia ũ, mɛ́ ma a pɔ́ɔ pìliwà píi, tó ma gbɛ̃́ pɔ́ kú weɔ dɛ̀dɛ píi, aaiɔ dɔ̃ kɛ́ mámɛmaa Dii.
Wɛ̃nalɛ pɔ́ wa siɛ̀n we. Buiɔ nɛnɔɛnaɔ mɛ́ aa si Egipi ń a zĩgɔ̃ dasiɔ yã́ musu. Ma Dii Lua mámɛ má ò.
Wá kua zĩ̀zɔɔ ũ wɛ̃̀ kuɛplade, a mɔ sɛ̃́ia gɔɔ gɛ̃ode zĩ́ Dii yã'òmɛɛ à mɛ̀:
Gbɛ̃nazĩn nɛ́, waiyookɛ Egipi zĩgɔ̃ dasiɔnɛ, ní ń kpá tɔɔlɛ nɔnau ń bui zɔ̃ɔɔ ń gbɛ̃́ pɔ́ aalɛ tá ɛ̀ zòolouɔ.
Onɛ́, an maa dɛńla yã̀? Aa gɛ wúlɛ sãnu ń gyafɔɔdeɔ.
Aa kwɛ́ gbɛ̃́ pɔ́ aa gà zĩ guuɔ guu. Fɛ̃nda woa. Wà Egipi ń a zĩgɔ̃ dasiɔ gálɛ taò.
Nɛgɔ̃n swana pɔ́ kú bɛdauɔ i o Egipi ń bui pɔ́ lɛdoũkɛ̀aànɔɔ yã́ musu aa mɛ̀: Aa mɔ̀ wùlɛ ń wá gyafɔɔde pɔ́ wa gaga zĩ guuɔ.
Asili ku we ń a zĩgɔ̃ɔ píi, aà gbɛ̃́ pɔ́ gàga zĩ guupiɔ miaɔ liaaàzi píi.
An miapiɔ ku ɛ̀ zòolo pɔ́ɔu, mɛ́ aà zĩgɔ̃piɔ lia aà miai. Gbɛ̃́ pɔ́ aa tò sɔ̃ kɛ̃̀ dṹnia gbɛ̃́ɔgupiɔ gàga zĩ guu ḿpii.
Elaũ ku we. Aà zĩgɔ̃ dasi pɔ́ gàga zĩ guuɔ lia aà miai. Gbɛ̃́ pɔ́ aa tò sɔ̃ kɛ̃̀ dṹnia gbɛ̃́ɔgupiɔ tà gyafɔɔdeɔ kĩ́i tɔɔlɛ nɔnau. An gɛɛ gɔ̃̀ kpá ń wɛ́i ń gbɛ̃́ pɔ́ tà ɛ̀ zòolo guuɔ.
Wà wúlɛkĩi kɛ̀ɛ̀ gɛɔ guu, aà zĩgɔ̃ dasiɔ lia aà miai. Ampii gyafɔɔdeɔnɛ, aa gà zĩ guu. Lá pɔ́ aa tò sɔ̃ kɛ̃̀ dṹnia gbɛ̃́ɔgu, an gɛɛ gɔ̃̀ kpá ń wɛ́i ń gbɛ̃́ pɔ́ aa tà ɛ̀ zòolo guuɔ. Elaũ wúlɛa gɛɔ guu.
Mɛsɛki ń Tubalio ku we. An zĩgɔ̃ dasiɔ lia ń miaɔi. Ampii gyafɔɔdeɔnɛ. Aa gà zĩ guu, kɛ́ aa tò sɔ̃ kɛ̃̀ dṹnia gbɛ̃́ɔgu yã́i.
Aa wúlɛa ń nɛgɔ̃n gyafɔɔde pɔ́ aa tà bɛdau ń ń zĩkabɔɔ. Wà ń fɛ̃ndaɔ kàlɛ ń mi zíɛ, wà ń sɛ̀ngbaoɔ kùlɛ ń gɛɔwa. Nɛgɔ̃napiɔ tò sɔ̃ kɛ̃̀ dṹnia gbɛ̃́ɔgu.
Mpi sɔ̃ Falaɔ̃ɔ, ńyɔ̃ɔ ku wíwia gyafɔɔdepiɔ guuɛ. Ńyɔ̃ wúlɛ ń gbɛ̃́ pɔ́ aa gà zĩ guupiɔɛ.
Ɛdɔũ ku we, aà kíaɔ ń aà kíabuiɔ. Baa ń ń nɛgɔ̃nkɛo aa kpagua ń gbɛ̃́ pɔ́ aa gà zĩ guuɔɛ, aa wúlɛ ń gyafɔɔdeɔ ń gbɛ̃́ pɔ́ aalɛ tá ɛ̀ zòolo guuɔɛ.
Gugbãntoo gukpɛ oi kíaɔ ku we ḿpii ń Sidɔ̃deɔ píi. Baa kɛ́ sɔ̃ kɛ̃̀ gbɛ̃́ɔgu ń nɛgɔ̃nkɛ yã́i, aa tà gɛɔ guu ń wíoɛ, aa wúlɛa gyafɔɔdeɔ ũ ń gbɛ̃́ pɔ́ aa gà zĩ guuɔɛ. An gɛɛ gɔ̃̀ kpá ń wɛ́i gbɛ̃́ pɔ́ aa tà ɛ̀ zòolo guuɔ ũ.
Falaɔ̃ɔ a wɛsińlɛ, aà nɔ̀sɛ i níni aàpi ń a zĩgɔ̃ dasi pɔ́ aa gà zĩ guuɔ yã́ musu. Ma Dii Lua mámɛ má ò.
Má tò sɔ̃ kɛ̃̀ dṹnia gbɛ̃́ɔgu Falaɔ̃ɔ ń a zĩgɔ̃ dasiɔ yã́i, kási aa wúlɛ gyafɔɔdeɔ guu ń gbɛ̃́ pɔ́ gà zĩ guuɔɛ. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, o n gbɛ̃́ɔnɛ ǹ mɛ, tó má tò zĩ fɛ̀lɛ bùsuu mɛ́ bùsupideɔ gbɛ̃́ sɛ dìlɛ gugwana ũ,
tó a è wàlɛ mɔ́ ń zĩo a bùsuu, mɛ́ à kuupɛ̀ gbɛ̃́ɔ gbaa laai yã́i,
tó wà kuu'ɔ mà, tó wi laaidɔwào, mɛ́ zĩ ń blé, anzĩa mi musuɛ.
Lá aa kuu'ɔ mà, ɔ̃ aai laaidɔwào, aa ńzĩa dɛ̀ɛ. Tó aa laaidɔ̀wà yãa, dɔ̃ aa ńzĩa mìsi.
Tó gugwana è wàlɛ mɔ́má ń zĩo, mɛ́ i kuupɛ à gbɛ̃́ɔ gbaò laaio, mɛ́ zĩ gbɛ̃́ blè, ade gà a duuna yã́iɛ, kási aà ga a wi gugwanapi musuɛ.
Mpi sɔ̃ gbɛ̃nazĩn nɛ́, ḿmɛ ma n dilɛ gugwana ũ Isailiɔnɛ. Tɔ̀ɔ, swã́sɛ yã́ pɔ́ lɛ́ bɔ ma lɛ́uzi, ní ń gbaomɛɛ laai.
Tó má ò vãikɛnaɛ à gàɛ, mɛ́ ni lɛdawà aà a yãkɛa too, vãikɛnapi a ga a duuna yã́i, kási aà ga a wi n musuɛ.
Tó n lɛdàwà aà mikɛ̃ a vãikɛawa sɔ̃, mɛ́ i mikɛ̃wào, ade a ga a duuna yã́iɛ, mpi sɔ̃ n nzĩa mìsiɛ.
Gbɛ̃nazĩn nɛ́, yã́ pɔ́ Isailiɔ lɛ́ o onɛ́ ǹ mɛ, wá duuna ń wá tàaeɔ tɔ̃̀wá, ɔ̃ àlɛ wá ibaba. Kpelewa wá kɛ wàɔ kui?
Onɛ́ ma Dii Lua ma mɛ̀, ń ma kuao vãikɛna gaa lí kamaguo. Má ye vãikɛna mikɛ̃ a vãikɛawaɛ, kɛ́ à e àɔ ku. Á Isailiɔ, à nɔ̀sɛlilɛ à mikɛ̃ á vãikɛawa. Bɔ́yãi á ázĩa dɛii?
Gbɛ̃nazĩn nɛ́, o n gbɛ̃́ɔnɛ ǹ mɛ, tó gbɛ̃maa vãikɛ̀, aà maakɛa a aà bɔo. Tó gbɛ̃vãi mikɛ̃̀ a vãikɛawa sɔ̃, a aà kpaguao. Tó gbɛ̃maa duunakɛ̀, a e àɔ ku a gbɛ̃maakɛ yã́io.
Tó má ò gbɛ̃maaɛ aɔ kuɛ, mɛ́ àlɛ a gbɛ̃maakɛ náaikɛ, à gɛ̀ lɛ́ duunakɛ, aà maakɛa kee aɔ dɔmagu lɔo. A ga duuna pɔ́ a kɛ̀ yã́iɛ.
Tó má ò vãikɛnaɛ à gàɛ, mɛ́ à mikɛ̃̀ a duunawa, àlɛ yãmaakɛ a zɛ́wa,
tó à tɔ̀ɔma pɔ́ a sì sɔ̀aanɛ́ ń pɔ́ pɔ́ a sìmáo, álɛ ma ɔtondɔkĩi pɔ́ ì wɛ̃ni inɛ́ gwa, mɛ́ ìli vãikɛo, a gao, aɔ kuɛ.
Duuna pɔ́ a kɛ̀ kee aɔ dɔmaguo. Kɛ́ à yãmaakɛ̀ a zɛ́wa yã́i, aɔ kuɛ.
Kási n gbɛ̃́ɔ ì mɛ, ma yãkɛa maao. Ge an yãkɛa mɛ́ maao kai!
Tó gbɛ̃maa a yãmaakɛa tò mɛ́ àlɛ duunakɛ, a ga a yã́iɛ.
Tó gbɛ̃vãi a vãikɛa tò, ɔ̃ àlɛ yãmaakɛ a zɛ́wa, aɔ ku a yã́iɛ.
I mɛ ma yãkɛa maao, kási má yã́kpalɛkɛ ń a baadeo a yãkɛawaɛ.
Wá zɔblea wɛ̃̀ kuɛplade guu, a mɔ kwide gɔɔ sɔode zĩ́, gbɛ̃e pìlimá Yelusalɛũ à mɔ̀ a òmɛɛ à mɛ̀: Wà wá mɛɛwia dɛ̀.
E gbɛ̃́pi àɔ gɛ́ mɔ́i a oosi, Dii gbãa dɛ̀dɛa, ɔ̃ à ma lɛ́na gòlɛ. Kɛ́ a gu dɔ̀ gɔ̃ɛpi mɔ̀, ma lɛ́na golɛa, ma lɛ́ kpaaũa lɔo.
Ɔ̃ Dii yã'òmɛɛ à mɛ̀:
Gbɛ̃nazĩn nɛ́, gbɛ̃́ pɔ́ kú Isaili bùsu wɛ̃́lɛpi ziauɔ yã'oa ma aa mɛ̀, Ablahaũ mɛ́ ado yãa, kási ɔ̃mɛ bùsuɛ bee vĩ. Azaiasa an gbɛ̃́ pɔ́ aa dasi, aa gɔ̃ bùsupi vĩɔ.
A yã́i tò, onɛ́ ma Dii Lua ma mɛ̀, lá aaì nɔ̀ɔ kòlokpasai só, aaì wɛ́malɛ tã́aɔzi, mɛ́ aaì gbɛ̃dɛ, a maa aaɔ bùsupi vĩa?
Lá aa zɛ̀ ń fɛ̃ndao, aaì yãbɛ̃ɛkɛ, mɛ́ an baade ì gbãsĩkɛ ń a gbɛ̃́dee nao, a maa aaɔ bùsupi vĩa?
Onɛ́ ma Dii Lua ma mɛ̀, ń ma kuao wa bɛziadepiɔ kwɛ́ ń fɛ̃ndaoɛ, mí zɔ̃ɛwiadeɔ kpa wàiɔwa aa ń só, sɛ̃gbãdeɔ ń gbɛ̀'ɛdeɔ i gaga ń gagyão.
Má tó bùsupi gɔ̃ da yàaa fɔ̃̀ɔɔ, an ĩ́andãa ń gbãa yã́ musu a midɛ, i gɔ̃ fɔ̃̀ɔɔ. Gbɛ̃e a Isaili bùsupi baa vĩ lɔo.
Tó ma ń bùsu tò da yàaa fɔ̃̀ɔɔ, aaɔ dɔ̃ kɛ́ mámɛmaa Dii.
Mpi sɔ̃ gbɛ̃nazĩn nɛ́, n gbɛ̃́ɔ lɛ́ n yã'o kpɛ́ gĩɔ saɛ ń kpɛɛlɛɔ, aalɛ okɔ̃ɛ aalɛ mɛ wà mɔ yã́ pɔ́ lɛ́ bɔ ma lɛ́u ma.
Ma gbɛ̃́ɔ ì mɔ n kĩ́i, aaì zɔ̃lɛ n aɛ, aaì swã́kpa n yã́i, kási ìli kɛnɛ́o. Aa yemazi ń lɛ́o, ɔ̃ an sɔ̃ ì ta ɔvãiwa.
Ń dɛnɛ́ gbɛ̃́ pɔ́ ì yenzi lɛ sí ń lɔɔ nao ń pɔ́lɛadɔ̃o ũ. Aaì swã́sɛ n yã́i, kási ìli kɛnɛ́o.
Tó yã́pi mɔ̀, kási yã́pi a mɔɛ sɔ̃, aaiɔ dɔ̃ sa kɛ́ ãnabi kú ń guu.
Dii yã'òmɛɛ à mɛ̀:
Gbɛ̃nazĩn nɛ́, ãnabikɛkɛ Isailiɔ dãnaɔ yã́ musu. Ãnabikɛkɛ, ní onɛ́ ma Dii Lua ma mɛ̀, waiyoo á Isailiɔ dãna pɔ́ álɛ laaidɔ ázĩawaɔ! Sãɔ ɔ̃ wì laaidɔmáo lò?
I wàagase só, i sãkã pɔkasaɔ da, i sã mɛkpaaɔ dɛ à só, kási ili laaidɔmáo.
I ń yɛ̃̀ɛɛsaideɔ gba gbãao, i ɛsɛkɛ a gyãeɔnɛo. A pɔ́ pɔ́ an gbá ɛaɔ i ń gbá dɔnɛ́o, i ɛa su ń pɔ́ pɔ́ aalɛ sãsãɔo, i gɛ́ pɔ́ pɔ́ vũ̀aaɔ wɛɛlɛio. A gbãablèmá pãsĩpãsĩɛ.
Aa fã̀aa, kɛ́ aa dãna vĩo yã́i, ɔ̃ aa gɔ̃̀ wài píiɛ pɔblea ũ.
Ma sãɔ zã̀ zɛ́wa, aa lìaaliaa gbɛ̀sĩsĩ píi ń sĩ̀sĩ lɛsĩ píio musu. Aa fã̀aa dṹniau píi, gbɛ̃e i ń wɛɛlɛo, gbɛ̃e i kpálɛkɛńzio.
A yã́i tò á sãdãnaɔ, à swã́sɛ ma yã́i.
Ma Dii Lua ma mɛ̀, ń ma kuao lá ma sãɔ gɔ̃̀ pɔ́ pɔ́ wì ń síɔ ũ, aa gɔ̃̀ wàiɔ pɔblea ũ, mɛ́ an dãna pɔ́ má dìlɛpiɔ i ń wɛɛlɛo, aai laaidɔmáo, sema ńzĩa yã́,
a yã́i tò á sãdãnaɔ, à swã́sɛ ma yã́i.
Ma Dii Lua ma mɛ̀ má fɛlɛánɔ, má a sãɔ bɔlɛ á ɔzĩ, mí á bɔlɛ sãdãu, kɛ́ ásu e laaidɔ ázĩawa lɔo yã́i. Má a sãɔ bɔ á lɛ́zĩɛ, aaɔ dɛ á pɔblea ũ lɔo.
Asa ma Dii Lua ma mɛ̀, mámɛ má kpálɛkɛ ma sãɔzi màɔ ɔliańzi sa.
Lá sãdãna ì ɔlia a kpàsai gɔɔ pɔ́ a ku a sã pɔ́ kpálɛaɔ guu, màa má ɔlia ma sãɔzi, má ń bɔlɛ gu pɔ́ aa fã̀aau guduuduu gɔɔ.
Má ń kãaa bùsu ń bùsuo, mí ń bɔlɛ buiɔ guu, mí suńnɔ ń bùsuu. Má ń dã́dãkɛ Isaili gbɛ̀sĩsĩɔ pɔlɛu ń a swadɔɔɔ ń gu pɔ́ wa ku bùsupiuo píi.
Má ń dã́dãkɛ dã́dãkɛkĩi maau, Isaili gbɛ̀sĩsĩ lɛsĩɔ aaɔ dɛ ń kúkĩi ũ. We aa ɔli ńzĩau, aa pɔble dã́dãkɛkĩi sɛ̃̀bɔlɔdeu Isaili gbɛ̀sĩsĩɔ pɔlɛu.
Ma Dii Lua ma mɛ̀, má a sãpiɔ dã́, mí tó aa ɔli ńzĩau.
Má a pɔ́ pɔ́ vũaaaɔ ń pɔ́ pɔ́ kpálɛaɔ wɛɛlɛ suò, mí ɛsɛkɛ a pɔ́ pɔ́ kɛ̀'ĩaɔnɛ, mí ń yɛ̃̀ɛɛsaideɔ gba gbãa, mí ń dã́dãkɛ a zɛ́wa. Kási má a mɛkpaa sà gbãaɔ dɛdɛɛ.
Ápiɔ ma sãɔ, ma Dii Lua ma mɛ̀, mámɛ má yã́gɔ̃gɔ̃ɛ́, mí gɔ̃́gɔ̃ sãsakaoɔ ń blesanaɔnɛ.
Isailiɔ dãnaɔ, pɔblea dã́dãkɛkĩi maau i mɔ́wáo, ɔ̃ a ɔ̃zɔ̃̀nɛ́ a kĩniwaa? Í dɔdɔa mia i mɔ́wáo, ɔ̃ a gɛ̃u á yànɛ́a?
Pɔ́ pɔ́ a ɔ̃zɔ̃̀wà ɔ̃ ma sãɔ blea? Í pɔ́ a gɛ̃u á yà ɔ̃ ma sãɔ mia?
A yã́i ma Dii Lua málɛ oɛ́, má yã́gɔ̃gɔ̃ á gbɛ̃́ pɔ́ á mɛkpaaɔ ń á gbɛ̃́ pɔ́ á fɛ̃́fɛ̃aɔnɛ.
I gã̀sazɔ̃ yɛ̃̀ɛɛsaideɔnɛ, i kɔ́bamalɛńzi e a ń yá ń kpá zã kpɛ.
Má a sãɔ suaba, aaɔ dɛ pɔ́ pɔ́ wì ń síɔ ũ lɔo, mí yã́gɔ̃gɔ̃nɛ́.
Má sãdãna dilɛnɛ́ mɛ̀ndo ma zɔ̀blena Davidi bui ũ. Aɔ dɛ ń dãna ũ, a laaidɔmá, i ń gwa.
Mámɛ ma Dii máɔ dɛ ń Lua ũ, mɛ́ ma zɔ̀blena Davidi bui aɔ dɛ ń Kía ũ. Ma Dii mámɛ má ò.
Ma bàa aɔ kúńnɔ, mí wàiɔ midɛ ń bùsuu. Aaɔ ku gbáau, aaɔ i lákpɛu dɔdɔa.
Má tó ápiɔ ń bùsu pɔ́ lia ma gbɛ̀sĩsĩio gɔ̃ ɛ̀fãai pɔ́ ũ. Má tó lou lí manɛ́ a gɔɔwa. Má ɛ̀fãai gbaɛnɛ́ lán louwa.
Sɛ̃sao líɔ nɛ'i, tɔɔlɛ a blɛkɛ, aaiɔ kú ń bùsuu dɔdɔa. Tó ma ń mɔgala pòlonɛ́ ń nɔɛ, mɛ́ ma ń bɔ́ gbɛ̃́ pɔ́ aalɛ zɔblenɛ́ɔ ɔzĩ, aaiɔ dɔ̃ kɛ́ mámɛmaa Dii.
Aaɔ dɛ buiɔ pɔblea ũ lɔo, wàiɔ ń só lɔo. Aaɔ ku dɔdɔaɛ, gbɛ̃e a to sɔ̃ kɛ̃́ńgu lɔo.
Má tɔɔlɛ maa táaede kpámáɛ. Nɔana a kɛnɛ́ sàabu we lɔo. Aaɔ dɛ pɔ́ sɔ̃́sɔ̃a ũ buiɔnɛ lɔo.
Isailiɔ i dɔ̃ kɛ́ ma Dii ń Lua má kúńnɔ, mɛ́ ma gbɛ̃́ɔn ń ũ. Ma Dii Lua mámɛ má ò.
Ma gbɛ̃́ɔn á ũ, ma kpàsa sãɔn á ũ, mɛ́ má dɛ á Lua ũ. Ma Dii Lua mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, wɛbiibii Sei gbɛwa, ní ãnabikɛkɛ a yã́ musu,
ní o bùsupideɔnɛ ǹ mɛ: Ma Dii Lua ma mɛ̀ má fɛlɛánɔ, má ɔtɔ̃ɔlɛ á bùsuwa, i gɔ̃ da yàaa fɔ̃̀ɔɔ.
Má tó á wɛ̃́lɛɔ gɔ̃ bɛziaɔ ũɛ, á bùsu i gɔ̃ da yàaa, íɔ dɔ̃ kɛ́ mámɛmaa Dii.
Lá a íbɛlɛsɛ̀ ń Isailiɔ za zi, mɛ́ a ń kpámá wà ń dɛdɛ ń fɛ̃ndao an taasikɛgɔɔ, an ĩa gbɛzã daama guu,
a yã́i tò ma Dii Lua ma mɛ̀, ń ma kuao má á kpá gbɛ̃dɛnaɔwa aa pɛ́lɛázi. Lá á za gbɛ̃dɛauo, gbɛ̃dɛnaɔ pɛ́lɛáziɛ.
Má Sei gbɛ yaa à gɔ̃ fɔ̃̀ɔɔ, gbɛ̃e a a baa vĩ lɔo.
Má tó gɛɔ li á gbɛ̀sĩsĩɔa, gbɛ̃́ pɔ́ wà ń dɛdɛ zĩ guuɔ gɛ a gɔ̃ kálɛa á sĩ̀sĩɔ musu, á guzulɛɔ guu ń á swadɔɔɔ.
Má tó á bùsu gɔ̃ da yàaaɛ e gɔɔpii, á wɛ̃́lɛɔ gɔ̃ bɛziaɔ ũɛ, íɔ dɔ̃ kɛ́ mámɛmaa Dii.
Lá a mɛ̀ bui mɛ̀n plapiɔ ń ń bùsuɔ gɔ̃ á pɔ́ ũɛ, baa ń ma kua weo,
a yã́i ma Dii Lua ma mɛ̀, ń ma kuao má kɛɛ́ á pɔfɛ̃ańzi ń á wɛdɔanɛo ń á zaańguo lɛ́uɛ. Tó málɛ yã́kpalɛkɛánɔ sɔ̃, má tó aa ma dɔ̃,
ápiɔ í dɔ̃ kɛ́ ma Dii ma dɔ́ɛnnɔyã pɔ́ á ò Isaili gbɛ̀sĩsĩɔ musu mà, a mɛ̀ à gɔ̃̀ da yàaa, íɔ ble sa.
A lɛ'ɛ̀a, a yãpã òmɛɛ má mà.
Ma Dii Lua ma mɛ̀, tó dṹnia lɛ́ pɔnakɛ píi, má tó á bùsu gɔ̃ da yàaaɛ.
Lá a pɔnakɛ̀ gɔɔ pɔ́ Isaili bùsu gɔ̃̀ da yàaa, màa má kɛɛ́ sɔ̃. Sei gbɛ ń Ɛdɔũ bùsu píio a gɔ̃ da yàaa, íɔ dɔ̃ kɛ́ mámɛmaa Dii.
Mpi sɔ̃ gbɛ̃nazĩn nɛ́, ãnabikɛkɛ Isaili gbɛ̀sĩsĩɔ yã́ musu, ní onɛ́ aa ma yãma.
Ma Dii Lua ma mɛ̀, lá á ibɛɛɔ mɛ̀, ɛ̃hɛ̃ɛ, gulɛsĩ zipiɔ gɔ̃̀ ń pɔ́ ũɛ,
ãnabikɛkɛ a yã́i ǹ mɛ, ma Dii Lua ma mɛ̀, lá buiɔ lìaázi, aa á yaa a gɔ̃ ń pɔ́ ũ, mɛ́ á tɔ́ ĩ́i gɔ̃̀ dɔ gbɛ̃́pii lɛ́u,
a yã́i tò Isaili gbɛ̀sĩsĩɔ ń swadɔɔɔ ń guzulɛɔ ń gu pɔ́ wa kɛ̀ yáiyaiɔ ń bɛzia pɔ́ bui pɔ́ liaiɔ lɛ̀lɛwà aa á láanikɛ̀ɔ,
ma Dii Lua málɛ oɛ́, ma àsi bɛ̃̀ɛ ò buiɔ ń Ɛdɔũɔ píi yã́ musu ń pɔfɛ̃ pãsĩo, asa aa ma bùsu kɛ̀ ń pɔ́ ũ ń yaalɔo ń sakaamaguo, kɛ́ aa dã́dãkɛkĩiɔ eu.
A yã́i tò ãnabikɛkɛ Isaili bùsu yã́ musu, ní o gbɛ̀sĩsĩɔnɛ ń sĩ̀sĩɔ ń swadɔɔɔ ń guzulɛɔ, ma Dii Lua ma mɛ̀ málɛ yã'o ń pɔfɛ̃ pãsĩo, asa buiɔ á kɛ́ pɔ́ sɔ̃́sɔ̃aɔ ũɛ.
A yã́i tò ma Dii Lua ma mɛ̀, ma ɔlɛ̀lɛ bui pɔ́ liaáziɔnɛ, ma mɛ̀ aa gɔ̃ pɔ́ sɔ̃́sɔ̃aɔ ũ sɔ̃ɛ.
Á Isaili gbɛ̀sĩsĩɔ sɔ̃ á gɔ̃napa, á nɛ'i ma gbɛ̃́ Isailiɔnɛ, asa an sua kà kãi.
Mámɛ má á wɛgwa, mi zɛánɔ, wi á sa pa wà pɔ́tɔ̃wá.
Má tó gbɛ̃́ pɔ́ kú á guuɔ kɔ̃́. Gbɛ̃́piɔ mɛ́ Isaili bui píi ũ. Aa zɔ̃lɛ á wɛ̃́lɛɔ guu, aai ɛa á bɛziaɔ vu.
Má tó á gbɛ̃nazĩnaɔ ń á pɔtuoɔ kɔ̃́, aai nɛ'i aa dasikũ. Ma gbɛ̃́ɔ kálɛ á guu lán yãawa, íɔ dɔ̃ kɛ́ mámɛmaa Dii.
Má tó gbɛ̃́ɔ bɛbɛ á guu ma gbɛ̃́ Isailiɔ ũ, aai gɔ̃ á vĩ e gɔɔpii. Á tó an nɛ́ɔ kɛsai lɔo.
Ma Dii Lua ma mɛ̀, lá wì oɛ́ i gbɛ̃́ɔ mɔ́mɔ, i tó á gbɛ̃́ɔ nɛ́ɔ aaɔ kɛsai,
a yã́i tò á gbɛ̃́ɔ mɔ́mɔ lɔo, á tó á gbɛ̃́ɔ nɛ́ɔ kɛsai lɔo. Ma Dii Lua mámɛ má ò.
Má we buie á sɔ̃́sɔ̃ à ma lɔo. Bùsu pãle deɔ á láanikɛ lɔo, buie a á fu lɔo. Ma Dii Lua mámɛ má ò.
Dii yã́ ɛ̀a dɛ̀dɛa à mɛ̀:
Gbɛ̃nazĩn nɛ́, kɛ́ Isailiɔ kú ń bùsuu, aa a gbãlɛ̀ ń yãkɛa ń ń dàaɔ yã́i. An yãkɛa gbãsĩmɛɛ lán nɔɛ zawaɛ.
Ɔ̃ ma a pɔkũma bɔ̀bɔmá, kɛ́ aa gbɛ̃́ɔ dɛ̀dɛ ń bùsuu, mɛ́ aa a gbãlɛ̀ ń ń tã́aɔ yã́i.
Ma ń fãaa buiɔ guu, ma ń fã́ndaiadà bùsu ń bùsuo. Ma ĩadàmá ń yãkɛa ń ń dàaɔ yã́i.
Gu pɔ́ aa tàu buiɔ guu píi, aa tò ma tɔ́ pɔ́ a kua adoa ɔ̃̀ɔkpà we, asa wa ò ń yã́ musu wà mɛ̀: Dii gbɛ̃ɔn kɛ, kási aa lɛ̀kɔ̃wa aà bùsuuɛ.
Ɔ̃ ma zɛ gi ma tɔ́ na yã́ musu, ma tɔ́ pɔ́ Isailiɔ tò a ɔ̃̀ɔkpà gu pɔ́ aa tàu buiɔ guupi.
A yã́i tò, o Isailiɔnɛ ma Dii Lua ma mɛ̀, i kɛ á Isailiɔ yã́i málɛ bee kɛio, ma tɔ́ pɔ́ a kua adoa, á tò a ɔ̃̀ɔkpà gu pɔ́ a tau buiɔ guu yã́iɛ.
Má a tɔ́ gbia pɔ́ á tò a ɔ̃̀ɔkpà buiɔ guu kuaadoakɛ ɔlɔnɛ́. Ma Dii Lua ma mɛ̀, tó ma tɔbɔ̀ á musu an waa, aaiɔ dɔ̃ kɛ́ mámɛmaa Dii.
Má á kãaa buiɔ guu, má á bɔ bùsu ń bùsuo, mí suánɔ á bùsuu.
Má í wásawasa fã́fãwá, í gɔ̃ wásawasa. Má gbãbɔɛ́ tã́aɔ ń á gbãlɛa píio yã́ musu.
Má á gba sɔ̃̀ dafu, mí nisĩna dafu daágu. Má á sɔ̃ pɔ́ dɛ lán gbɛwa bɔɛ́, mí sɔ̃ pɔ́ dɛ báasi ũ daɛ́.
Má a Nisĩna daágu, mí tó à ma ɔtondɔkĩi gwa, íɔ ma ikoyãɔ kũa ń laaio.
Áɔ ku bùsu pɔ́ má kpà á deziɔwa guu. Áɔ dɛ ma gbɛ̃́ɔ ũ, míɔ dɛ á Lua ũ.
Má á dɔ̃́a, kɛ́ ásu gbãlɛo. Má pɔ́wɛna sísi à kɔ̃́ɛ́, má nɔana káágu lɔo.
Má tó á lí pɔ́ wì a bɛ bleɔ ń á buapɔ́ɔ kɔ̃́, kɛ́ wí su á kṹ buiɔ aɛ nɔana yã́ musu lɔo yã́i.
Tó á yãvãikɛa ń á dàaɔ dɔ̀águ, áɔ ye ázĩa gĩyãio á duuna ń á yãbɛ̃ɛkɛaɔ yã́i.
Ma Dii Lua ma mɛ̀, àɔ dɔ̃ i kɛ á Isailiɔ yã́i málɛ bee kɛio. À to wí á kṹ, á gɛɛ i gɔ̃ kpá á wɛ́i á yãkɛapi yã́i.
Ma Dii Lua ma mɛ̀, tó ma á duuna kɛ̃̀wá, má á kálɛ á wɛ̃́lɛɔ guu, í á bɛziapiɔ vu.
Bùsu pɔ́ da yàaa a gɔ̃ bugbɛ ũ. Gbɛ̃́ pɔ́ lɛ́ á bùsu baa vĩɔ e fɔ̃̀ɔɔ lɔo.
Aa mɛ bùsuɛ bee da yàaa yãaɛ, ɔ̃ à gɔ̃̀ lán Edɛni swaluwa sa. Wɛ̃́lɛɛ beeɔ gɔ̃̀ bɛziaɔ ũ yãaɛ, wa kwɛ̀ wa kɛ̀ yáiyai, ɔ̃ aa gɔ̃̀ wɛ̃́lɛ bĩ́ide gbɛ̃nazĩndeɔ ũ sa.
Bui pɔ́ gɔ̃̀ liaaáziɔ i dɔ̃ kɛ́ ma Dii ma ɛa wɛ̃́lɛ pɔ́ kwɛ̀ɔ kàlɛkalɛ, ma bùsu pɔ́ gɔ̃̀ da yàaa kɛ̀kɛ. Ma Dii mámɛ má ò mɛ́ má kɛɛ sɔ̃.
Ma Dii Lua ma mɛ̀ má tó Isailiɔ yã́ɛ bee gbɛaa lɔ, mí kɛnɛ́. Má tó aa kɔ̃́ lán sãɔwa,
lán sã wai pɔ́ wì mɔomɛɛ Yelusalɛũ dikpɛgɔɔwa. Má tó gbɛ̃nazĩna ń wɛ̃́lɛ ziaɔ pa dasidasi màa, aaiɔ dɔ̃ kɛ́ mámɛmaa Dii.
Dii gbãa kua, ɔ̃ aà Nisĩna ma sɛ gɛ̀ ma dilɛ guzulɛu, gɛwaɔ nɔnɔaau.
À lìaaliaamanɔ ń guu, ɔ̃ ma wáɔ è dasidasi guzulɛu, aa giigàga maamaaɛ.
À ma la à mɛ̀: Gbɛ̃nazĩn nɛ́, gɛwapiɔ vue? Má wèwà: Dii Lua, ḿmɛ ń dɔ̃.
Ɔ̃ a òmɛɛ: Ãnabikɛkɛ gɛwa giipiɔnɛ, ní onɛ́ aa ma yãma.
Ma Dii Lua má ò gɛwapiɔnɛ: À ma! Má tó ĩ́an wɛ̃nide gɛ̃águ, í vu.
Ma kĩɔ nanawá, mí báasi fĩfĩwá, mí báa naázi. Má tó ĩ́an wɛ̃nide gɛ̃águ à vu, íɔ dɔ̃ kɛ́ mámɛmaa Dii.
Ɔ̃ ma ãnabikɛkɛ̀ lá a òmɛɛwa. Kɛ́ málɛ ãnabikɛpi kɛ, ma kɔ̃fĩ mà wɔ̀ɔwɔɔwɔɔwɔɔ, ɔ̃ wáɔ pɛ̀pɛkɔ̃wa.
Kɛ́ ma gugwà, ɔ̃ má è kĩɔ ń báasio nànamá, ɔ̃ báa nàńzi, kási aa ĩ́an wɛ̃nide vĩo.
À ɛ̀a òmɛɛ: Ãnabikɛkɛ ĩ́anaɛ. Gbɛ̃nazĩn nɛ́, ãnabikɛkɛ, ní o ĩ́anaɛ ma Dii Lua ma mɛ̀ aà bɔ dṹnia gola síiɔ̃u, aà gbɛ̃́ pɔ́ wà ń dɛdɛpiɔ pa.
Ɔ̃ ma ãnabikɛkɛ̀ lá a òmɛɛwa. Ĩana ń pá, aa vù, ɔ̃ aa fɛ̀lɛ sĩ̀ zĩgɔ̃ dasidasiɔ ũ.
Ɔ̃ a òmɛɛ: Gbɛ̃nazĩn nɛ́, Isailiɔ píi mɛ́ gɛwapiɔ ũ. Aalɛ mɛ wá wáɔ puakũ̀, tãmaa wá nɛ́, wa gɔ̃ pɔ́ kaalɛaɔ ũɛ.
A yã́i tò ãnabikɛkɛ, ní onɛ́ ma Dii Lua ma mɛ̀, ma gbɛ̃́ɔ, má á miaɔ wɛ̃wɛ̃ mà á bɔlɛu, mí suánɔ á bùsuu.
Tó ma á miaɔ wɛ̃̀wɛ̃, mɛ́ ma á bɔ́lɛu, áɔ dɔ̃ kɛ́ mámɛmaa Dii.
Má a Nisĩna daágu, í vu. Má á kálɛ á bùsuu, íɔ dɔ̃ kɛ́ ma Dii má ò ɔ̃ má kɛ̀. Ma Dii mámɛ má ò.
Dii yã'òmɛɛ à mɛ̀:
Gbɛ̃nazĩn nɛ́, go sɛ ǹ lákɛ̃wà ǹ mɛ, Yudaɔ ń ń gbɛ̃́ Isailiɔ pɔ́ɛ. Gò pãle sɛ lɔ, ní lákɛ̃wà ǹ mɛ, Yosɛfu pɔ́ɛ, Ɛflaiũ buiɔ ń ń gbɛ̃́ Isailiɔ píi pɔ́ɛ.
Gopiɔ nakɔ̃wa aa gɔ̃ gò mɛ̀ndo ũ n ɔzĩ.
Tó n gbɛ̃́ɔ n la aa mɛ̀, ńyɔ̃ gopiɔ yã́ bɔɔlɛkɛnɛ́o lé,
ní onɛ́ ma Dii Lua ma mɛ̀, málɛ Yosɛfu go pɔ́ dɛ Ɛflaiũ buiɔ ń ń gbɛ̃́ Isailiɔ pɔ́ ũ sɛ na Yudaɔ gowaɛ, mí tó aa gɔ̃ gò mɛ̀ndo ũ ma ɔzĩ.
Go pɔ́ ń lakɛ̃̀wàɔ dɔnɛ́ aa e,
ní onɛ́ ma Dii Lua ma mɛ̀, má Isailiɔ bɔ gu pɔ́ aa tàu buiɔ guu, má ń kãaa za gupiiu, mí suńnɔ ń bùsuu.
Má tó aa gɔ̃ bui mɛ̀ndo ũ ń bùsu gbɛ̀sĩsĩdepiuɛ, mɛ́ aaɔ kía vĩ mɛ̀ndoɛ. Aaɔ dɛ bui lɛɛ plaɔ ũ lɔo, mɛ́ an kpala aɔ kpaalɛa lɛɛ pla lɔo.
Aa ńzĩa gbãlɛ ń tã́aɔ lɔo ge yã́ pɔ́ má zauɔ ge tàae pãleɔ. Má ń dɔ̃́a, kɛ́ aasu pɔ̀ɔbɔzãkɛ aa duunakɛ lɔo yã́i. Má gbãbɔnɛ́, aaiɔ dɛ ma gbɛ̃́ɔ ũ, míɔ dɛ ń Lua ũ.
Ma zɔ̀blena Davidi bui a kiblemá. An dãna aɔ mɛ̀ndoɛ, aaiɔ ma ikoyã kũa, aaiɔ ma ɔtondɔkĩi gwa ń laaio.
Aaɔ ku bùsu pɔ́ má kpà ma zɔ̀blena Yakɔbuwau, bùsu pɔ́ an deziɔ kuu yãa. Ampiɔ ń ń nɛ́ɔ ń ń tɔũnaɔ aaɔ ku a guu gɔɔpiiɛ, mɛ́ ma zɔ̀blena Davidi bui aɔ dɛ ń kía ũɛ gɔɔpii.
Ma bàa aɔ kúńnɔ gɔɔpiiɛ. Má ń zɛdɔ, mí ń kɔ̃́, mɛ́ ma kúkĩi aɔ kú ń guu gɔɔpiiɛ.
Ma zɔ̃lɛkĩi aɔ kú ń guuɛ, mɛ́ máɔ dɛ ń Lua ũɛ, aaiɔ dɛ ma gbɛ̃́ɔ ũ.
Tó ma kúkĩi kú ń guu gɔɔpii, buiɔ dɔ̃ kɛ́ ma Dii ma Isailiɔ dìlɛ ma gbɛ̃́ɔ ũ.
Dii yã'òmɛɛ à mɛ̀:
Gbɛ̃nazĩn nɛ́, wɛbiibii Gɔgu pɔ́ dɛ Mɛsɛki ń Tubali buiɔ kía ũ Magɔgu bùsuuwa, ní ãnabikɛkɛ aà yã́ musu.
Oɛ̀ ma Dii Lua ma mɛ̀: Má fɛlɛnnɔ Gɔgu, Mɛsɛki ń Tubali buiɔ kía.
Má n lɛ́ liaa, má kokoaɔ ka n gyaɔwai, mí bɔnnɔ ń n zĩgɔ̃ɔ píi ń n sɔ̃́ɔ ń n sɔ̃de pɔ́ an gɔ̃kɛbɔ paiɔ ń bíla pɔ́ sɛ̀ngbao nɛ́na ń a zɔ̃ɔo kũa, ampii aalɛ ń fɛ̃nda málɛɔ.
Pɛɛsiɔ ń Etiopiɔ ń Libiiɔ kunnɔ, baade ń a sɛ̀ngbaoo ń a mɔ̀ fùao.
Gomɛɛ zĩgɔ̃ɔ píi kú we lɔ ń Tɔgaama pɔ́ kú gugbãntoo títiu zĩgɔ̃ɔ. Bui dasipiɔ kunnɔ.
Sɔukɛ maamaa, mpi ń bíla pɔ́ kã̀aanzipiɔ, ní dɔaanɛ́.
Wɛ̃̀ dasi gbɛa má yã́kpalɛkɛnnɔ. Gɔɔgbɛzãzĩ ńyɔ̃ si Isaili bùsuu. Bùsupideɔ bɔ̀ zĩ̀ yã́u, aa bɔ̀ buiɔ guu dasi, aa kã̀aa ń bùsu gbɛ̀sĩsĩde pɔ́ gɔ̃̀ za zi wáiwai guu. Ma ń bɔ́lɛ buiɔ guu, ɔ̃ aa ku dɔdɔa ḿpii.
Ńyɔ̃ si ń bùsuu lán zàa'ĩanawa, lán lou fɛlɛa pɔ́ dàguawa, mpi ń n zĩgɔ̃ɔ ń bui dasi pɔ́ kunnɔɔ.
Ma Dii Lua ma mɛ̀, gɔɔ bee yã́ a gɛ̃ n sɔ̃u, ní làasoo vãi kɛ,
ní mɛ ńyɔ̃ gɛ si bùsu pɔ́ kálɛa bĩ́isai guu, ní lɛ́lɛ a gbɛ̃́ pɔ́ kú dɔdɔa kílikiliɔwa. Aa bĩ́i ge bɔlɛ ge zɛ́kakabɔ gbãae vĩo.
Ńyɔ̃ mɛ ńyɔ̃ ń pɔ́ɔ naaa ǹ ń ble, ní ɛa ɔtɔ̃ bɛzia pɔ́ wa vù depiɔwa, gbɛ̃́ pɔ́ bɔ̀ buiɔ guu, aa kã̀aa dṹnia guoguo ń ń pɔtuoɔ ń ń àizɛɛ pɔ́ diɔ.
Seba ń Dedã bùsudeɔ ń Taasisi tagɛnaɔ ń ń kíaɔ onɛ: N mɔ pɔ́ɔ síimá yã̀? N bílapi kã̀aa, kɛ́ aa ã́nusu ń vuao ń pɔtuoɔ ń àizɛɛɔ ń pɔzɔ̃ɔɔ naaa taò dasidasi yã̀?
A yã́i tò gbɛ̃nazĩn nɛ́, ãnabikɛkɛ, ní o Gɔguɛ ma Dii Lua ma mɛ̀, gɔɔ bee, tó ma gbɛ̃́ Isailiɔ kálɛa dɔdɔa, ɔ̃ ńyɔ̃ dazɛuo lò?
Ńyɔ̃ bɔ n bùsu gugbãntoo títipiu, mpi ń bui pɔ́ kunnɔ dasidasiɔ, íɔ dia sɔ̃́ kpɛ ápii. Á dasi a kɛ zài zĩgɔ̃ waiwaiɔ ũ.
Á mɔ́ lɛ́lɛi ma gbɛ̃́ Isailiɔwa lán lou fɛlɛa pɔ́ ì daguawa. Gɔgu, gɔɔgbɛzãzĩ má mɔ́nnɔ, ní lɛ́lɛ ma bùsuwa, kɛ́ bui píi e ma kuaadoakɛ dɔ̃ gɔɔ pɔ́ má tɔbɔ n musu ń wáa.
Ma Dii Lua ma mɛ̀, ḿmɛ n gbɛ̃́ pɔ́ ma aà yãdà yãa ma zɔ̀blena Isaili ãnabiɔnɛ aa ò ũo lò? Gɔɔ bee aa ãnabikɛkɛ̀ a wɛ̃ dasikũ̀, aa mɛ̀ ńyɔ̃ lɛ́lɛmá.
Ma Dii Lua ma mɛ̀, gɔɔ bee, tó Gɔgu lɛ̀lɛ Isaili bùsuwa, má fɛlɛ ń pɔbɔa ma níuo.
Pɔfɛ̃ pãsĩ ń kyã̀wãao guu ma mɛ̀, tɔɔlɛ lualuaa zɔ̃ɔ aɔ ku Isaili bùsuu gɔɔ bee.
Kpɔɔ ń bãɔ ń sɛ̃̀anɔbɔɔ ń pɔ́taa'onkuawaɔ píi ń gbɛ̃́ pɔ́ kú dṹnia guuɔ píi aa lualua ma aɛ. Gbɛ̀sĩsĩɔ gboo, yãtɛ̃ɔ kwɛ́, bĩ́iɔ lɛ́lɛ píi.
Ma Dii Lua ma mɛ̀ má yã́ pɔ́ ì to vĩa ń kṹ píi gbaɛ Gɔgu ń a gbɛ̃́ɔwa. An baade a fɛ̃nda ka a gbɛ̃́ɛ.
Má ĩadamá ń gagyão. Má lou bílibili ń lougbɛo ń ĩatɛ̃gbɔ̃ tɛdeo kaaàgu ń aà zĩgɔ̃ɔ ń bui dasi pɔ́ kuaànɔɔ.
Màa má a zɔ̃ɔkɛ ń ma kuaadoakɛo ɔlɔ buiɔnɛ dasi, mí bɔmá, aai dɔ̃ kɛ́ mámɛmaa Dii.
Gbɛ̃nazĩn nɛ́, ãnabikɛkɛ Gɔgu yã́ musu ǹ mɛ ma Dii Lua ma mɛ̀: Má fɛlɛnnɔ Gɔgu, Mɛsɛki ń Tubalio kía.
Má n lɛ́ liaa, má n ga za gugbãntoo títiu mà mɔnnɔ, mí n gbaɛ Isaili gbɛ̀sĩsĩɔwa,
mí n sá lɛ́ mà bɔ n ɔzɛɛu, mí n kaɔ bɔlɛ n ɔplaau aa kwɛ́.
Ńyɔ̃ kpagua Isaili gbɛ̀sĩsĩɔ musu, mpi ń n zĩgɔ̃ɔ ń bui pɔ́ mɔ̀nnɔɔ píi. Má á kpá bã nɔ̀ɔblena bui píiwa ń wàiɔ pɔblea ũɛ.
Ma Dii Lua ma mɛ̀ á kwɛ́ sɛ̃uɛ, asa mámɛ má ò.
Má tɛ́ gbaɛ Magɔgu bùsuwa ń gbɛ̃́ pɔ́ kálɛ dɔdɔa ísia baaleɔ, aai dɔ̃ kɛ́ mámɛmaa Dii.
Má tó ma gbɛ̃́ Isailiɔ ma tɔ́ kuaadoakɛ dɔ̃. Má tó wà ma tɔ́ pɔ́ a kua adoapi ɔ̃̀ɔkpa lɔo, buiɔ i dɔ̃ kɛ́ mámɛ má Dii Isailiɔ Lua pɔ́ a kua adoa ũ.
Ma Dii Lua ma mɛ̀, yã́pi a mɔ́ mɛ́ a kɛ. Gɔɔ pɔ́ má òpin we.
Isaili wɛ̃́lɛdeɔ bɔlɛ zĩkabɔɔ sɛ́lɛ yàa ũ, aai tɛ́kaò, sɛ̀ngbao nɛ́na ń a zɔ̃ɔo píi ń sáɔ ń kaɔ ń goɔ ń sɔ̃naɔ. Aaɔ tɛ́kaò e wɛ̃̀ sopla.
Aa gɛ́ yàawɛi sɛ̃u lɔo. Aa lizɔ̃ lákpɛu lɔo, asa aa gɔ̃kɛbɔpiɔ sɛ́lɛ yàa ũɛ. Aa gbɛ̃́ pɔ́ mɔ̀ ń pɔ́ɔ síimáɔ pɔ́ɔ sɛ́lɛ, aa gbɛ̃́ pɔ́ mɔ̀ ń pɔ́ɔ naaaipiɔ pɔ́ɔ naaa. Ma Dii Lua mámɛ má ò.
Gɔɔ bee má gu pɔ́ wa Gɔgu ń a gbɛ̃́ɔ vĩu ɔlɔnɛ́ Isaili bùsu tagɛnaɔ guzulɛu Ísida Wiside oi. Gɔgu ń a gbɛ̃́ bílaɔ vĩa we a zɛzɔ̃ tagɛnaɔnɛ, wi tɔ́kpa guzulɛpiɛ Gɔgu Zĩgɔ̃ɔ.
Isailiɔ ń vĩ e mɔ sopla gbãbɔa ń bùsuɛ yã́i.
Ma Dii Lua ma mɛ̀, bùsudeɔ ń vĩ ḿpii, aaiɔ kpɛlaa ma tɔbɔgɔɔ.
Wa gbɛ̃́ɔ dilɛ aaɔ bùsu kɛɛlɛ gbãbɔaɛ̀ yã́i. Mɔ soplapi gbɛa aa gɛ́ kpálɛkɛi gɛ pɔ́ kú vĩsaiɔzi. Gbɛ̃eɔ líɔ kpálɛkɛi, gbɛ̃eɔ lí gɔ̃ waɔ vĩ.
Tó aalɛ gɛ́ kpálɛkɛi màa, tó gbɛ̃́ bɔ̀ gɛwawa, aàli lípɛlɛ we seela ũ, gɛ̀vĩnaɔ i mɔ sɛ́lɛ gɛ vĩ Gɔgu Wai guzulɛu.
Wɛ̃́lɛeɔ ku we, wì mɛ Bíla. Màa aa gbãbɔ bùsupiɛ.
Gbɛ̃nazĩn nɛ́, ma Dii Lua ma mɛ̀, o bã bui píiɛ ń wàiɔ píi aa kãaa gupiiu, aai mɔ sãnu sa zɔ̃ɔ pɔ́ málɛ onɛ́ guu Isaili gbɛ̀sĩsĩɔ musu, aa nɔ̀ɔ ble aa au mi.
Aa nɛgɔ̃naɔ ble, aa dṹnia kíaɔ au mi, lá aa dɛnɛ́ sãsakaoɔ ń sãnɛbɔlɔɔ ń blesanaɔ ń gáaeɔ ũwaɛ. Ampii aaɔ dɛnɛ́ lán Basana bùsu pɔ́ mɛkpaaɔwaɛ.
Sa pɔ́ málɛ onɛ́ guu, aa a nísi gbɛ̃ aa kɛ'ĩa'ĩa, aai a au mi, iɔ ń dɛ.
Ma Dii Lua ma mɛ̀, blɛsa pɔ́ málɛ kɛnɛ́ guu aa sɔ̃́ɔ ble aa kã́ ń ń dikpɛnaɔ ń nɛgɔ̃naɔ ń zĩ̀kan bui píiɔ.
Má tɔbɔ buiɔ guu, aai ɔ pɔ́ má tɔ̃́má e ń ĩa pɔ́ má damáo.
Sɛa za gɔɔ bee Isailiɔ dɔ̃ kɛ́ mámɛmaa Dii ń Lua,
buiɔ i dɔ̃ kɛ́ Isailiɔ gɔ̃̀ zĩ̀zɔɔ ũ yãa ń duuna ń ń bɔa ma kpɛo yã́iɛ. A yã́i ma bɔ ń kpɛ, ma ń ná ń ibɛɛɔnɛ ń ɔzĩ, ɔ̃ wà ń kwɛ́ zĩ guu.
Ma yãkɛ̀nɛ́ an gbãlɛa ń ń tàaeɔwa, ma a wɛ́ gà má zùnɛ́.
Ayãmɛto ma Dii Lua ma mɛ̀, ma pɔfɛ̃ pãsĩ a fɛlɛ ma tɔ́ pɔ́ a kua adoa yã́ musu, mí Yakɔbu buiɔ bɔ zĩ̀zɔkɛu mà suńnɔ, mí Isailipiɔ wɛ̃nagwa píi.
Tó aa kálɛa ń bùsuu dɔdɔa, mɛ́ gbɛ̃e yã́ lɛ́ ń vĩakũ lɔo, an gɛɛ pɔ́ gɔ̃̀ kpá ń wɛ́i ń ń bɔa ma kpɛ yã́o a dɔńgu lɔo.
Tó ma ń kãaa buiɔ guu, mɛ́ ma ń bɔ́lɛ ń ibɛɛɔ bùsu ń bùsuo, má suńnɔ, mí tɔbɔ ń musu bui dasideɔ wáa,
aai dɔ̃ kɛ́ mámɛmaa Dii ń Lua. Baa kɛ́ ma ɔzɔ̃̀ńzi buiɔ guu zĩ̀zɔɔ ũ, má ń bɔlɛ we mà ń kãaa ń bùsuuɛ. An gbɛ̃e a gɔ̃ weo.
Má a wɛ́ gá zu Isailipiɔnɛ lɔo, asa má a Nisĩna pisimáɛ. Ma Dii Lua mámɛ má ò.
Wá kua zĩ̀zɔɔ ũ wɛ̃̀ baasɔode daalɛa gɔɔ kwide zĩ́, wá mɛɛwia wia wɛ̃̀ gɛ̃o mɛ̀ndosaide guu, gɔɔ bee ɔ̃ Dii gbãa mɔ̀a, à gɛ̀manɔ we.
Wɛ́pungu'ea guu Lua gɛ̀manɔ Isaili bùsuu, à ma da gbɛ̀sĩsĩ zɔ̃ɔ lɛsĩ musu. Kpɛ́ɔ ku gbɛpi gɛɔmidɔkĩi pɔlɛu lán wɛ̃́lɛwa.
À gɛ̀manɔ we, ɔ̃ ma gɔ̃ɛe è, aà mɛ dɛ lán mɔgotɛ̃wa. A zɛa bĩ́ibɔlɛu, mɛ́ a bapuna ń fee pɔyɔ̃bɔo kũa.
Ɔ̃ gɔ̃ɛpi òmɛɛ: Gbɛ̃nazĩn nɛ́, gwa ń wɛ́o, ma ń swã́o, ní laaidɔ pɔ́ pɔ́ málɛ ɔlɔnɛwa píi, asa a yã́i wà mɔ̀innɔ la. Yã́ pɔ́ ńlɛ e píi dau ǹ siu Isailiɔnɛ.
Má è bĩ́i liaa Lua uai. Gɔ̃ɛpi fee pɔyɔ̃bɔ kũa, a gbã̀a gã̀sĩsuu sooloɛ. Gã̀sĩsuu pɔ́ wàlɛ a yã'opi dɛ gã̀sĩsuu doa ɔla doɛ. À bĩ́i yɔ̃̀ ń feepio, a gèele lɛ do, a lɛsĩ lɛ do.
À gɛ̀ bĩ́ibɔlɛ pɔ́ a lɛ́ bɔa gukpɛ oi kĩ́i, à dɛ̀dɛ a dɛdɛkĩiwa, ɔ̃ à bɔlɛpi bèe yɔ̃̀ ń feepio, a yàasa lɛ do.
Bĩ́ibɔlɛdɔ̃anaɔ kpɛa gbã̀a lɛ do, a yàasa lɛ do, mɛ́ gĩ pɔ́ kú kpɛaɔ zãnguo yàasa gã̀sĩsuu sɔo. Bɔlɛpi bilandaa pɔ́ bɔaa ń Lua kpɛ́o bèe lɛ do.
Ɔ̃ à bɔlɛpi bilandaa pɔ́ bɔaa ń Lua kpɛ́o yɔ̃̀ ń feepio,
à kɛ̀ gã̀sĩsuu swaaɔ̃, a lɛ́ gĩɔ sɔ̃ gã̀sĩsuu plapla. Bɔlɛpi bilandaa bɔaa ń Lua kpɛ́o.
Gukpɛ Bɔlɛpi kpɛaɔ vĩ kpɛla ń kpɛleo àaɔ̃'aaɔ̃. Kpɛapiɔ gbã̀a ń a yàasao sáaɛ, a suunaɔ doũɛ kpɛla ń kpɛleo.
À bɔlɛpi lɛ́ yɔ̃̀ ń feepio, a yàasa gã̀sĩsuu kwi, a gbã̀a sɔ̃ kuɛ'aaɔ̃.
Bĩ́ibɔlɛdɔ̃ana kpɛapiɔ ku kpɛla ń kpɛleo, a yàasa ń a gbã̀ao gã̀sĩsuu soolosoolo, mɛ́ gĩ ku kpɛapiɔ kpɛɛlɛ, a lɛsĩ gã̀sĩsuu do.
Ɔ̃ à bɔlɛpi yàasa yɔ̃̀ za kpɛa musu kpɛla e kpɛa musu kpɛle, à kɛ̀ gã̀sĩsuu baasɔo.
À ba yɔ̃̀ bilandaapiwa à lìai, à kɛ̀ gã̀sĩsuu bàaɔ̃.
Za bɔlɛpi lɛ́wa e a bilandaa lɛ́wa gã̀sĩsuu blakwiɛ.
Kpɛaɔ ń suunaɔ ń bilandaao fɛnɛnti vĩ à lìai, a bàasi oi lɛ́ yaasaũ, a guu oi tuuuũ. A suunaɔ daminali gɔ̃inaɔ vĩ.
À ma sɛ gɛ̀manɔ ua sɛ̃́ia guu. Má è kpɛ́nɛ mɛ̀n baakwiɔ dɔdɔkɔ̃wa gbɛ pɔ́ kpálɛawa à lìai.
Gbɛkpalɛapi pɛ bɔlɛpiɔ saalowa, mɛ́ à kpàaĩ ń bɔlɛpiɔ gbã̀a lɛ́o. Gbɛ pɔ́ kpálɛa, a gu ɛɛna pɔ́n we.
Ɔ̃ à ua sɛ̃́ia yàasa yɔ̃̀ bɔa za bɔlɛ sɛ̃́ia lɛ́wa a guu oi e à gɛ̀ò ua plaade bɔlɛ lɛ́wa bàasi oi. Gukpɛ oi pɔ́ kɛ̀ gã̀sĩsuu basɔo ń gugbãntoo oi pɔ́o lɔ.
Ɔ̃ à ua plaade bĩ́ibɔlɛ pɔ́ kú gugbãntoo oi gbã̀a ń a yàasao yɔ̃̀.
A kpɛaɔ àaɔ̃'aaɔ̃ kpɛla ń kpɛleo ń a suunaɔ ń a bilandaao kɛ̀ doũ ń bɔlɛ sɛ̃́ia pɔ́oɛ. A gbã̀a gã̀sĩsuu blakwi, a yàasa sɔ̃ baasɔo.
A fɛnɛntiɔ ń a bilandaao ń a daminali gɔ̃inaɔ doũ ń gukpɛ oi bɔlɛ pɔ́ɔɛ. A dɛdɛkĩi gbápɛpɛkĩi soplaɛ, mɛ́ a bilandaapi ku a lɛ́ kpɛle.
Ua plaade bɔlɛ lɛ́ bɔaa ń gugbãntoo oi bɔlɛ lɛ́oɛ lán gukpɛ pɔ́wa. Sɛa bɔlɛpi lɛ́wa e ua plaade bɔlɛ lɛ́wa gã̀sĩsuu basɔoɛ.
Ɔ̃ à ma sɛ gɛ̀manɔ gɛɔmidɔkĩi oi, ɔ̃ ma gɛɔmidɔkĩi oi bɔlɛ è. À a lɛ́ gĩɔ ń a bilandaao yɔ̃̀, à kɛ̀ doũ ń a kĩni pɔ́oɛ.
Bɔlɛpi ń a bilandaao fɛnɛntiɔ lìai lá a kĩniɔwaɛ. A gbã̀a gã̀sĩsuu blakwiɛ, a yàasa sɔ̃ baasɔo.
A dɛdɛkĩi gbápɛpɛkĩi soplaɛ, mɛ́ a bilandaa ku a lɛ́ kpɛle. Daminali gɔ̃inaɔ ku a lɛ́ gĩɔwa kpɛla ń kpɛleo.
Ua plaade gɛɔmidɔkĩi oi bɔlɛ vĩ. Sɛa bɔlɛpi lɛ́wa e gɛɔmidɔkĩi oi bɔlɛ lɛ́wa gã̀sĩsuu basɔoɛ.
Ɔ̃ à ma sɛ gɛ̀manɔ ua plaade bɔlɛ pɔ́ kú gɛɔmidɔkĩi oi guu e ua plaadepiu. Ɔ̃ à bɔlɛpi yɔ̃̀, à kɛ̀ doũ ń a kĩniɔɛ.
A kpɛaɔ ń a suunaɔ ń a bilandaao doũɛ. Bɔlɛpi ń a bilandaao fɛnɛntiɔ vĩ liaai. A gbã̀a gã̀sĩsuu blakwi, a yàasa baasɔo.
Ua plaade bilandaaɔ sáasaaɛ, an gbã̀a gã̀sĩsuu baasɔsɔo, a yàasa sɔ̃ sɔ́sɔo.
An bilandaapiɔ ku ua sɛ̃́ia oi. Daminali gɔ̃ina ku an lɛ́ gĩɔwa, an dɛdɛkĩi gbápɛpɛkĩiɔ swaaɔ̃swaaɔ̃ɛ.
Ɔ̃ à ma sɛ gɛ̀manɔ ua plaadeu gukpɛ oi. Kɛ́ a yɔ̃̀, à kɛ̀ doũɛ.
A kpɛaɔ ń a suunaɔ ń a bilandaao doũɛ, mɛ́ bɔlɛpi ń a bilandaao fɛnɛntiɔ vĩ liaai. A gbã̀a gã̀sĩsuu blakwiɛ, a yàasa sɔ̃ baasɔo.
A bilandaa ku ua sɛ̃́ia oi. Daminali gɔ̃inaɔ ku a lɛ́ gĩɔwa kpɛla ń kpɛleo. A dɛdɛkĩi gbápɛpɛkĩiɔ vĩ swaaɔ̃.
Ɔ̃ à ma sɛ gɛ̀manɔ ua sɛ̃́iapi gugbãntoo oi bɔlɛu. Doũɛ ń a kĩniɔ.
Màa ń a kpɛaɔ ń a suunaɔ ń a bilandaao. A fɛnɛntiɔ vĩ liaai. A gbã̀a gã̀sĩsuu blakwiɛ, a yàasa sɔ̃ baasɔo.
A bilandaa ku ua sɛ̃́ia oi. Daminali gɔ̃inaɔ ku a lɛ́ gĩɔwa kpɛla ń kpɛleo, a dɛdɛkĩi gbápɛpɛkĩi swaaɔ̃ɛ.
Kpɛ́nɛ kú bɔlɛ bilandaa saɛ. Wekĩi wì idau sa pɔ́ wì a pɔ́ kátɛu à tɛ́kũ obɔɔwa.
Táabũnuɔ ku bilandaaɔ guu kpɛla ń kpɛleo mɛ̀n plapla. Wekĩi wì sa pɔ́ wì a pɔ́ kátɛu à tɛ́kũ obɔɔ ń duun awakpabɔɔ ń tàae fĩabobɔɔ kòlokpakpau.
Gugbãntoo oi bɔlɛ bilandaa bàasi oi, táabũnuɔ ku a dɛdɛkĩi ɔplaai ń zɛɛio mɛ̀n plapla.
Màa táabũnu kálɛ bɔlɛpi ɔplaai ń zɛɛio mɛ̀n síiɔ̃siiɔ̃, apii kɛ̀ swaaɔ̃. Wekĩi wì sa'opɔɔ kòlokpakpau.
Gbɛ̀ táabũnu mɛ̀n síiɔ̃ ku we lɔ sa pɔ́ wì a pɔ́ kátɛu à tɛ́kũ pɔ́ ũ. A gbã̀a gã̀sĩsuu do ń kĩnioɛ, a yàasa lɔ màaɛ, a lɛsĩ gã̀sĩsuu do. Táabũnupi musu wì sa'onɔɔ kɛkɛbɔɔ kálɛu.
Mɔ̀ kòolo lɛ́ mɛ̀n pla pɔ́ an gbã̀a kà ɔtã dodoɔ loolooa kpɛ́piu à lìaai. Táabũnupiɔ ɔ̃ wì sa'onɔɔ báasi kálɛwà.
Kpɛ́ mɛ̀n pla ku ua plaadeu. Ado ku gugbãntoo oi bɔlɛ saɛ, a lɛ́ ɛlɛa gɛɔmidɔkĩiwa. Ado ku gɛɔmidɔkĩi oi bɔlɛ saɛ, a lɛ́ ɛlɛa gugbãntoowa.
Ɔ̃ gbɛ̃́pi òmɛɛ: Kpɛ́ pɔ́ a lɛ́ ɛlɛa gɛɔmidɔkĩiwapiá sa'ona pɔ́ Lua kpɛ́ zĩ dɛ ń yã́ ũɔ pɔ́ɛ.
Kpɛ́ pɔ́ a lɛ́ ɛlɛa gugbãntoowapiá sa'ona pɔ́ sa'okĩi dɛ ń yã́ ũɔ pɔ́ɛ. Sa'onapiɔá Levii bui Zadoki buiɔnɛ. Ampiɔ mɛ́ aaì sɔ̃ Diizi wà aà gbagba.
À uapi yɔ̃̀, a gbã̀a ń a yàasao sáasaaɛ gã̀sĩsuu basɔobasɔo. Lua kpɛ́ kpɛɛlɛ ɔ̃ sa'okĩipi kuu.
À ma sɛ gɛ̀manɔ Lua kpɛ́ bilandaau, ɔ̃ à a gbapɛlɛɔ yɔ̃̀, a gèele kɛ̀ gã̀sĩsuu sɔ́sɔoɛ. A lɛ́ yàasa gã̀sĩsuu gɛ̃o mɛ̀ndosai, mɛ́ a lɛ́ gĩɔ gèele kɛ̀ gã̀sĩsuu àaɔ̃'aaɔ̃ kpɛla ń kpɛleo.
Bilandaapi gbã̀a kɛ̀ gã̀sĩsuu baoɛ, a yàasa sɔ̃ kuɛdo. A dɛdɛkĩi gbápɛpɛkĩi kwiɛ, gbapɛlɛpiɔ ku a lɛ́ gĩpiɔ saɛ kpɛla ń kpɛleo.
Ɔ̃ à ma sɛ gɛ̃̀manɔ Lua kpɛ́u a kpɛɛlɛ, ɔ̃ à a lɛ́ gĩɔ yɔ̃̀, a yàasa gã̀sĩsuu soolosooloɛ ɔplaai ń zɛɛio.
A lɛ́ yàasa gã̀sĩsuu kwiɛ, a lɛ́ gĩɔ yàasa sɔ̃ gã̀sĩsuu sɔ́sɔoɛ. Kpɛɛlɛpi gbã̀a gã̀sĩsuu blaɛ, a yàasa sɔ̃ bao.
À gɛ̃̀ kpɛa, ɔ̃ à a lɛ́ lipɛlɛɔ yɔ̃̀, a yàasa gã̀sĩsuu plapla. A lɛ́pi yàasa gã̀sĩsuu sooloɛ, a lɛ́ gĩɔ yàasa soplapla.
Kpɛapi gbã̀a ń a yàasao gã̀sĩsuu baobaoɛ. Ɔ̃ a òmɛɛ: Luakukĩi zálalan kɛ.
Ɔ̃ à Lua kpɛ́ gĩ yɔ̃̀, a yàasa gã̀sĩsuu sooloɛ, mɛ́ kpɛ́nɛ pɔ́ liaa Lua kpɛ́i ɔplaai ń ɔzɛɛio ń a kpɛo yàasa gã̀sĩsuu síiɔ̃ɛ.
Kpɛ́nɛpiɔ didikɔ̃a lɛɛ àaɔ̃, a zĩ́lɛ baakwi, a guo baakwi, a musu baakwi. Lua kpɛ́ gbɛ pɔ́ kú musuɔ yàasa kɛ̃́sãa zĩ́lɛpɔɔi, kpɛ́nɛpiɔ zadaa yã́i, kɛ́ wasu Lua kpɛ́pi gĩ fɔ̃o yã́i.
Màa kpɛ́nɛ pɔ́ liaa Lua kpɛ́i didiakɔ̃api musu yàasa dɛ a zĩ́lɛa. A dɛdɛkĩi vĩ e a musupɔuɛ.
Má è wà gbɛ kpàlɛ, a lɛsĩ gã̀sĩsuu sooloɛ, ɔ̃ wà gbàsa Lua kpɛ́pi dɔ̀wà.
Lua kpɛ́ kpɛ́nɛɔ bàasi oi gĩ gèele gã̀sĩsuu sɔoɛ. Gu pɔ́ da Lua kpɛ́
ń sa'onaɔ kpɛ́ɔ zãnguo yàasa gã̀sĩsuu baoɛ.
Kpɛ́nɛpiɔ lɛ́ mɛ̀n pla mɛ́ bɔ̀ uawa, mɛ̀ndo gugbãntoo oi, mɛ̀ndo gɛɔmidɔkĩi oi. Gbɛkpalɛa pɔ́ lìaai yàasa gã̀sĩsuu sɔoɛ.
Bɛ'aɛ oi kpɛ́ pɔ́ a lɛ́ ɛlɛa Lua kpɛ́piwa yàasa gã̀sĩsuu bàaɔ̃kwiɛ, a gbã̀a sɔ̃ basiiɔ̃kwi. A gĩ gèele píi gã̀sĩsuu sɔoɛ.
Ɔ̃ à Lua kpɛ́ yɔ̃̀. A gbã̀a gã̀sĩsuu basɔoɛ, mɛ́ kpɛ́ pɔ́ kú a bɛ'aɛ oi ń ua pɔ́ kú zãnguoo gã̀sĩsuu basɔoɛ lɔ.
Ua pɔ́ kú Lua kpɛ́ kpɛɛlɛ gukpɛ oi gã̀sĩsuu basɔoɛ lɔ.
Ɔ̃ à kpɛ́ pɔ́ kú Lua kpɛ́ kpɛ oi, a lɛ́ ɛlɛa Lua kpɛ́ uawa yɔ̃̀ ń a gɛ̃kĩi pɔ́ kú kpɛla ń kpɛleoo sãnu, a gbã̀a gã̀sĩsuu basɔoɛ lɔ. Lua kpɛ́ kpɛɛlɛ ń luakukĩio ń a bilandaao
ń a bèeɔ ń a fɛnɛnti tuuunaɔ, wà lí kpàwà a guu píi kpɛ́kpɛ za zĩ́lɛ e fɛnɛntiɔ kĩ́i.
Wà malaika gã̀sĩadeɔ ń daminaliɔ gɔ̃inakɛ̀ Lua kpɛ́pi lɛ́ musu, mɛ́ wa kɛ̀ wà lìa kpɛ́pi guu gĩɔi, luakukĩi ń a kpɛɛlɛo píi. Daminali kú malaikapiɔ zãnguo mɛ̀ndodo. Malaikapiɔ oa plapla,
<range>
a oa pɔ́ dɛ gbɛ̃nazĩna pɔ́wa aɛ dɔa daminaliwa kpɛla, a pɔ́ dɛ nɔ̀ɔmusu pɔ́wa aɛ dɔa daminaliwa kpɛle. Wa kɛ̀ kpɛ́ guu gĩwa wà lìai píi
za zĩ́lɛ e musu ń kpɛ́pi lɛ́ musuo.
Lua kpɛ́pi lɛ́ yàasa ń a lɛsĩɔ sáaɛ. Pɔ́ kú luakukĩi kpɛɛlɛ oi
lán sa'okĩi pɔ́ wa kɛ̀ ń líowa. A lɛsĩ gã̀sĩsuu àaɔ̃, a gbã̀a ń a yàasao gã̀sĩsuu plapla. A golaɔ ń a zɛbɔɔ ń a saaloɔá líɛ. Ɔ̃ gbɛ̃́pi òmɛɛ: Táabũnu pɔ́ kú Dii aɛn kɛ.
Lua kpɛ́ kpɛɛlɛ ń luakukĩi kpɛɛlɛo gba pɔ́ ì koo kpaaũ vĩ.
Kpɛɛlɛpiɔ gbaɔ plaplaɛ, mɛ́ ì liasãizɔ̃.
Wà malaika gã̀sĩadeɔ ń daminaliɔ gɔ̃inakɛ̀ kpɛɛlɛ gbapiɔwa lá wa kɛ̀ gĩwawa, mɛ́ wà bilandaa saa kɛ̀ ń lío.
Lua kpɛ́ bilandaa gĩ fɛnɛnti tuuunaɔ vĩ, mɛ́ wà daminali gɔ̃inaɔ kɛ̀ fɛnɛntipiɔ lɛ́ɔwa ɔplaai ń zɛɛio. Lua kpɛ́pi kpɛ́nɛɔ saa vĩ lɔ.
Ɔ̃ à ma sɛ gɛ̀manɔ gugbãntoo oi e ua sɛ̃́iau e kpɛ́ pɔ́ kpaaĩa ń ua plaadeo bɔaa ń kpɛ́ pɔ́ kú gugbãntoo oio.
Kpɛ́pi gbã̀a gã̀sĩsuu basɔoɛ, a yàasa blakwi, a lɛ́ ɛlɛa gugbãntoowa.
Ua plaade ku kpɛ́pi ń Lua kpɛ́o zãnguo, a yàasa gã̀sĩsuu baoɛ. Kpɛ́pi kpaaĩa ń ua sɛ̃́ia gbɛ pɔ́ kpálɛaoɛ. Kpɛ́ didikɔ̃a lɛɛ àaɔ̃ kpaaĩa ń Lua kpɛ́ kpɛ́nɛɔ.
Gɛ̃kĩi ku kpɛ́nɛpiɔ zãnguo, a yàasa gã̀sĩsuu kwi, a gbã̀a basɔo. Kpɛ́pi lɛ́ ɛlɛa gugbãntoowa.
Kpɛ́nɛ pɔ́ kú musu yàasa i ka kpɛ́nɛ pɔ́ kú zĩ́lɛ ń guoowao, gɛ̃kĩi pɔ́ kú we yã́i.
Musu kpɛ́nɛpiɔ gbapɛlɛɔ vĩ lán ua pɔ́wao. A yã́i kpɛ́nɛpiɔ gu kɛ̃́sãa kpɛ́nɛ pɔ́ kú zĩ́lɛ ń guooɔzi.
Bĩ́i kú kpɛ́pi kpɛɛlɛ ua sɛ̃́ia oi, à pã̀i e gã̀sĩsuu blakwi.
Asa ua sɛ̃́ia oi kpɛ́pi gbã̀a gã̀sĩsuu blakwiɛ. Lua kpɛ́ oi sɔ̃ gã̀sĩsuu basɔo.
Kpɛ́nɛpiɔ gɛ̃kĩi kú zĩ́lɛ gukpɛ oi. A lɛ́pi ɛlɛa ua sɛ̃́iawa.
Kpɛ́nɛɔ nana bĩ́iwa Lua kpɛ́ gɛɔmidɔkĩi oi lɔ, bɔaa ń kpɛ́ pɔ́ kú gɛɔmidɔkĩi oio.
Gɛ̃kĩi ku kpɛ́nɛpiɔ zãnguo lán kpɛ́nɛ pɔ́ aa ku gugbãntoo oiɔ pɔ́wa. A gbã̀a ń a yàasao sáaɛ. Gugbãntoo oi kpɛ́nɛpiɔ gɛ̃kĩi ń ń zɔ̃ɔo ń ń lɛ́ɔ sáa
ń gɛɔmidɔkĩi pɔ́ɔɛ. Zɛ́ pɔ́ wì gɛ̃u ku gɛ̃kĩi miwa bĩ́i saɛ gukpɛ oi lán gugbãntoo oi pɔ́wa.
Ɔ̃ gbɛ̃́pi òmɛɛ: Gugbãntoo oi kpɛ́nɛɔ ń gɛɔmidɔkĩi oi kpɛ́nɛ pɔ́ kpaaĩa ń ua plaadeɔ kua adoaɛ. Wekĩi sa'ona pɔ́ aaì sɔ̃ Diiziɔ lí Dii pɔ́ɔ bleu. Wekĩi aali Dii pɔ́ɔ kálɛu, pɔ́wɛnti ń duun awakpabɔɔ ń tàae fĩabobɔɔ, kɛ́ gupi kua adoa yã́i.
Tó sa'onaɔ gɛ̃̀u, aasuli bɔ gu pɔ́ a kua adoapiu aa gɛ̃ ua sɛ̃́iauo, sema aa ń pɔkasa pɔ́ aaì zĩkɛòɔ tò we gĩa, asa pɔ́piɔ kua adoaɛ. E aaɔ gɛ́ bɔi gbɛ̃́ɔwa, aali pɔkasa lilɛ.
Kɛ́ à Lua kpɛ́ ua plaade yɔ̃̀ a làa, à ma sɛ bɔ̀manɔ ń bɔlɛ pɔ́ kú gukpɛ oi lɛ́o, ɔ̃ a yɔ̃̀ à lìai.
Gukpɛ bĩ́i gã̀sĩsuu ɔ̀aa pla ń basɔooɛ.
Gugbãntoo bĩ́i gã̀sĩsuu ɔ̀aa pla ń basɔooɛ lɔ.
Gɛɔmidɔkĩi bĩ́i gã̀sĩsuu ɔ̀aa pla ń basɔooɛ lɔ.
Ɔ̃ à gɛ̀ bɛ'aɛ bĩ́i yɔ̃̀, à kɛ̀ gã̀sĩsuu ɔ̀aa pla ń basɔoo lɔ.
Màa à a bĩ́i yɔ̃̀ à lìai kpɛ síiɔ̃ píi. A yàasa ń a gbã̀ao gã̀sĩsuu ɔ̀aa pla ń basɔooɛ píi. Bĩ́ipi pɔ́ pɔ́ dɛ Lua pɔ́ ũ kɛ̃̀kɔ̃wa ń pɔ́ pɔ́ dɛ Lua pɔ́ ũoo.
Ɔ̃ à ma sɛ gɛ̀manɔ gukpɛ oi bɔlɛu.
Má è Isailiɔ Lua gawi bɔ̀ gukpɛ oi, aà lɔɔ dɛ lán izɔ̃ɔsuka kɔ̃fĩwa, mɛ́ aà gawipi tɔɔlɛ pù.
Wɛ́pungu pɔ́ má èpi bɔ̀ lán wɛ́pungu pɔ́ má è gɔɔ pɔ́ Lua mɔ̀ wá mɛɛwia kaalɛiwaɛ, lán wɛ́pungu pɔ́ má è Kebaa saɛ, ɔ̃ ma wulɛ ma gbɛɛuwaɛ.
Dii gawi gɛ̃̀ gukpɛ oi bɔlɛpiu e aà kpɛ́u.
Lua Nisĩna ma sɛ gɛ̀manɔ ua plaadeu, ɔ̃ má è Dii gawi aà kpɛ́ pà.
Gɔ̃pi zɛa ma saɛ, ɔ̃ má mà wàlɛ yã'omɛɛ za kpɛ́piu
wà mɛ̀: Gbɛ̃nazĩn nɛ́, ma kpalabaa kpálɛkĩin kɛ, ma gbadibɔn kɛ. Máɔ ku Isailiɔ guu laɛ e gɔɔpii. Isailiɔ ń ń kíaɔ ma tɔ́ pɔ́ a kua adoa ɔ̃̀ɔkpa ń ń gbãlɛao ń ń kíaɔ gɛɔ bau lɔo.
Kíapiɔ uakpà wa nàna ma uawaɛ, aa kpɛdɔ̀ wa nàna ma kpɛ́wa, bĩ́i mɛ́ gɔ̃̀ daa wá zãnguo. Aa ma tɔ́ pɔ́ a kua adoa ɔ̃̀ɔkpà ń yãbɛ̃ɛ pɔ́ aa kɛ̀ɔ, ɔ̃ ma ń míɔnzɔ̃ ń pɔfɛ̃o.
Aa ń gbãlɛapi tó, aai ń kía gɛpiɔ kɛ̃a, míɔ kú ń guu sa gɔɔpii.
Gbɛ̃nazĩn nɛ́, ma ua yã́ bɔɔlɛkɛ Isailiɔnɛ, aai làasookɛ a kpaawa, an gɛɛ i gɔ̃ kpá ń wɛ́i ń duuna yã́i.
Tó an gɛɛ gɔ̃̀ kpá ń wɛ́i yã́ pɔ́ aa kɛ̀ɔ yã́i, ma ua taa bɔɔlɛkɛnɛ́, a kpaa ń a bɔkĩiɔ ń a gɛ̃kĩiɔ ń a iadaaɔ ń a ikoyãɔ ń a yãdilɛaɔ. Ǹ a bɔɔlɛkɛnɛ́, ní kɛ̃́ láu ń wáa, kɛ́ aaɔ a iadaaɔ kũa, aai zĩkɛ a yãdilɛaɔwa.
Ma kpɛ ikoyãn we. Tɔɔlɛ pɔ́ liaai gbɛ̀sĩsĩ musuá ma pɔ́ɛ, a kua adoa píiɛ. Ma kpɛ́ ikoyãn we.
Lá wà sa'okĩi yɔ̃̀n kɛ: Gã̀sĩsuu pɔ́ wàlɛ a yã'opi dɛ gã̀sĩsuu doa ɔla doɛ. Wà ɛyɔ̃̀ wa lìa sa'okĩipizi, a yàasa ń a zão gã̀sĩsuu dodo, mɛ́ pɔ́ pɔ́ wa bò wa lìai ɔtã doɛ. Sa'okĩipi lɛsĩn kɛ:
Daalɛa ɛ pɔ́ kú tɔɔlɛu e a swã́ nɛ́nawa gã̀sĩsuu plaɛ, a swã́pi yàasa gã̀sĩsuu doɛ. Za a swã́ nɛ́napiwa e a zɔ̃ɔwa gã̀sĩsuu síiɔ̃ɛ, a yàasa sɔ̃ gã̀sĩsuu do.
A kĩna pɔ́ kú musu lɛsĩ gã̀sĩsuu síiɔ̃ɛ, mɛ́ a kɔ́ba mɛ̀n síiɔ̃ɔ kpa musu.
Kĩnapi gbã̀a ń a yàasao sáaɛ, gã̀sĩsuu kuɛplapla.
Swã́ zɔ̃ɔpi kĩ́i sa'okĩi gbã̀a ń a yàasao sáaɛ, gã̀sĩsuu gɛ̃o mɛ̀ndosaisaiɛ. Swã́ pɔ́ lìai zĩ́lɛ yàasa ɔtã doɛ, mɛ́ ɛ pɔ́ lìai yàasa gã̀sĩsuu do.
Ɔ̃ a òmɛɛ: Gbɛ̃nazĩn nɛ́, Dii Lua mɛ̀: Tó wa sa'okĩipi bò, kɛ́ wà e sa pɔ́ wì a pɔ́ kátɛu à tɛ́kũ owà, wi au ɛ́lɛwà, a yãdilɛaɔn kɛ:
Levii bui sa'ona pɔ́ aa dɛ Zadoki bui ũɔ mɛ́ aa sɔ̃mazi ma gbagbai. Gáaena kpámá duun awakpabɔ ũ,
ní a au dã máma sa'okĩi kɔ́ba mɛ̀n síiɔ̃ɔwa ń a swã́ zɔ̃ɔ gola mɛ̀n síiɔ̃ɔ ń pɔ́ pɔ́ wa bò wa lìaipiɔ, ní gbãbɔɛ̀, i gɔ̃ ma pɔ́ ũ.
Gáaena duun awakpabɔpi sɛ gɛò gu pɔ́ wa dìlɛu ma ua, ní tɛsɔ̃wà à tɛ́kũ,
a gɔɔ plaade ní sa'o ń blesan sãasaio duun awakpabɔ ũ, wi gbãbɔò sa'okĩiɛ, lá wa kɛ̀ ń gáaenaowa.
Tó n gbãbɔ̀ɛ̀ ń làa, gáaena sãasai ń sãsakao sãasaio
sɛ mɔomɛɛ, sa'onaɔ i wisi fã́fãwà, aai ma gbagbaò sa pɔ́ wì a pɔ́ kátɛu à tɛ́kũ ũ.
E gɔɔ sopla nìliɔ blesana kpa duun awakpabɔ ũ lá gu lɛ́ dɔ ń gáaena sãasaio ń sãsakao sãasaio.
Gɔɔ soplapi guu aali gbãbɔ sa'okĩiɛ, i gɔ̃ ma pɔ́ ũ, aai na zĩwa.
Gɔɔpiɔ gbɛa, gɔɔ swaaɔ̃de zĩ́ sa'onaɔ lí sa pɔ́ wì a pɔ́ kátɛu à tɛ́kũɔ o sa'okĩipiwa gbɛ̃́ɔnɛ ń sáaukpasaɔ, ma pɔ i kɛmá na.
Ɔ̃ à ma sɛ à ɛ̀a gɛ̀manɔ ua sɛ̃́ia bɔlɛ pɔ́ kú gukpɛ oi kpɛɛlɛ, a zɛ́ taa.
Ɔ̃ Dii òmɛɛ: Wa bɔlɛɛ bee zɛ́ tó taaɛ, wasu wɛ̃o. Gbɛ̃e su gɛ̃uo, àɔ taaɛ, asa ma Dii Isailiɔ Lua ma gɛ̃uɛ.
Kí mɛ́ a zɔ̃lɛ bɔlɛpiu, i pɔbleu ma wáa. Aàli gɛ̃, ili bɔ ń bɔlɛpi bilandaa zɛ́o.
Ɔ̃ à ma sɛ gɛ̀manɔ gugbãntoo oi bɔlɛu e Dii kpɛ́ kpɛɛlɛ. Kɛ́ ma gugwà, ɔ̃ má è Dii gawi aà kpɛ́ pà, ɔ̃ ma wulɛ ma gbɛɛu.
Ɔ̃ Dii òmɛɛ: Gbɛ̃nazĩn nɛ́, swã́kpa yã́ pɔ́ málɛ onɛ ma kpɛ́ yãdilɛaɔ ń a ikoyãɔ musu ma. Gbɛ̃́ pɔ́ lɛ́ gɛ̃ɔ ń gbɛ̃́ pɔ́ lɛ́ bɔɔ tàasika.
O Isaili swã́yãmansaideɔnɛ ma Dii Lua ma mɛ̀ an yãbɛ̃ɛkɛaɔ mɔ̀ lɛ.
Aa gɛ̃̀ ma ua ń bui zĩ̀lo gyafɔɔde pɔ́ an sɔ̃ pípiaoɔ, ɔ̃ aa ma kpɛ́ gbãlɛ̀ò gɔɔ pɔ́ wàlɛ nísi ń auo kpaa ma blɛ ũ. An yãbɛ̃ɛkɛa pãleɔ bàasi, lá aa ma bàakuańnɔ yã́ gbòon we.
Aai laaidɔ ma kpɛ́ zĩwao, aa zĩpi tò dãɔnɛɛ.
Ma Dii Lua ma mɛ̀, bui zĩ̀lo gyafɔɔde pɔ́ an sɔ̃ pípiaoɔ suli gɛ̃ ma uao, baa bui zĩ̀lo pɔ́ kú Isailiɔ guuɔ.
Levii bui pɔ́ aa pɔ̀ɔbɔzãkɛ̀mɛɛ gɔɔ pɔ́ Isailiɔ sã́sãa, aa zã̀ ma yã́wa, aa tɛ́ ń tã́aɔziɔ ń duuna gbɛ'e.
Aali zĩkɛ ma ua, aaliɔ wɛ́tɛ a bɔlɛɔ yã́i. Aali ma ua zĩ kɛ, aai sa pɔ́ wì a pɔ́ kátɛu à tɛ́kũɔ kòlokpakpa ń sa'obɔ pɔ́ gbɛ̃́ɔ ì mɔòɔ, aai zĩkɛnɛ́.
Ń beeo lá aa sa'ò Isailiɔnɛ ń tã́aɔwa, aa tò aa zã̀ yã́wa aa duunakɛ̀, a yã́i ma Dii Lua ma ɔlɛ̀lɛnɛ́ ma mɛ̀ aa ń duuna gbɛ'e.
Aasuli sɔ̃mazi ma gbagbaio. Aasuli ɔkã ma pɔ́ɔ ge ma blɛwao, an gɛɛ i gɔ̃ kpá ń wɛ́i an yãbɛ̃ɛkɛaɔ yã́i.
Ń beeo má a ua yã́ ń zĩ pɔ́ wì kɛ weɔ píi nanɛ́ ń ɔzĩɛ.
Kɛ́ Isailiɔ pɔ̀ɔbɔzãkɛ̀mɛɛ, Levii bui sa'ona pɔ́ aa dɛ Zadoki bui ũɔ laaidɔ̀ ma ua zĩwa. Ampiɔ mɛ́ aa sɔ̃mazi aaɔ zĩkɛmɛɛ. Aaɔ zɛ ma aɛ, aai ma gbagba ń nísio ń auo. Ma Dii Lua mámɛ má ò.
Ampiɔ mɛ́ aali gɛ̃ ma kúkĩi, aai sɔ̃ ma táabũnui, aai ma gbagba, aai zĩkɛmɛɛ.
Tó aa gɛ̃̀ ua plaade bɔlɛɔ dou, aali bàabaa pɔkasa da. Aasuli zĩkɛ ua plaade bɔlɛɔ guu ge Lua kpɛ́ kpɛɛlɛ ń pɔ́kã pɔkasao daao.
Aaliɔ bàabaa fùa kpaa, aaiɔ bàabaa sòolo gese yeyea. Aasuli pɔ́ pɔ́ a to í simá yeo.
Tó aa bɔ̀ lɛ́ gɛ́ gbɛ̃́ɔ kĩ́i ua sɛ̃́iau, aali ń pɔkasa pɔ́ aaì zĩkɛoɔ bɔ gĩa, aai kálɛ ma ua kpɛ́nɛɔ dou, aai a pãle da, kɛ́ an pɔkasapiɔ su na gbɛ̃́ɔwa à ĩadamáo yã́i.
Aasuli migbaa lɛ́o. Aasuli tó ń mikã dadańla sɔ̃o, aali lao.
Sa'onaɔ suli vɛ̃ɛmi wà gɛ̃ ua plaadeuo.
Aasuli gyaa ge nɔ pɔ́ wà gìi sɛo, sema Isaili nɔ lɛ́so ge an sa'on dee gyaa.
Aali pɔ́ pɔ́ dɛ ma pɔ́ ũ dɔ̃akɔ̃ɛ ń pɔ́ pɔ́ dɛ ma pɔ́ ũoo dada ma gbɛ̃́ɔnɛ. Màa lɔ ń pɔ́ gbãlɛa ń a gbãlɛsaio dɔ̃akɔ̃ɛo.
Tó sòle sù fɛ̀lɛ, sa'onaɔ mɛ́ aali a yã́gɔ̃gɔ̃, aai yã́kpalɛkɛ lá má dìlɛwa. Aaliɔ dikpɛ pɔ́ má dìlɛɔ ikoyãɔ ń a yãdilɛaɔ kũa, aai kã́mabogɔɔ dilɛ adoa.
Sa'ona suli sɔ̃ gɛi à gbãlɛo, ãma tó aà mae ge aà da ge aà nɛ́ ge aà vĩ̀i ge aà dãuna ge aà dãe pɔ́ i zãkɛoɛ, ɔ̃ a zɛvĩ à gbãlɛ aà yã́i.
Aà gbãbɔa azĩaɛ gbɛa aàli kã́mabo e gɔɔ sopla.
Gɔɔ pɔ́ à gɛ̃̀ sa'oi ma kpɛ́ ua plaadeu, aàli sa'o ń duun awakpabɔo. Ma Dii Lua mámɛ má ò.
Mámɛ má ń túbi ũ. Wasuli ń baa da tɔɔlɛ kpaalɛuo, mámɛ má ń baa ũ.
Aali pɔ́wɛnti ń duun awakpabɔɔ ń tàae fĩabobɔɔ ble. Pɔ́ pɔ́ wa kpàa ń a mìbao Isaili bùsuuɔ mɛ́ aɔ dɛ ń pɔ́ ũ.
Isailiɔ buapɔ́ káauɔ ń ń gba sɛ̃́iaɔ píi aaɔ dɛ sa'onaɔ pɔ́ ũɛ. Aali ń pɔ́wɛna káau tí kpá sa'onaɔwa, mí báaada ń uau.
Sa'onaɔ suli pɔ́ kòlokpasai ge pɔ́ pɔ́ wài dɛ̀ nɔ̀ɔ soo, bã ge nɔ̀bɔ kpele buin nò.
Tó a gbɛlà bùsu kpaalɛa yã́ musu, à Dii baa kpawà. A gbã̀a gã̀sĩsuu ɔ̀aasɔsɔo lɛɛ baasɔo (25.000), a yàasa lɛɛ ɔ̀aasɔsɔo lɛɛ bao (20.000). Tɔɔlɛpiá Dii pɔ́ɛ.
Tɔɔlɛ iɔ ku a guu Dii ua pɔ́ ũ. A gbã̀a ń a yàasao iɔ sáa gã̀sĩsuu ɔ̀aa pla ń basɔoo (500), wi gu to dai, a yàasa iɔ gã̀sĩsuu blakwi.
Dii tɔɔlɛpi kpɛ do iɔ dɛ aà ua ń aà kúkĩio pɔ́ ũ. A gbã̀a gã̀sĩsuu ɔ̀aasɔsɔo lɛɛ baasɔo (25.000), a yàasa ɔ̀aasɔsɔo lɛɛ kwi (10.000).
Tɔɔlɛpiá Dii pɔ́ɛ. Sa'ona pɔ́ aaì zĩkɛ Dii ua, aaì sɔ̃aàzi aà gbagbaiɔ mɛ́ aaɔ vĩ, aai bɛkpau, Dii ua iɔ ku we lɔ.
Tɔɔlɛpi kpɛdo gbã̀a iɔ gã̀sĩsuu ɔ̀aasɔsɔo lɛɛ baasɔo (25.000), a yàasa ɔ̀aasɔsɔo lɛɛ kwi (10.000). Levii bui pɔ́ aaì zĩkɛ Dii uaɔ mɛ́ aaɔ vĩ. An wɛ̃́lɛɔ iɔ ku we.
À tɔɔlɛ pɔ́ dà Dii pɔ́i dilɛ mɛɛwia kálɛkĩi ũ, a gbã̀a gã̀sĩsuu ɔ̀aasɔsɔo lɛɛ baasɔo (25.000), a yàasa ɔ̀aasɔsɔo lɛɛ sɔo (5.000). Isailiɔ pɔ́n we ḿpii.
Kí tɔɔlɛ ìɔ da Dii tɔɔlɛi ń mɛɛwia tɔɔlɛo kpɛla ń kpɛleo za bɛ'aɛ e gukpɛ. A lɛ́ɔ iɔ pɛakɔ̃wa ń pɔ́ pɔ́ Isaili buiɔ aa a kpaalɛsɛo za bɛ'aɛ e gukpɛ.
Tɔɔlɛpi iɔ dɛ aà pɔ́ ũ Isaili bùsuu. Kía pɔ́ má kpá a gbãamɔ ma gbɛ̃́ɔnɛ lɔo, aa to Isailiɔ tɔɔlɛ kpaalɛ e ń buiwa.
Dii Lua mɛ̀: Isaili kíaɔ, bee mɔ̀wá. À á pãsĩkɛa ń á gbãamɔa gbɛ̃́ɔnɛo tó, íɔ yãmaakɛ a zɛ́wa. Ásu tɔɔlɛ si ma gbɛ̃́ɔwa lɔo. Ma Dii Lua mámɛ má ò.
À tó á kiloo ń á zaaɔ ń á nísiyɔ̃bɔɔ aaɔ ku a zɛ́wa.
Pɔ́wɛna pɔyɔ̃bɔɔ ń nísi pɔyɔ̃bɔɔ líɔ sáa. Apii iɔ litili baobao.
Ãnusu do iɔ gela bao. Mina do iɔ ã́nusu ɔwatɛ̃ bàaɔ̃.
Gba pɔ́ àli damɛɛn kɛ: Pɔ́wɛna litili ɔ̀aa do guu àli ma gba litili àaɔ̃.
Nísi litili ɔ̀aa do guu àli ma gba litili pla.
Isaili bùsu sã mɛ̀n ɔ̀aa do guu àli ma gba mɛ̀ndo. Gbapi iɔ dɛ pɔ́wɛnti gba ń sa pɔ́ wì a pɔ́ kátɛu à tɛ́kũɔ ń sáaukpasaɔ ũ gbɛ̃́ɔ duunakɛ̃ama yã́i. Ma Dii Lua mámɛ má ò.
Isaili bùsudeɔ píi lí gbapiɔ kãaakãaa ń kíaɛ.
Sa pɔ́ wì a pɔ́ kátɛu à tɛ́kũɔ ń pɔ́wɛnti gbaɔ ń vɛ̃ɛ pɔ́ wì ɛ́lɛ dikpɛgɔɔɔ iɔ dɛ kí yã́ ũ, mɔ dafu dikpɛgɔɔɔ ń kã́mabogɔɔɔ ń dikpɛ pɔ́ má dìlɛ Isailiɔnɛɔ píi. Ɔ̃mɛ ali duun awakpabɔɔ kpá ń pɔ́wɛntio ń sa pɔ́ wì a pɔ́ kátɛu à tɛ́kũɔ ń sáaukpasaɔ Isailiɔ duunakɛ̃ama yã́i.
Ma Dii Lua ma mɛ̀: Mɔ sɛ̃́ia gɔɔ sɛ̃́ia zĩ́ àli gáaena sãasai sɛ́, í gbãbɔò ma kúkĩiɛ.
Sa'ona lí duun awakpabɔpi au dã, i máma ma kpɛ́ kpɛɛlɛ gbapɛlɛɔwa ń sa'okĩi lɛ́ gola síiɔ̃ɔ ń ua plaade bɔlɛ gbapɛlɛɔ.
Àli yã́ doũpi kɛ mɔ gɔɔ soplade zĩ́ gbɛ̃́ pɔ́ zãma ń lé aa duunakɛ̀ɔ ń gbɛ̃́ pɔ́ aa kɛ̀ dɔ̃saiɔnɛ, í gbãbɔò ma kpɛɛ.
Mɔ sɛ̃́ia gɔɔ gɛ̃o mɛ̀ndosaide zĩ́ àli Gɛ̃amusu dikpɛkɛ e gɔɔ sopla. Gɔɔ bee àli kàa só.
Gɔɔ bee kí mɛ́ ali gáae kpa duun awakpabɔ ũ api ń a bùsudeɔ pɔ́ ũ.
Dikpɛpi guu aliɔ sa pɔ́ wì a pɔ́ kátɛu à tɛ́kũ oa lá gu lɛ́ dɔ e gɔɔ sopla ń gáaeɔ mɛ̀n soplapla ń sãsakao sãasaiɔ mɛ̀n soplapla ń blesanao mɛ̀ndodo duun awakpabɔ ũ.
Aàli pɔ́wɛnti kpá gáae ń sãsakaoo miwa koko dodo ń nísio litili àaɔ̃'aaɔ̃.
Mɔ soplade gɔɔ gɛ̃o mɛ̀ndosaide dikpɛ zĩ́ aàliɔ kpa màa lá gu lɛ́ dɔ e gɔɔ sopla duun awakpabɔɔ ń sa pɔ́ wì a pɔ́ kátɛu à tɛ́kũ obɔɔ ũ ń a pɔ́wɛntio ń a nísio.
Dii Lua mɛ̀: Wàli ua plaade bɔlɛ pɔ́ a lɛ́ ɛlɛa gukpɛwa gba to taaɛ e gɔɔ soolo pɔ́ wì zĩkɛuɔ gɛ pao, wili wɛ̃ kã́mabogɔɔzĩ ń mɔ dafu dikpɛgɔɔzĩo.
Kí ali bɔ ua sɛ̃́iauɛ, i gɛ̃ ń bɔlɛpi bilandaao, i zɛ bɔlɛpi gbapɛlɛɔ saɛ. Sa'onaɔ lí sa pɔ́ wì a pɔ́ kátɛu à tɛ́kũ oɛ̀ ń sáaukpasaɔ, ili kúlɛ bɔlɛpi bèewa, i gbasa bɔ. Wàli bɔlɛpi gbatao e oosi.
Bùsudeɔ lí kúlɛ Diiɛ bɔlɛpi kpɛɛlɛ kã́mabogɔɔɔ ń mɔ dafu dikpɛgɔɔɔ.
Kã́mabogɔɔzĩ kí lí mɔ́ ń sãnɛbɔlɔ sãasaiɔ mɛ̀n soolo ń sãsakao sãasaio mɛ̀ndo sa pɔ́ wì a pɔ́ kátɛu à tɛ́kũ obɔɔ ũ.
Aàli pɔ́wɛnti kpá ń sãsakaoo koko do, sãnɛbɔlɔɔ sɔ̃ lá a yeiwaɛ. Pɔ́wɛnti koko do nísi aliɔ litili àaɔ̃ɛ.
Mɔ dafu dikpɛgɔɔ aàli mɔ́ ń gáaenao ń sãnɛbɔlɔɔ mɛ̀n soolo ń sãsakaoo. A kee su àɔ sãa vĩo.
Aàli pɔ́wɛnti kpá ń zupio koko do ń sãsakaoo koko do, sãnɛbɔlɔɔ sɔ̃ lá a yeiwaɛ. Pɔ́wɛnti koko do nísi aliɔ litili àaɔ̃ɛ.
Kí lí gɛ̃, ili bɔ ń bɔlɛ bilandaa zɛ́ doũpio.
Tó bùsudeɔ mɔ̀ kùlɛ Diiɛ dikpɛgɔɔzĩ, gbɛ̃́ pɔ́ gɛ̃̀ ń gugbãntoo oi bɔlɛo lí bɔ ń gɛɔmidɔkĩi oi bɔlɛo, gbɛ̃́ pɔ́ gɛ̃̀ ń gɛɔmidɔkĩi oi bɔlɛo lí bɔ ń gugbãntoo oi bɔlɛo. Asu ɛa bɔ ń bɔlɛ pɔ́ à gɛ̃̀uoo, sema aà bɔ ń a aɛ oi bɔlɛo.
Kí líɔ kúńnɔ we. Tó gbɛ̃́ɔ lɛ́ gɛ̃, aàli gɛ̃. Tó aalɛ bɔlɛ, ili bɔ.
Dikpɛgɔɔɔ ń kã́mabogɔɔɔ zĩ́ zu ge sãsakao miwa pɔ́wɛnti gba líɔ koko dodo, sãnɛbɔlɔɔ sɔ̃ lá wa yeiwaɛ. Pɔ́wɛn koko do nísi aliɔ litili àaɔ̃ɛ.
Tó kí mɔ̀ ń gbao Diiɛ, sa pɔ́ wì a pɔ́ kátɛu à tɛ́kũ ge sáaukpasaɔn nò, wàli gukpɛ oi bɔlɛ gba wɛ̃ɛ̀, ili kpá lá ì kɛ kã́mabogɔɔzĩwa. Tó à bɔ̀, wi gbata aà kpɛ.
Wàliɔ sa pɔ́ wì a pɔ́ kátɛu à tɛ́kũ o Diiwa ń sã wɛ̃dona sãasaio lá gu lɛ́ dɔ kɔɔ ń kɔɔo
ń pɔ́wɛntio litili àaɔ̃ ń nísio litili do pɔ́wɛnti mɔ̀sɛkɛa yã́i. Wàliɔ pɔ́wɛntipi kpa Diiwa lá gu lɛ́ dɔ gɔɔpiiɛ.
Wàliɔ sa pɔ́ wì a pɔ́ kátɛu à tɛ́kũ o ń sãnɛbɔlɔo kɔɔ ń kɔɔo lá gu lɛ́ dɔ ń pɔ́wɛntio ń nísio màa.
Dii Lua mɛ̀: Tó kí a nɛ́ɔ do gbà a tɔɔlɛ saalo, aà nɛ́pi buiɔ mɛ́ aali a túbi sɛ́.
Kási tó à a zɔ̀blenaɔ do gbà a tɔɔlɛ saalo, aliɔ dɛ zɔ̀blenapi pɔ́ ũɛ e gɔ̃a wɛ̃́ɛ ũ wɛ̃, i ɛa gɔ̃ kípi pɔ́ ũ. Aà nɛ́ɔ mɛ́ aali a túbi sɛ́ ńtɛ̃ɛ.
Kí suli gbɛ̃e tɔɔlɛ síwào, mɛ́ asuli ń yáwào. Aà zĩa tɔɔlɛ ɔ̃ ali kpá a nɛ́ɔwa túbi ũ, kɛ́ ma gbɛ̃e su go a tɔɔlɛwao yã́i.
Ɔ̃ gɔ̃pi ma sɛ gɛ̀manɔ sa'ona kpɛ́nɛ pɔ́ kú bɔlɛ saɛ lɛ́u, a lɛ́ ɛlɛa gugbãntoowa. À gu ɔ̀lɔmɛɛ kpɛ́pi bɛ'aɛ oi,
ɔ̃ a òmɛɛ: Gupiu ɔ̃ sa'onaɔ lí tàae fĩabobɔɔ ń duun awakpabɔɔ fùukɛu, aali pɔ́wɛnti kàa kɛu, kɛ́ aasu gɛò ua sɛ̃́iau aa kã gbɛ̃́ɔwa aa ĩadamáo yã́i.
Ɔ̃ à ɛ̀a ma sɛ sùmanɔ ua sɛ̃́iau, à bɛ̀bɛmanɔ uapi gola síiɔ̃ɔu. Má uanaeɔ è a golapiɔu.
A gola ń golao uanapiɔ gbã̀a gã̀sĩsuu blablaɛ, a yàasa baakwikwi. Uana mɛ̀n síiɔ̃piɔ doũɛ.
Wà gĩbò lìa uanapiɔzi mɛ́ wà kĩnaɔ pɛ̀lɛpɛlɛ lìai zĩ́lɛ.
Ɔ̃ gɔ̃pi òmɛɛ: Blɛkɛkĩiɔn kɛ. La Dii ua zĩkɛnaɔ lí sa'onɔɔ fùukɛu gbɛ̃́ɔnɛ.
À ɛ̀a ma sɛ gɛ̀manɔ Dii kpɛ́ kpɛɛlɛ, ɔ̃ má è í lɛ́ bɔ kpɛ́pi bèe zíɛ gɛɔmidɔkĩi oi, àlɛ gɛ̃ sa'okĩi gɛɔmidɔkĩi oi, àlɛ tá gukpɛ oi, asa Dii kpɛ́ lɛ́ ɛlɛa gukpɛwaɛ.
À ma sɛ bɔ̀lɛmanɔ ń gugbãntoo oi bɔlɛo, ɔ̃ à dɔ̀manɔ bĩ́izi e gukpɛ oi bɔlɛu, ɔ̃ má è ípi lɛ́ bàalɛ bɔlɛpi saɛ gɛɔmidɔkĩi oi.
Gɔ̃pi gɛ̀ gukpɛ oi, a bà pɔyɔ̃bɔ kũa. À ba yɔ̃̀ gã̀sĩsuu ɔ̀aa sɔo lɛ́u, ɔ̃ à ma sɛ bùamanɔ íwa, ípi wá kṹ wá kɛ̀sɛwoũ lɛ́u.
À ba yɔ̃̀ gã̀sĩsuu ɔ̀aa sɔo lɛ́u lɔ, ɔ̃ à ma sɛ bùamanɔ, í wá kṹ wá koso lɛ́u. À ba yɔ̃̀ gã̀sĩsuu ɔ̀aa sɔo lɛ́u lɔ, ɔ̃ à ma sɛ bùamanɔ, í wá kṹ wápi lɛ́u.
À ba yɔ̃̀ gã̀sĩsuu ɔ̀aa sɔo lɛ́u lɔ, ɔ̃ í gɔ̃̀ da swa pɔ́ má fɔ̃ buawào ũ, asa ípi dàgua wa fɔ̃ gɛ̃u lɔo, sema wà kpáa'owà bàasio.
Ɔ̃ à ma la à mɛ̀: Gbɛ̃nazĩn nɛ́, n bee èó? Ɔ̃ à ɛ̀a lɛ́ buamanɔ sĩ̀sĩa.
Kɛ́ ma bua, ma lí è kpa swa baala ń baaleo, an dasi kɛ̀ zài.
Ɔ̃ a òmɛɛ: Ípi lɛ́ tá gukpɛ oi e Yuudɛ̃ guzulɛuɛ, i ká Ísida Wisidewa. Tó à kàwà, ísidapi í i maakũ.
Gu pɔ́ ípi bàalɛ̀ tàu píi, pɔ́ bɛ̃̀ɛɔ iɔ kɛ píi yɔ̃̀ɛyɔ̃ɛ. Kpɔɔ iɔ ku we dasidasi, asa gu pɔ́ ípi gɛ̀ kàu píi, a maakũɛ. Gu pɔ́ swapi tàu píi, pɔ́ pɔ́ kú weɔ píi aaɔ bɛ̃́ɛɛ.
Kpɔ̀wɛnaɔ zɛzɛ ísidapi gɛɛwa. Táalufãlɛkĩiɔ ku za Ɛ̃ngɛdi e Ɛnɛgɛlaiũ. Kpɔ̀ buiɔ lɛ́ vĩ weo lán ísia kpɔɔwa.
Ń beeo dã̀naɔ ń biaɔ í a maakũo, aa gɔ̃ màaɛ wisi'ekĩi ũ.
Lí pɔ́ wì a bɛ ble bui píi a bɔlɛ swapi baale ń a baalao. An kee láe a giigagao, mɛ́ an bɛ aɔ láaa vĩo. Lípiɔ aaɔ nɛ'i mɔ ń mɔoɛ, asa í pɔ́ lípiɔ lɛ́ e lɛ́ bɔ luakukĩiɛ. Lípiɔ bɛɔá pɔbleaɛ, mɛ́ a láɔá gbɛ̃́ɔ gbã́gbãbɔɛ.
Dii Lua mɛ̀: Á Isaili bui kuɛplaɔ, lá á bùsu kpaalɛn kɛ. Yosɛfu buiɔ kpaalɛsɛ mɛ̀n pla,
í kpaalɛnɛ́ sáasaa. Bùsuɛ bee a gɔ̃ á pɔ́ ũɛ, asa ma lɛgbɛ̃̀ ma mɛ̀ má kpá á deziɔwaɛ.
Á bùsu zɔ̃lɛn kɛ: Bɔa za ísia zɔ̃ɔi gugbãntoo oi a dɔ Ɛteloni zɛ́i e Amata bɔlɛi, i gɛ́ Zedada
ń Belotao ń Siblaiũ pɔ́ kú Damasi bùsu ń Amata bùsuo lɛ́u, i gɛ́ e à gɛ pɛ Azaatikɔ̃, Haulani bùsu lɛ́wa.
Bùsu lɛ́pi a daalɛ ísiawaɛ, i gɛ́ Azaa'enana, Damasi bùsu lɛ́u. Amata bùsu lɛ́ iɔ ku gugbãntoo oi. Á bùsu lɛ́ gugbãntoo oin we.
Gukpɛ oi á bùsu lɛ́ a gɛ́ Haulani ń Damasio zãnguoɛ, i pã Yuudɛ̃i Galada bùsu ń Isaili bùsuo zãnguo, i gɛ pɛ Ísida Wisidewa e Tamaa. Á bùsu lɛ́ gukpɛ oin we.
Gɛɔmidɔkĩi oi bɔa Tamaa a gɛ́ e Mɛliba Kadɛsi íkĩi, i pã Egipi zɛ́ swai e ísia zɔ̃ɔi. Á bùsu lɛ́ gɛɔmidɔkĩi oin we.
Bɛ'aɛ oi ísia zɔ̃ɔ mɛ́ aɔ dɛ á bùsu zɔ̃lɛ ũ e gu pɔ́ bɔaa ń Amata bɔlɛo. Á bùsu lɛ́ bɛ'aɛ oin we.
À bùsupi kpaalɛkɔ̃ɛ á Isailiɔ á buiwa.
À bùsupi kpaalɛ ń gbɛlaao ń bɔ̀mɔ pɔ́ nɛ'ì á guuɔ sãnu. À ń dilɛ á Isaili bùsudeɔ ũ, í ń da á Isaili buiɔ kpaalɛ guu.
Á Isaili bui pɔ́ bɔ̀mɔ ku a guu, we á aà dau kpaalɛu. Ma Dii Lua mámɛ má ò.
Buipiɔn kɛ baade ń a tɔ́o. Sɛa gugbãntoo oi Dã buiɔ a lɛɛ do sɛ́. An bùsu a pã Ɛteloni zɛ́i e Amata bɔlɛi. Azaa'enana ń Damasi bùsu lɛ́ pɔ́ kú gugbãntoo oi Amata bùsu saɛo mɛ́ ń bùsu lɛ́ ũ gukpɛ oi.
Asɛɛ buiɔ i a lɛɛ do sɛ́. An bùsu iɔ naa Dã buiɔ bùsuwa za gukpɛ e bɛ'aɛ.
Nɛfatali buiɔ i a lɛɛ do sɛ́, iɔ naa Asɛɛ buiɔ pɔ́wa.
Manase buiɔ i a lɛɛ do sɛ́, iɔ naa Nɛfatali buiɔ pɔ́wa.
Ɛflaiũ buiɔ i a lɛɛ do sɛ́, iɔ naa Manase buiɔ pɔ́wa.
Lubɛni buiɔ i a lɛɛ do sɛ́, iɔ naa Ɛflaiũ buiɔ pɔ́wa.
Yuda buiɔ i lɛɛ do sɛ́, iɔ naa Lubɛni buiɔ pɔ́wa.
Bùsu pɔ́ á kpá Diiwa aɔ naa Yudaɔ bùsuwaɛ za gukpɛ e bɛ'aɛ. Bùsupi yàasa iɔ gã̀sĩsuu ɔ̀aasɔsɔo lɛɛ baasɔo (25.000), a gbã̀a iɔ sáa ń buiɔ pɔ́o za gukpɛ e bɛ'aɛ. Dii kúkĩi iɔ ku guoguo.
Bùsu pɔ́ á kpá Diiwapi gbã̀a iɔ gã̀sĩsuu ɔ̀aasɔsɔo lɛɛ baasɔo (25.000), a yàasa lɛɛ kwi (10.000).
Dii tɔɔlɛpi aɔ dɛ sa'onaɔ pɔ́ ũɛ. Gugbãntoo oi gã̀sĩsuu ɔ̀aasɔsɔo lɛɛ baasɔo (25.000), bɛ'aɛ oi lɛɛ kwi (10.000), gukpɛ oi lɛɛ kwi (10.000), gɛɔmidɔkĩi oi lɛɛ baasɔo (25.000). Dii kúkĩi aɔ ku guoguoɛ.
Zadoki bui sa'ona pɔ́ wà ń dílɛ Dii gbàgbana ũɔ pɔ́n we. Kɛ́ Isailiɔ zã̀ yã́wa, Zadoki buiɔ zĩ pɔ́ Dii dànɛ́ kɛ̀, aai zã aà yã́wa lá Levii buiɔ kɛ̀wao.
Wa Dii tɔɔlɛ kĩnipi kpámá, a kua iɔ adoa, sa'onaɔ tɔɔlɛpi iɔ naa Levii buiɔ bùsuwa.
Levii buiɔ bùsu iɔ naa sa'onaɔ bùsuwa. A gbã̀a iɔ gã̀sĩsuu ɔ̀aasɔsɔo lɛɛ baasɔo (25.000), a yàasa lɛɛ kwi (10.000).
Aasuli yíao, aasuli a lɛũkpakɛo, aasuli kpá gbɛ̃pãleɔwao. An bùsupi dɛńla, kɛ́ Dii pɔ́ɛ yã́i.
Tɔɔlɛ pɔ́ a gɔ̃ yàasa iɔ gã̀sĩsuu ɔ̀aasɔsɔo lɛɛ sɔo (5.000), a gbã̀a lɛɛ baasɔo (25.000). Mɛɛwiadeɔ pɔ́n we, aa bɛkpau, aai pɔ́ɔ dã́dãu. Mɛɛwiapi iɔ ku guoguo,
a gbã̀a ń a yàasao iɔ sáa. A gola ń golao iɔ gã̀sĩsuu ɔ̀aasɔsɔo lɛɛ síiɔ̃ ń ɔ̀aa pla ń basɔoo (4.500).
Dã́dãkɛkĩiɔ iɔ liaai, a yàasa gã̀sĩsuu ɔ̀aa do ń blakwio (250).
Bùsu pɔ́ gɔ̃̀ iɔ naa Dii tɔɔlɛwa gukpɛ oi gã̀sĩsuu ɔ̀aasɔsɔo lɛɛ kwi (10.000), bɛ'aɛ oi lɛɛ kwi (10.000) e a gbã̀a lɛ́u. Tɔɔlɛpi blɛ iɔ dɛ wɛ̃́lɛpi zĩkɛnaɔ pɔblea ũ.
Isaili bui píi guu ɔ̃ mɛɛwia buakɛnapiɔ bɔu.
Á Dii tɔɔlɛ li gudoũ ń mɛɛwia pɔ́o, a gbã̀a ń a yàasao iɔ sáa gã̀sĩsuu ɔ̀aasɔsɔo lɛɛ baasɔo (25.000).
Sɛa tɔɔlɛ pɔ́ dɛ Dii pɔ́ ũ ń mɛɛwia pɔ́owa e à gɛ̀ pɛ̀ á bùsu zɔ̃lɛwa kpɛla ń kpɛleo iɔ dɛ kí pɔ́ ũ. Tɔɔlɛ pɔ́ kú gukpɛ oi ń bɛ'aɛ oio gbã̀a iɔ gã̀sĩsuu ɔ̀aasɔsɔo lɛɛ baasɔo (25.000). Kí tɔɔlɛpi iɔ naa tɔɔlɛ pɔ́ á buiɔ a kpaalɛkɛwa. Dii tɔɔlɛ pɔ́ aà kpɛ́ aɔ ku a guuɔ iɔ ku kí tɔɔlɛɔ zãnguo.
Levii buiɔ tɔɔlɛ ń mɛɛwia tɔɔlɛo iɔ ku kí tɔɔlɛɔ zãnguo. Kí tɔɔlɛɔ iɔ ku Yudaɔ tɔɔlɛ ń Bɛ̃yãmɛɛ buiɔ tɔɔlɛo zãnguo.
Bui kĩniɔ pɔ́n kɛ: Bɛ̃yãmɛɛ buiɔ i a lɛɛ do sɛ za gukpɛ e bɛ'aɛ.
Simɛɔ buiɔ i a lɛɛ do sɛ́, iɔ naa Bɛ̃yãmɛɛ buiɔ pɔ́wa.
Isakaa buiɔ i a lɛɛ do sɛ́, iɔ naa Simɛɔ buiɔ pɔ́wa.
Zabulɔni buiɔ i a lɛɛ do sɛ́, iɔ naa Isakaa buiɔ pɔ́wa.
Gada buiɔ i a lɛɛ do sɛ́, iɔ naa Zabulɔni buiɔ pɔ́wa.
Bɔa Tamaa Gada buiɔ tɔɔlɛ lɛ́ pɔ́ kú gɛɔmidɔkĩi oi a gɛ́ Mɛliba Kadɛsi íkĩiɛ, i pã Egipi zɛ́ swai e ísia zɔ̃ɔi.
Bùsu pɔ́ á a kpaalɛkɛ Isaili buiɔnɛ ń gbɛlaaon we. An baan we. Dii Lua mɛ́ ò.
Mɛɛwiapi bɔlɛɔn kɛ: Wa Isaili buiɔ tɔ́kpa bɔlɛpiɔnɛ. Gugbãntoo oi bĩ́i gbã̀a gã̀sĩsuu ɔ̀aasɔsɔo lɛɛ síiɔ̃ ń ɔ̀aa pla ń basɔoo (4.500). A bɔlɛɔ àaɔ̃ɛ, Lubɛni bɔlɛ, Yuda bɔlɛ ń Levii bɔlɛo.
<range>
Gukpɛ oi bĩ́i gbã̀a gã̀sĩsuu ɔ̀aasɔsɔo ń ɔ̀aa pla ń basɔoo. A bɔlɛɔ àaɔ̃ɛ, Yosɛfu bɔlɛ, Bɛ̃yãmɛɛ bɔlɛ ń Dã bɔlɛo.
Gɛɔmidɔkĩi oi bĩ́i gã̀sĩsuu ɔ̀aasɔsɔo lɛɛ síiɔ̃ ń ɔ̀aa pla ń basɔoo. A bɔlɛ àaɔ̃ɛ, Simɛɔ bɔlɛ, Isakaa bɔlɛ ń Zabulɔni bɔlɛo.
Bɛ'aɛ oi bĩ́i gã̀sĩsuu ɔ̀aasɔsɔo lɛɛ síiɔ̃ ń ɔ̀aa pla ń basɔoo. A bɔlɛ àaɔ̃ɛ lɔ, Gada bɔlɛ, Asɛɛ bɔlɛ ń Nɛfatali bɔlɛo.
Bĩ́i pɔ́ liaipi gã̀sĩsuu ɔ̀aasɔsɔo lɛɛ bao plasaiɛ (18.000). Za gɔɔ bee wa mɛ mɛɛwiapiɛ, Diikuwe.
Yudaɔ kí Yoakiũ kpalablea wɛ̃̀ àaɔ̃de guu, Babɛli kí Nɛbukanɛza mɔ̀ koezɔ̃̀ Yelusalɛũzi.
Ɔ̃ Dii kí Yoakiũ nàɛ̀ aà ɔzĩ ń Lua kpɛ́ pɔeɔ, ɔ̃ à tàò Babiloni bùsuu, a kàlɛ a tã́akpɛ làasiu.
Ɔ̃ kíapi ò a bɛ ziia Asepenazaɛ aà mɔ́ ń Isaili ɛ̀waasona pɔ́ aa dɛ kía ge gbãade bui ũɔ,
gɔ̃ kɛfɛna sãasai pɔ́ an ɔ̃nɔ kà aa yã́pii dada aaɔ wɛzɛ̃ vĩɔ, gbɛ̃́ pɔ́ an dɔ̃a ì kã́fĩ àa, mɛ́ an gɔ̃i kà aa zĩkɛ kibɛɔ. Ziiapi mɛ́ a Babiloni yã́ dadanɛ́ ń a kyóo.
Kía dìlɛ wà blɛ pɔ́ i ble lá gu lɛ́ dɔ linɛ́ ń vɛ̃ɛ pɔ́ i mio, wi yãdadanɛ́ e wɛ̃̀ àaɔ̃, bee gbɛa aai zĩkɛɛ.
Yuda buieɔ kú ń guu, Daniɛli ń Ananiao ń Misaɛlio ń Azaliao.
Ziiapi ń tɔ́ lìlɛnɛ́. À tɔkpà Daniɛliɛ Bɛlasaa, Anania sɔ̃ Sadaki, Misaɛli sɔ̃ Mɛsaki, Azalia sɔ̃ Abɛdinɛgoo.
Daniɛli zɛ̀ò a sɔ̃u kɛ́ á kía blɛ ble ge á aà vɛ̃ɛ mi à gbãlɛo, ɔ̃ à zɛ́ gbɛ̀a ziiawa à blɛpi to we.
Lua tò ziiapi gbɛ̃kɛkɛ̀ Daniɛliɛ, à aà wɛ̃nagwà,
ɔ̃ a òɛ̀: Má a dii ma kía vĩa vĩ, asa aàpi mɛ́ á pɔblea ń á imiao dìlɛ. Tó à su è n oosisia dɛ ń sáadeeɔla sɔ̃ bɛ? Ńyɔ̃ tó yã́pi wi ma musu kía aɛɛ.
Ziiapi gwana dìlɛ aà laaidɔ Daniɛli ń Ananiao ń Misaɛlio ń Azaliaowa, ɔ̃ Daniɛli òɛ̀:
Yɔ̃ wápiɔ n zɔ̀blenaɔwa gɔɔ kwi ǹ gwa. Nìliɔ dò sau kpáwá ń íwatɛ̃o,
ní wá lɛɛũ ń ɛ̀waaso pɔ́ aalɛ blɛ doũ ble ń kíaoɔ, ní kɛwɛ̃ɛ lá ń èwa.
À wènɛ́ yã́ beei, ɔ̃ à ń tó we e gɔɔ kwi.
Kɛ́ gɔɔ kwipi pà, à ń gwá a è aa aafia, aa mɛkpà dɛ ɛ̀waaso kĩni pɔ́ lɛ́ blɛ doũ ble ń kíaoɔla.
Ɔ̃ an gwanapi i kía blɛ ń aà vɛ̃ɛo kpámá lɔo, sema dò sau.
Lua ɛ̀waaso gbɛ̃ɔn síiɔ̃piɔ gbà dɔ̃a ń wɛzɛ̃o. Aa kyó ń ɔ̃nɔo dɔ̃ píi. Daniɛli sɔ̃ a wɛ́pungu'ea ń nanapoloao dɔ̃.
Kɛ́ wɛ̃̀ àaɔ̃ pɔ́ kí Nɛbukanɛza dìlɛ wà yãdada ɛ̀waasopiɔnɛ lɛ́ kà, ɔ̃ ziiapi gɛ̀ńnɔ aà kĩ́i.
Kɛ́ kía faaibòńnɔ, ɔ̃ a è Daniɛli ń Ananiao ń Misaɛlio ń Azaliao sáa vĩ ń guuo, ɔ̃ aa gɔ̃̀ aà ìwaɔ ũ.
Kía yãlàlamá ɔ̃nɔ ń dɔ̃ao píi musu, ɔ̃ a è aa dɛ̀ màsokɛnaɔ ń wɛzɛ̃na pɔ́ kú a bùsu guuɔla píi lɛɛ kwi.
Daniɛli ku we e Kilusi kpalablea wɛ̃̀ sɛ̃́ia guu.
Nɛbukanɛza kpalablea wɛ̃̀ plaade guu, à nana'ò'o. Nanapi yã́ aà kũ̀ gbãa, i fɔ̃ i'ò lɔo.
Ɔ̃ à mɛ̀ wà màsokɛnaɔ ń àsi'onaɔ ń ɛsɛdeɔ ń saanyãdɔ̃naɔ sísi aa nanapi poloɛ. Kɛ́ aa mɔ̀ aà aɛ,
a ònɛ́: Ma nana'ò, nanapi ma kũ gbãa. Má ye nanapi àsi dɔ̃.
Ɔ̃ aa òɛ̀ ń Sili yã́o aa mɛ̀: Adeɔ n dɔ̃ ń aafiao, Záai! Nanapi yã'o wápiɔ n zɔ̀blenaɔnɛ, wí a bɔɔlɛkɛnɛ.
Kía ònɛ́: Yã́ pɔ́ ma zɛò mà kɛɛ́n kɛ: Tó i nanapi ń a bɔɔlɛo omɛɛo, wa á zɔ̃ɛzɔ̃ɛɛ, wi á uaɔ kɛ tufua ũ.
Tó a nanapi ń a bɔɔlɛo sìumɛɛ sɔ̃, má á kpɛla maamaaɛ, á gbaɔ e á asea ũ. À nanapi omɛɛ sa ń a bɔɔlɛo.
Aa ɛ̀a òɛ̀ lɔ aa mɛ̀: Kí, nanapi o wápiɔ n zɔ̀blenaɔnɛ, wí a bɔɔlɛkɛnɛ.
Ɔ̃ kía ònɛ́: Má dɔ̃ sã́asã kɛ́ álɛ yã́ gagaɛ, kɛ́ á yã́ pɔ́ ma zɛò mà kɛɛ́ dɔ̃ yã́i.
Tó i nanapi omɛɛo, yã́ mɛ̀ndopi mɛ́ gɔ̃̀ɛ́. A lɛkpàaĩ à ɛɛtomɛɛ ń yãkpaanlaoɛ e yã́ àɔ lilɛ. À nanapi yã'omɛɛ, míɔ dɔ̃ kɛ́ á fɔ̃ à a bɔɔlɛkɛ.
Ɔ̃ aa òɛ̀: Kí, gbɛ̃e ku dṹnia guu a fɔ̃ yã́ pɔ́ ńlɛ gbɛaɛ bee bɔɔlɛkɛo. Kíae ku à yã́ bee taa gbɛa màsokɛnaɔ n àsi'onaɔ ń saanyãdɔ̃naɔwao, baa kía sà gbãngbooɛ.
Kí, yã́ pɔ́ ńlɛ gbɛapi zĩ'ũ. Gbɛ̃e a fɔ̃ onɛo, sé Lua, mɛ́ aà bɛ ku gudoũ ń wá gbɛ̃nazĩnaɔo.
Yã́ bee tò kía pɔ pà, aà za fɛ̃̀ maamaa, à mɛ̀ wà Babɛli ɔ̃nɔnaɔ dɛdɛ píi.
Kɛ́ wà ɔ̃nɔnaɔ dɛdɛa yã́pi kpàwakɛ̀, ɔ̃ wàlɛ Daniɛli ń a gbɛ̃́ɔ wɛɛlɛ wà ń dɛdɛ.
Kɛ́ kía dɔaiɔ gbɛ̃zɔ̃ɔ Alioki gɛ̀ Babɛli ɔ̃nɔnaɔ dɛdɛi, ɔ̃ Daniɛli yã́zɛde òɛ̀ ń làasoo maao,
ɔ̃ Daniɛli aà là à mɛ̀: Bɔ́yãi kía yãpãsĩpi dìlɛi? Ɔ̃ Alioki yã́pi dàu a sìu Daniɛliɛ.
Ɔ̃ Daniɛli gɛ̀ wabikɛ̀ kíawa aà sɔ̃ ń gɔɔo yɔɔ, í gbasa nanapi bɔɔlɛkɛɛ̀.
Ɔ̃ à tà bɛ, à yã́pi sɛ̀lɛ sìu a gbɛ̃́ɔnɛ Anania ń Misaɛlio ń Azaliao.
A ònɛ́ aa wabikɛ Lua Musudewa aà wɛ̃nadɔ̃nɛ́ nanapi asii yã́ musu, kɛ́ wasu ń dɛdɛ ń Babɛli ɔ̃nɔde kĩniɔo yã́i.
Gwãasĩna Daniɛli wɛ́pungu'è, Lua Musude nanapi asii òɛ̀, ɔ̃ Daniɛli aà sáaukpà à mɛ̀:
Wàɔ Lua sáaukpa gɔɔpii, ɔ̃mɛ ɔ̃nɔ ń gbãao vĩ.
Ì gɔɔ ń zaao lilɛ, ì kíaɔ kpa kpalau, ì ń bɔu, ì ɔ̃nɔ da ɔ̃nɔnaɔnɛ, ì dɔ̃a kpa wɛzɛ̃naɔwa.
Ì asiiyãɔ ń yã́ pɔ́ ulɛaɔ ɔlɔnɛ́, a gusia yã́ɔ dɔ̃, asa ɔ̃mɛ ì gupu.
Ma n sáaukɛ̀ ma deziɔ Lua, ma n tɔbɔ̀, asa n ɔ̃nɔ ń gbãao kã̀fĩmɛɛ. N yã́ pɔ́ wá gbɛ̀ama dàu ń sìumɛɛ, n nana pɔ́ kía ò ɔ̀lɔwɛ̃ɛ.
Ɔ̃ Daniɛli gɛ̀ Alioki pɔ́ kía aà dìlɛ aà Babɛli ɔ̃nɔnaɔ dɛdɛ kĩ́i, a òɛ̀: Ńsu Babɛli ɔ̃nɔnaɔ dɛdɛo. Gɛmanɔ kía kĩ́i, mí aà nana bɔɔlɛkɛɛ̀.
Wegɔ̃ɔ Alioki Daniɛli sɛ̀ gɛ̀aànɔ kía kĩ́i, a òɛ̀: Ma gbɛ̃́ pɔ́ a fɔ̃ n nana bɔɔlɛkɛnɛ è Yuda zĩ̀zɔɔ guu.
Kía Daniɛli pɔ́ wì mɛɛ̀ lɔ Bɛlasaa là à mɛ̀: Ńyɔ̃ fɔ̃ nana pɔ́ má ò bɔɔlɛkɛmɛɛ, ní a yáasi polomɛɛa?
Daniɛli wèwà à mɛ̀: Ɔ̃nɔnae ge àsi'onae ge màsokɛnae ge saanyãdɔ̃nae a fɔ̃ asiiyã pɔ́ ń gbɛ̀api onɛo.
Ãma Lua ku musu, ɔ̃mɛ ì asiiyã'ònɛ́. Kí Nɛbukanɛza, Lua yã́ pɔ́ a mɔ zia ɔ̀lɔnɛɛ. Nana pɔ́ ń ò n liiwa ń wɛ́pungu pɔ́ ń èon kɛ:
Kí, gɔɔ pɔ́ ń wúlɛa n liiwa, n làasoo tà yã́ pɔ́ a mɔwa, ɔ̃ Lua pɔ́ ì asiiyã ɔlɔnɛ́ tò n yã́ pɔ́ a mɔ dɔ̃̀.
Mapi sɔ̃, i kɛ ma ɔ̃nɔ mɛ́ dɛ dãɔla ɔ̃ Lua asiiyãpi òmɛɛo. A òmɛɛ kɛ́ ǹ e ǹ a bɔɔlɛ maɛ, níɔ làasoo pɔ́ kú n nɔ̀sɛ guu dɔ̃.
Kí, n gugwà ɔ̃ n pɔe è n aɛ lán gbɛ̃nazĩnawa. A zɔ̃ɔ, àlɛ tɛkɛ mɛ́ ì to vĩa gbɛ̃́ kṹ.
Pɔ́pi miá vua tɛ̃ɛtɛ̃ɛɛ, aà kua ń aà gã̀sĩɔá ã́nusuɛ, aà gbɛɛ ń aà geleɔá mɔgotɛ̃ɛ,
aà gbáɔá mɔsiɛ, mɛ́ aà gbálaɔá mɔsi ń gĩoɛ.
Gɔɔ pɔ́ ńlɛ gwa, gbɛsie gbòo, i kɛ gbɛ̃e mɛ́ kã̀wào, ɔ̃ à mɔ̀ pɔ́pi gbála pɔ́ dɛ mɔsi ń gĩo ũɔ ulɔ̀ à ń wiwi.
Zĩbeezĩ mɔsi ń gĩo ń mɔgotɛ̃o ń ã́nusuo ń vuao wìwi gɔ̃̀ɔ, ɔ̃ à gɔ̃̀ lán ése mìsina pɔ́ kú pɔ́wɛngbɛ̃zɛuwa. À gɛ̃̀ ń ĩ́anao, wi a ia e lɔo, ɔ̃ gbɛsi pɔ́ gbɛ̃nazĩna taapi ulɔ̀ gɔ̃̀ gbɛ̀sĩsĩ zɔ̃ɔ ũ, à dṹnia pà píi.
Nanapin we. Kí, wá a bɔɔlɛkɛnɛ sa.
Kí, ḿmɛ ń kíaɔ kía ũ. Lua Musude n kpa kpalau ń ikoo ń gbãao ń gawio.
À gbɛ̃nazĩnaɔ ń sɛ̃̀anɔbɔɔ ń bãɔ nànɛ ń ɔzĩɛ. Gu pɔ́ aa kuu píi ńyɔ̃ɔ dɛ ń kía ũɛ. Ḿmɛ ń dɛ mi pɔ́ dɛ vua ũpi ũ.
Kpala pãle a bɔ n kpɛ, a ka n pɔ́wao. Bee gbɛa a àaɔ̃de a bɔ, i li dṹniaa píi. Bee mɛ́ mɔgotɛ̃ ũ.
Kpala síiɔ̃de a mɔ́, aɔ gbãa lán mɔsiwa, asa mɔsi ì pɔ́pii wíwi à a tiboɛ. Lá mɔsi ì pɔ́ wíwi, màa a kpala káauɔ bãdɛ à ń kɛ dɛ̃́ɔdɛ̃ɔ.
Lá n gbálaɔ ń gbánɛɔ è, a gueɔ dɛ gĩ̀ oobobɔ ũ, a gueɔ dɛ mɔsi ũ, màa kpalapi aɔ kpaalɛa, ãma mɔsi gbãa aɔ ku a guuɛ, asa ń è mɔsi yãalɛa ń gĩ̀ kúsaaoɛ.
Lá gbánɛ gueɔ dɛ mɔsi ũ, a gueɔ dɛ gĩ ũ, màa kpalapi kĩni aɔ gbãa vĩ mɛ́ a kĩni aɔ kasokasoa.
Lá n mɔsi è yãalɛa ń gĩ̀ kúsaao, màa gbɛ̃nazĩn buiɔ ku we yãalɛa, ãma aa kɔ̃sio, lá ń è mɔsi lí kɔ̃si ń gĩoowa.
Kíapiɔ gɔɔ Lua Musude a kpala láasai kpá. A midɛo mɛ́ a gɔ̃ buipãleɔ pɔ́ ũ bauo. A kpala káaupiɔ kɛ dɛ̃́ɔdɛ̃ɔɛ, i ń bãdɛ, aàpi iɔ ku gɔɔpii.
Beewa ń è gbɛsie gbòo gbɛ̀sĩsĩwa, i kɛ gbɛ̃e mɛ́ kã̀wào, ɔ̃ à gɛ̀ mɔsi ń mɔgotɛ̃o ń gĩo ń ã́nusuo ń vuao wìwi. Kí, Lua Zɔ̃ɔde yã́ pɔ́ a mɔ zia ɔ̀lɔnɛɛ. Nanapiá sĩanaɛ, mɛ́ a bɔɔlɛ náai vĩ.
Ɔ̃ kí Nɛbukanɛza wùlɛ a gbɛɛu Daniɛli aɛ à misìilɛɛ̀, ɔ̃ à mɛ̀ wà aà gba pɔ́, wà tulaletikaɛ̀ tɛ́a.
A ò Daniɛliɛ: Á Luaá diiɔ Luaɛ, kíaɔ Diiɛ sĩana. Ɔ̃mɛ ì asiiyã bɔnɛ́ gupuau, asa n fɔ̃ n bɔwɛ̃ɛ ń asiipio.
Ɔ̃ kía Daniɛli gbà gbãa, à aà gbà pɔ́ɔ dasi, à aà kpà kpalau aàɔ wɛ́tɛɛ Babɛli bùsui, à aà dìlɛ Babɛli ɔ̃nɔnaɔ píi gbɛ̃zɔ̃ɔ ũ.
Daniɛli gbɛ̀a kíawa, ɔ̃ à Sadaki ń Mɛsakio ń Abɛdinɛgooo dìlɛ Babɛli bùsu gbãadeɔ ũ. Daniɛli sɔ̃ a ku kibɛ.
Kí Nɛbukanɛza tã́a pì ń vuao lán gbɛ̃nazĩnawa. A lɛsĩ gã̀sĩsuu bàaɔ̃, a yàasa gã̀sĩsuu soolo. Ɔ̃ a pɛ̀lɛ Dula guzulɛu Babɛli bùsuu.
Ɔ̃ à lɛ́kpãsãkɛ̀ a bùsu gbɛ̃zɔ̃ɔɔnɛ aa kɔ̃kãaakɛ, kíaɔ, lɛdamadeɔ, zĩgɔ̃ dɔaanaɔ, gbãadeɔ, ɔ'ulɛnaɔ, yã́kpalɛkɛnaɔ, yãgɔ̃gɔ̃naɔ ń a bùsu kpalablenaɔ píi, aa mɔ pɔ́ pɔ́ a pì a pɛ̀lɛpi sakɛ̃i.
Ɔ̃ bùsu gbɛ̃zɔ̃ɔpiɔ kɔ̃ kã̀aa tã́api sakɛ̃a yã́ musu, aa sĩa a aɛ.
Ɔ̃ kpàwakɛna ò bílaɛ gbã́ugbãu à mɛ̀: Bùsu píi gbɛ̃́ɔ ń bui píio, à yã́ pɔ́ wa dìlɛɛ́ ma.
Tó a kuu'ɔ mà ń kulɛo ń goeo ń kúuo ń mɔɔnao ń kɔ̃̀ɔ pɔ́ɔ píi, à kúlɛ misiilɛ tã́a pɔ́ kí Nɛbukanɛza pì ń vuao a pɛ̀lɛpiɛ.
Gbɛ̃́ pɔ́ gì kúlɛi à misiilɛɛ̀, wa ade zu mua tɛ́ pãsĩ guu gɔ̃̀ɔɛ.
Ayãmɛto tó gbɛ̃́ pɔ́piɔ ɔ́ mà, bùsu píi gbɛ̃́ɔ ge bui píin nò, aaì kúlɛ aa misiilɛ vua tã́apiɛ.
Gɔɔ bee ɔ̃ saanyãdɔ̃naeɔ mɔ̀ Yuda buieɔ kɔmalɛkɛ̀,
aa ò kí Nɛbukanɛzaɛ: Adeɔ n dɔ̃ ń aafiao Záai!
Kí, n yãdìlɛ n mɛ̀, tó gbɛ̃́ pɔ́ɔ ɔ́ mà, aa kúlɛ misiilɛ tã́a pɔ́ ń pì ń vuaoɛ.
N mɛ̀ gbɛ̃́ pɔ́ i kulɛ misiilɛɛ̀o, wa ade zu mua tɛ́ pãsĩ guuɛ.
Tɔ̀ɔ, Yuda buieɔ ku, n ń dílɛ Babɛli bùsu gbãadeɔ ũ. An tɔ́n Sadaki, Mɛsaki ń Abɛdinɛgooo. Kí, gbɛ̃́piɔ lí n yãmao, aali zɔble n diiɔnɛo, mɛ́ aali kúlɛ a vua pɔ́ pɔ́ ń pɛ̀lɛɛo.
Ɔ̃ Nɛbukanɛza pɔ pà maamaa, à mɛ̀ wà mɔɛ ń Sadakio n Mɛsakio ń Abɛdinɛgooo. Ɔ̃ wà mɔ̀ gbɛ̃́piɔ kpàwà.
Nɛbukanɛza ń lá à mɛ̀: Sadaki, Mɛsaki ń Abɛdinɛgooo, álɛ gí zɔblei ma diiɔnɛ sĩana yã̀? Álɛ gí kúlɛi vua pɔ́ pɔ́ má pɛ̀lɛɛ yã̀?
Tó á sɔu mà à kúlɛ misiilɛ pɔ́ pɔ́ má pìpiɛ gɔɔ pɔ́ a pɔ́ɔ ɔ́ mà, a maaɛ, ãma tó i kúlɛɛ̀o, wa á zu mua tɛ́ pãsĩ guu gɔ̃̀ɔɛ. Tã́a kpele mɛ́ a fɔ̃ à á bɔ ma ɔzĩi?
Aa wèwà aa mɛ̀: Wá yã́pi zã́simao.
Kí, tó wà wá zú mua tɛ́u, wá Lua pɔ́ wi zɔbleɛ̀ a fɔ̃ wá bɔu, i wá bɔ n ɔzĩ.
Baa tó i kɛ sɔ̃o, ǹyɔ̃ dɔ̃ kɛ́ wá zɔble n diiɔnɛo. Wá kúlɛ vua pɔ́ pɔ́ ń pɛ̀lɛɛo.
Ɔ̃ Nɛbukanɛza pɔ pà maamaa, à a oa fɛ̃́nkpàńzi. À mɛ̀ wà mua tɛ́ kã́fĩ dɛ lá wì kɛa lɛɛ sopla.
Ɔ̃ a ò a zĩgɔ̃ gɔ̃sa gbãaeɔnɛ aa Sadaki ń Mɛsakio ń Abɛdinɛgooo yeye aa ń zu mua tɛ́ pãsĩpi guu.
Ɔ̃ gɔ̃sapiɔ ń yeye ń ń pɔkasa pɔ́ aa daaɔ, ulaɔ ń sooloɔ ń tuluɔ píi, ɔ̃ aa ń sɛ́ ń zú mua tɛ́ pãsĩpi guu.
Lá kía yãdìlɛ pãsĩpãsĩ, mɛ́ muapi wã̀ maamaa, ɔ̃ tɛ́ pusu gɔ̃sa pɔ́ aa ń zúpiɔ lɛ̀ à ń dɛdɛ.
Gbɛ̃ɔn àaɔ̃piɔ sɔ̃ aa gɛ̀ kwɛ̀ mua tɛ́ gbãapi guu yeyea.
Ɔ̃ kí Nɛbukanɛza gbãlɛ à fɛ̀lɛ zɛ̀, gili gɛ̃̀aàgu. À a ìwaɔ là à mɛ̀: Gbɛ̃ɔn àaɔ̃ ɔ̃ wà ń zú tɛ́u yeyeao lò? Aa wèwà aa mɛ̀: Màaɛ kí!
Ɔ̃ à mɛ̀: À gwae! Gbɛ̃ɔn síiɔ̃ má è. Aa poloa, aalɛ bɛbɛ tɛ́pi guu, aai ĩamao. An gbɛ̃ɔn síiɔ̃de bɔ̀ lán Lua Nɛ́wa.
Ɔ̃ à sɔ̃̀ mua bɔlɛi à mɛ̀: Sadaki, Mɛsaki ń Abɛdinɛgooo, Lua Musude zɔ̀blenaɔ, à bɔlɛ. Ɔ̃ aa bɔ̀lɛ tɛ́u.
Bùsu gbɛ̃zɔ̃ɔɔ ń lɛdamadeɔ ń zĩgɔ̃ dɔaanaɔ ń gbãadeɔ ń kíaɔ kã̀aańzi, aa è tɛ́pi i fɔ̃ pɔe wòmáo, an mikã i tɛ́kũo, an ulaɔ i ɔ̃̀ɔkpao. Baa tɛ́ gĩ kumá seo.
Ɔ̃ Nɛbukanɛza mɛ̀: Wà Sadaki ń Mɛsakio ń Abɛdinɛgooo Lua sáaukpa! À a Malaika zĩ̀ à a zɔ̀blena pɔ́ aa a náai vĩɔ suabà. Asa aa gì yã́ pɔ́ má dìlɛ kɛiɛ, aa sì wà ga, kɛ́ wasu kúlɛ misiilɛ dii pãleɔnɛo yã́i, sema ń Lua.
Yã́ pɔ́ má dìlɛn kɛ: Tó gbɛ̃e Sadaki ń Mɛsakio n Abɛdinɛgooo Lua tɔbɛ̃ɛsì, bùsu píi gbɛ̃́ ge bui kpelen nò, wa aà zɔ̃ɛzɔ̃ɛ, wi aà ua kɛ tufua ũ. Asa dii pãle a fɔ̃ gbɛ̃́ suaba màao.
Ɔ̃ kía Sadaki ń Mɛsakio ń Abɛdinɛgooo gbà gbãa Babɛli bùsuu.
Kí Nɛbukanɛza mɛ́ lɛ́ yã́ɛ bee o gbɛ̃́piiɛ, bùsu gbɛ̃́pii ge bui pɔ́ kú dṹnia guu píin nò, à mɛ̀: Àɔ kú ń aafiao maamaa!
À kàmagu kɛ́ mà dabudabuɔ ń yãbɔnsaɛ pɔ́ Lua Musude kɛ̀mɛɛɔ oɛ́.
Aà dabudabuɔ zɔ̃ɔ fá! Aà yãbɔnsaɛɔ pãsĩ. Aà kpala láaa vĩo, aà kiblea aɔ ku gɔɔpiiɛ.
Ma Nɛbukanɛza kɛ́ má kú ma bɛ kílikili yãkelesai,
ɔ̃ ma nana'ò, a tò vĩa ma kũ. Kua ma liiwa yã́ pɔ́ má è ń làasoo pɔ́ má kɛ̀o tò sɔ̃ kɛ̃̀magu.
Má dìlɛ wà mɔmɛɛ ń Babɛli ɔ̃nɔnaɔ píi aa nanapi bɔɔlɛkɛmɛɛ.
Kɛ́ àsi'onaɔ ń dabudabukɛnaɔ ń saanyãdɔ̃naɔ ń màsokɛnaɔ mɔ̀, ma nanapi yã'ònɛ́, aai fɔ̃ aa a bɔɔlɛkɛ̀mɛɛo.
Gbɛzã ɔ̃ Daniɛli pɔ́ wà ma tã́a tɔ́ kpàɛ̀, wì mɛɛ̀ Bɛlasaa, mɔ̀ ma kĩ́i, ɔ̃ ma nanapi òɛ̀. A Lua pɔ́ a kua adoa Nisĩna vĩ.
Ma mɛ̀: Bɛlasaa, ɔ̃nɔnaɔ gbɛ̃zɔ̃ɔ, má dɔ̃ kɛ́ ń Lua pɔ́ a kua adoa Nisĩna vĩ, asiiyã líɔ zĩ'ũ nɛo. Yã́ pɔ́ má è nana guun kɛ. Ǹ a bɔɔlɛkɛmɛɛ.
Yã́ pɔ́ má è ma làasoo guu gɔɔ pɔ́ má wúlɛa ma liiwan kɛ: Málɛ gugwa ɔ̃ ma lí è zɛ tɔɔlɛ guoguo, a lɛsĩ kɛ̀ zài.
Lípi zɔ̃ɔkũ̀ à gbã̀akũ̀ e a misona gɛ̀ zɔ̃̀ luawa. Wì lípi e za dṹnia lɛ́ lɛ́u píi.
A láɔ kɛfɛũ, mɛ́ a nɛ'i kɛ̀ zài, a pɔblea mɔ̀ gbɛ̃́piiwa. Sɛ̃̀a nɔ̀bɔɔ ue è a gbáu, mɛ́ bãɔ ì mɔ́ pɛ́pɛ a gɔ̃naɔwa. Pɔ́ wɛ̃nide píi ì blɛ ewà.
Málɛ yã́pi e ma làasoo guu gɔɔ pɔ́ má wúlɛa ma liiwa, ɔ̃ ma malaika è à bɔ̀ luabɛ.
À lɛzù gbã́ugbãu à mɛ̀: À lípi zɔ̃ à nɛ́, í a gɔ̃naɔ boɛboɛ. À a láɔ wolo, í a bɛɔ fãaa. À to nɔ̀bɔɔ bàalɛ kɛ̃wà, à to bãɔ bɔlɛ a láu.
Ãma à lípi miɔna ń a zĩ́naɔ to tɔɔlɛu, í mɔsi gala kpaɛ̀ ń mɔgotɛ̃ pɔ́o sɛ̃u we. Fíi a kpawà, iɔ ku sɛ̃u we ń nɔ̀bɔɔ.
Aà mi a liaa, aà làasoo i gɔ̃ lán nɔ̀bɔɔ pɔ́wa e wɛ̃̀ sopla.
Malaikaɔ mɛ́ yã́ pɔ́ Lua dìlɛpi ò, aà gbɛ̃́piɔ mɛ́ yã́ pɔ́ Lua zɛ̀o kpàwakɛ̀, kɛ́ gbɛ̃́ pɔ́ kúɔ e dɔ̃ Musude mɛ́ iko vĩ gbɛ̃nazĩna kpalaɔwa. Ì gbɛ̃́ kpá kpalau lá a yeiwa, baa gbɛ̃́ kpɛɛna se.
Ma kí Nɛbukanɛza, nana pɔ́ má òn we. Bɛlasaa, ǹ a bɔɔlɛkɛmɛɛ sa, asa ma kpala ɔ̃nɔnae i fɔ̃ a bɔɔlɛkɛ̀mɛɛo. Ńyɔ̃ fɔ̃́, asa ń Lua pɔ́ a kua adoa Nisĩna vĩɛ.
Ɔ̃ yã́pi dì Daniɛli pɔ́ wì mɛɛ̀ lɔ Bɛlasaawa. Làasoo pɔ́ àlɛ kɛ tò sɔ̃ kɛ̃̀aàgu. Ɔ̃ kía mɛ̀: Bɛlasaa, ńsu to nanapi yã́ ń a bɔɔlɛo n vĩakũo. Ɔ̃ Bɛlasaa òɛ̀: Ma dii, Lua to nanapi àɔ dɛ n zangudeɔ yã́ ũ. Lua to a bɔɔlɛ àɔ dɛ n ibɛɛɔ yã́ ũ.
Lí pɔ́ ń è, a zɔ̃ɔ mɛ́ a gbã̀a, a misona zɔ̃̀ luawa, wì e za dṹnia lɛ́ lɛ́u.
A láɔ kɛfɛũ, a nɛ'i kɛ̀ zài, a pɔblea mɔ̀ gbɛ̃́piiwa. Sɛ̃̀a nɔ̀bɔɔ ku a gbáu, mɛ́ bãɔ ì mɔ́ pɛ́pɛ a gɔ̃naɔwa.
Kí, ḿmɛ ń lípi ũ. N iko zɔ̃ɔ mɛ́ ń gbãa vĩ. N zɔ̃ɔkɛ gbã̀ zɔ̃̀ luawa, n kpala ɔtà e dṹnia lɛ́wa.
Kí, n malaikae è à bɔ̀ luabɛ à mɛ̀: À lípi zɔ̃, i lípi kɛ kɛ́lɛkɛlɛ, ãma à a miɔna ń a zĩ́naɔ to tɔɔlɛu. À mɔsi gala kpaɛ̀ ń mɔgotɛ̃ pɔ́o sɛ̃u we, fíi i kpawà, iɔ kú ń sɛ̃̀anɔbɔɔ e wɛ̃̀ sopla.
Kí, a bɔɔlɛn kɛ. Yã́ pɔ́ Musude dìlɛ ma dii kía yã́ musun kɛ:
Wa n ya wà n bɔ gbɛ̃nazĩnaɔ guuɛ, níɔ kú ń sɛ̃̀anɔbɔɔ, níɔ sɛ̃ ble lán zuwa, fíi i n gbɛ̃. Ńyɔ̃ɔ ku màa wɛ̃̀ sopla e ǹ gɛ ǹ dɔ̃ kɛ́ Musude mɛ́ iko vĩ gbɛ̃nazĩna kpalaɔwa, mɛ́ ì gbɛ̃́ kpá kpalau lá a yeiwa.
Lá à mɛ̀ wà limiɔna ń a zĩ́naɔ tó, bee mɛ̀ tó n Lua dɔ̃̀ ikode ũ, a ɛa n kpa kpalau.
Ayãmɛto kí, ma lɛdamaɛ bee ma. Kɛ̃ n duunawa, níɔ yãkɛ a zɛ́wa. Ǹ n yãvãikɛa tó, níɔ gbɛ̃kɛkɛ taasideɔnɛ, n namablea i gɔɔ ga yɔɔ.
Yã́piɔ kí Nɛbukanɛza lè píi.
Mɔ kuɛpla gbɛa àlɛ bɛbɛ a bɛ kpɛ́ zɔ̃ɔ musu Babɛli.
Ɔ̃ à mɛ̀: Babɛli zɔ̃ɔ pɔ́ má kàlɛ ma kiblekĩi ũn kɛo lò? Má kàlɛ ń ma iko gbãao ma kíakɛ gawi yã́iɛ.
E yã́pi àɔ gɛ́ bɔi kía lɛ́u, lɔɔe bɔ̀ luabɛ à mɛ̀: Kí Nɛbukanɛza, yã́ pɔ́ wa ò n musun kɛ: Wà n bɔ kpalauɛ.
Wa n ya wà n bɔ gbɛ̃nazĩnaɔ guuɛ, níɔ kú ń sɛ̃̀anɔbɔɔ, níɔ sɛ̃ ble lán zuwa. Ńyɔ̃ɔ ku màa wɛ̃̀ sopla e ǹ gɛ ǹ dɔ̃ kɛ́ Musude mɛ́ iko vĩ gbɛ̃nazĩna kpalaɔwa, mɛ́ ì gbɛ̃́ kpá kpalau lá á yeiwa.
Wegɔ̃ɔ yã́ pɔ́ wa ò Nɛbukanɛza musu kɛ̀. Wà aà yà wa bɔ̀ gbɛ̃nazĩnaɔ guu, à sɛ̃ blè lán zuwa, mɛ́ fíi aà gbɛ̃̀. Aà mikã gɛ̀ gbã̀ lán kúu kã́wa, aà ɔkɔɔ gbã̀ lán bã ɔkɔɔwa.
Kɛ́ wɛ̃̀ soplapi pà, ma Nɛbukanɛza ma wɛsɛ̀ ma musu gwà, ɔ̃ ma su ma laaiwa. Ɔ̃ ma Musude sáaukpà, ma Gɔɔpiide tɔbɔ̀, ma bɛɛɛ dɔ̃̀ɛ̀. Asa aà kíakɛ láaa vĩo mɛ́ aà kpala ìɔ ku gɔɔpiiɛ.
Gbɛ̃́ pɔ́ kú dṹnia guuɔ píi dɛɛ̀ pɔe ũo. Ì kɛ lá á yeiwa ń gbãade pɔ́ kú musuɔ ń gbɛ̃nazĩna pɔ́ kú tɔɔlɛɔ. Gbɛ̃e lí fɔ̃ kpàɛ̀o, gbɛ̃e lí fɔ̃ òɛ̀: Bɔ́ ńlɛ kɛ weio.
Gɔɔ pɔ́ ma su ma laaiwa, ɔ̃ ma ɛa su ma kíakɛgawiu ń bɛɛɛo ń zɔ̃ɔkɛo. Ma ìwaɔ ń ma bùsu gbãadeɔ ma gbɛa, aa ma kpa kpalau, ɔ̃ ma iko dɛ̀ a káaua.
Ma Nɛbukanɛza málɛ musu Kía sáaukpasa, málɛ aà kpɛla, málɛ aà tɔbɔ, asa aà yãkɛaɔ maa píiɛ, ìɔ yãkɛ a zɛ́wa. A fɔ̃ gbɛ̃́ pɔ́ ì azĩa sɛ lɛsĩ busa.
Kí Balazaa a bùsu gbãadeɔ sìsi dikpɛ blɛwa gbɛ̃ɔn ɔ̀aa sɔo, ɔ̃ àlɛ vɛ̃ɛmińnɔ.
Kɛ́ aà pɔ kɛ̀ ípiwa na, à mɛ̀ wà mɔ́ ń vua imibɔɔ ń ã́nusu imibɔ pɔ́ a dezi Nɛbukanɛza sɛ̀lɛ Lua kpɛ́u Yelusalɛũɔ, à imiò, aàpi ń a bùsu gbãadeɔ ń a naɔ ń a nɔ pɔ́ i mɛ́sɛdilɛnɛ́oɔ.
Ɔ̃ wà mɔ̀ ń imibɔpiɔ, aalɛ imiò.
Aalɛ vɛ̃ɛmi, aalɛ tã́a pɔ́ wà ń kɛ́ ń vuao ń ã́nusuo n mɔgotɛ̃o ń mɔsio ń lío ń gbɛo sáaukpa.
Wegɔ̃ɔ gbɛ̃nazĩna ɔbɔ̀ filia íi, àlɛ lákɛ̃ kibɛ gĩ pɔ́ wà bɔlɔkɛ̀wàwa. Kía ɔpi è, àlɛ lákɛ̃,
ɔ̃ aà làasoo tò sɔ̃ kɛ̃̀aàgu. Aà oa ɔ̃̀ɔkpà, aà wopɛɛkĩiɔ bùsa, ɔ̃ aà gbázĩna lùa.
À wii gbãa lɛ̀ à mɛ̀ wà mɔ́ ń àsi'onaɔ ń saanyãdɔ̃naɔ ń màsokɛnaɔ. Ɔ̃ a ò Babɛli ɔ̃nɔnapiɔnɛ à mɛ̀: Gbɛ̃́ pɔ́ wɛ̃̀sãɛ bee kyokɛ̀ à a bɔɔlɛkɛ̀mɛɛ, má gomusu tɛ̃a ń vua yàbaao daɛ̀, i gɔ̃ ma bùsu gbãadeɔ àaɔ̃de ũ.
Kɛ́ kía ɔ̃nɔnapiɔ gɛ̃̀ ḿpii, ɔ̃ an gbɛ̃e i fɔ̃ wɛ̃̀sãpi kyokɛ̀ à a bɔɔlɛkɛ̀ kíɛo.
Sɔ̃ ɛ̀a kɛ̃̀ kí Balazaagu maamaa, aà oa ɛ̀a ɔ̃̀ɔkpà, mɛ́ aà bùsu gbɛ̃zɔ̃ɔɔ gɔ̃̀ bíli guu.
Kɛ́ kía na kía ń bùsu gbɛ̃zɔ̃ɔɔ zɔa mà, à gɛ̃̀ńzi blɛblekpɛu à mɛ̀: Adeɔ n dɔ̃ ń aafiao Záai! Ńsu to n làasoo n pɔ yao, ńsu ǹ n oa ɔ̃̀ɔkpao.
Gbɛ̃e ku n bùsuu la, a Lua pɔ́ a kua adoa Nisĩna vĩ. N dezi Nɛbukanɛza gɔɔ wa è a laai vĩ ń wɛzɛ̃o ń ɔ̃nɔo lán Luawa. N dezi aà dìlɛ wɛzɛ̃naɔ ń àsi'onaɔ ń saanyãdɔ̃naɔ ń màsokɛnaɔ gbɛ̃zɔ̃ɔ ũ.
Aà ɔ̃nɔ ń aà dɔ̃ao pãsĩ, ì yã́pii maɛ. Ì nanaɔ bɔɔlɛkɛ, ì yã́ zĩ'ũɔ yáasi polo ń yã'ĩaɔ. Aà tɔ́n Daniɛli. Kía tɔkpàɛ̀ lɔ Bɛlasaa. Ǹ aà sísi sɔ̃, i yã́pi bɔɔlɛkɛnɛ.
Kɛ́ wà mɔ̀ ń Daniɛlio kíapi kĩ́i, ɔ̃ a òɛ̀: Ḿmɛ ń zĩ̀zɔ pɔ́ wì mɛ Daniɛli, ma dezi bɔ̀ò Yuda bùsuu ũa?
Má mà wà mɛ̀ ń Lua Nisĩna vĩ, ń laai vĩ ń wɛzɛ̃o ń ɔ̃nɔ gbãao.
Wà mɔ̀mɛɛ tia ń ɔ̃nɔnaɔ ń àsi'onaɔ aa wɛ̃̀sãɛ bee kyokɛ, aai a bɔɔlɛkɛmɛɛ, ãma aai fɔ̃o.
Má mà ni fɔ̃ ǹ yã́ɔ bɔɔlɛkɛ, ni fɔ̃ ǹ yã'ĩaɔ polo. Tó n fɔ̃ n wɛ̃̀sãɛ bee kyokɛ̀ ń a bɔɔlɛkɛ̀mɛɛ, má gomusu tɛ̃a ń vua yàbaao danɛ, ní gɔ̃ ma bùsu gbãadeɔ àaɔ̃de ũ.
Ɔ̃ Daniɛli òɛ̀: Ǹyɔ̃ n gbaɔ kũa, ní asea kɛ gbɛ̃pãleɛ. Ń beeo má wɛ̃̀sãpi kyokɛnɛ kí, mí a bɔɔlɛkɛnɛ.
Kí, Lua Musude mɛ́ kíakɛ ń zɔ̃ɔkɛo ń gawio ń bɛɛɛo kpà n dezi Nɛbukanɛzawa.
Lá à aà sɛ̀ lɛsĩ màa, gbɛ̃́pii aà vĩa vĩ, aaì misiilɛɛ̀, bui píi ge yã'oa bui píin nò. Gbɛ̃́ pɔ́ a ye dɛ, ì aà dɛɛ. Gbɛ̃́ pɔ́ a ye bɔ, ì aà bɔɛ. Gbɛ̃́ pɔ́ a ye gba gbãa, ì aà gba gbãa. Gbɛ̃́ pɔ́ a ye kɛ̃́sã, ì aà kɛ̃́sãɛ.
Ãma kɛ́ à azĩa sɛ̀ lɛsĩ mɛ́ aà swã́ yìaa mɛ́ à zazakũ̀, ɔ̃ Lua aà bɔ̀ kpalau, à aà gawi kɔ'ɛ̀.
Wà aà ya bɔ̀ gbɛ̃nazĩnaɔ guu, aà làasoo gɔ̃̀ lán nɔ̀bɔɔwa. A kú ń saeɔ, à sɛ̃ blè lán zuwa. Fíi aà gbɛ̃̀, ɔ̃ a dɔ̃̀ sa kɛ́ Lua Musude mɛ́ iko vĩ gbɛ̃nazĩna kpalaɔwa, mɛ́ ì gbɛ̃́ pɔ́ a yei kpa kpalau.
Mpi sɔ̃ Balazaa, aà tɔũnan n ũ. Baa kɛ́ ń yã́piɔ dɔ̃ píi, ni nzĩa busao.
N lɛ'ɛ̀ Dii Musudewa. Ń tò wà mɔ̀ ń aà kpɛ́ imibɔɔ, ɔ̃ mpi ń n bùsu gbɛ̃zɔ̃ɔɔ ń n naɔ ń n nɔ pɔ́ ni mɛ́sɛdilɛnɛ́oɔ a vɛ̃ɛmìò, ɔ̃ n tã́a pɔ́ wa kɛ̀ ń vuao ń ã́nusuo ń mɔgotɛ̃o ń mɔsio ń lío ń gbɛo sáaukpà, pɔ́ pɔ́ aali gu'eo, aali yãmao, mɛ́ aa dɔ̃a vĩoɔ. N wɛ̃ni ń n ziao ku Lua ɔzĩɛ, ɔ̃ ni aà kpɛlao.
A yã́i a tò ɔpi mɔ̀ wɛ̃̀sãpi kɛ̃̀.
Yã́ pɔ́ ɔpi kɛ̃̀n kɛ: Mɛnɛ, mɛnɛ, tɛkɛli, pɛɛsi.
Yã́piɔ bɔɔlɛn kɛ: Mɛnɛ mɛ̀ Lua n kpalablegɔɔ nào, à a lɛzɛ̀.
Tɛkɛli mɛ̀ wà n gbia lɛgwà kiloowa, wa è ni kiloo sɛo.
Pɛɛsi mɛ̀ wà n kpala kpaalɛ Mɛdɛɔ ń Pɛɛsiɔnɛ.
Balazaa yã'ò, ɔ̃ wà gomusu tɛ̃a ń vua yàbaao dà Daniɛliɛ, wà kpàwakɛ̀ wà mɛ̀, aà bùsu gbãadeɔ àaɔ̃den aà ũ.
Gwãasĩn doũpi guu ɔ̃ wà Babiloni kí Balazaa dɛ̀.
Mɛdɛ bui pɔ́ wì oɛ̀ Daliusi mɛ́ zɔ̃̀lɛ aà gbɛu a wɛ̃̀ bàaɔ̃ ń plaode guu.
À kà Daliusigu à bùsu gbãadeɔ dilɛ gbɛ̃ɔn basoolo, ɔ̃ à ń dílɛdilɛ a bùsuu píi.
À lɛdamadeɔ dìlɛ gbɛ̃ɔn àaɔ̃ an dɔaanaɔ ũ. Daniɛliá gbɛ̃ɔn àaɔ̃piɔ doɛ. Bùsu gbãadeɔ ì ń yã́ɔ sɛ́lɛ siu lɛdamadepiɔnɛ, kɛ́ aasu ásookɛ kíaɛo yã́i.
Daniɛli ɔ̃nɔ gbãa dɛ lɛdamade kĩniɔ ń bùsu gbãadeɔla píi, ɔ̃ kía zɛ̀ò à aà dilɛ a bùsu gbɛ̃zɔ̃ɔ ũ.
Ɔ̃ lɛdamade kĩniɔ ń bùsu gbãadeɔ lɛ́ zɛwɛɛlɛ wà yãe ewà kpala pɔ́ a blèpi yã́ musu, ãma a tàae vĩo, aai yãe ewào, asa a náai vĩ a yãkɛa guu píiɛ. Ìli pãkpa yãeio, ìli zã yãewao.
Ɔ̃ aa mɛ̀: Wá yãe e Daniɛliwa bauo, mɛ́ i kɛ aà Lua sísia yã́ musu bàasio.
Ɔ̃ lɛdamade kĩniɔ ń gbãadeɔ kɔ̃ nàaa aa gɛ̀ kía lè aa mɛ̀: Kí Daliusi, adeɔ n dɔ̃ ń aafiao!
Wá bùsu dɔaanaɔ ń kíaɔ ń zĩgɔ̃ dɔaanaɔ ń gbãadeɔ ń lɛdamadeɔ n ń ìwaɔ píi, wa lɛkpàaĩ wá è a maa ǹ yã́ɛ bee dilɛɛ, ní tó wà zĩkɛwà. E gɔɔ baakwi lɛ́u gbɛ̃́ pɔ́ sù wabikɛ̀ diiewa ge gbɛ̃nazĩnan nò, mɛ́ i kɛ ḿmɛ à wabikɛ̀mao, wa ade sɛ zu nɔ̀ɔmusuɔ tòou.
Kí, yã́pi dilɛ sa, ní n tɔ́ da láɛ beeu, kɛ́ gbɛ̃e su lilɛo yã́i. Iɔ dɛ Mɛdɛɔ ń Pɛɛsiɔ ikoyã pɔ́ wa fɔ̃ a bãdɛo ũ.
Ɔ̃ kí Daliusi yã́pi dìlɛ à a tɔ́ dàlau.
Kɛ́ Daniɛli mà wà yã́pi dìlɛ, à tà bɛ. Aà kpɛa pɔ́ kú kpɛ́ musu fɛnɛntiɔ bɔaa ń Yelusalɛũo wɛ̃wɛ̃a. Ɔ̃ à kùlɛ wabikɛ̀ Luawa à aà sáaukpà, lá ìɔ kɛ lá gu lɛ́ dɔ gɛ̃n àaɔ̃'aaɔ̃wa.
Ɔ̃ gbɛ̃́piɔ mɔ̀ sìaàzi, aa è àlɛ wabikɛ Luawa, àlɛ kulɛkɛɛ̀.
Ɔ̃ aa gɛ̀ kía lè yã́ pɔ́ a dìlɛpi musu aa mɛ̀: N yãdìlɛ n mɛ̀ e gɔɔ baakwi gbɛ̃́ pɔ́ wabikɛ̀ diiewa ge gbɛ̃nazĩnan nò, mɛ́ i kɛ n bàasio, wa ade sɛ zu nɔ̀ɔmusuɔ tòouɛ. Kía mɛ̀: Yã́pi sea vĩo, à gɔ̃̀ Mɛdɛɔ ń Pɛɛsiɔ ikoyã pɔ́ wa fɔ̃ wà a bãdɛo ũɛ.
Ɔ̃ aa òɛ̀: Yuda bùsu zĩ̀zɔ Daniɛli lí n yãdao ge yã́ pɔ́ ń dìlɛpi. Ìɔ wabikɛ Luawa lá gu lɛ́ dɔ gɛ̃n àaɔ̃'aaɔ̃ɛ.
Kɛ́ kía yã́pi mà, à kɛ̀ɛ̀ ĩ́i maamaa. À zɛ̀ò à Daniɛli suaba, ɔ̃ àlɛ aà bɔa zɛ́ wɛɛlɛ e ĩatɛ̃ gɛ̀ gɛ̃̀ò kpɛ́u.
Ɔ̃ gbɛ̃́piɔ kɔ̃ nàaa aa mɔ̀ kía lè aa mɛ̀: Kí, ń Mɛdɛɔ ń Pɛɛsiɔ ikoyã dɔ̃, wà mɛ̀ yã́ pɔ́ kía dìlɛ ń yã́ pɔ́ à giio lilɛa vĩo.
Ɔ̃ kía mɛ̀ wà mɔ́ ń Daniɛlio wà aà zu nɔ̀ɔmusuɔ tòou. Kía ò Daniɛliɛ: N Lua pɔ́ niɔ kúlɛɛ̀ gɔɔpii n bɔ!
Kɛ́ wà aà zù tòopiu, wà gbɛ sɛ tà tòopilɛ, ɔ̃ kía seelakɛ̀wà ń a tãanao ń a bùsu gbãadeɔ tãanaɔ, kɛ́ gbɛ̃e su yãe lilɛ Daniɛli musuo yã́i.
Ɔ̃ kía tà bɛ, à gì pɔblei gwãasĩna bee, mɛ́ i a nɔɛe gbɛao. I fɔ̃ i'òo.
Kɛ́ gu dɔ̀, guwɛ lɛ́ kɛ̃́, ɔ̃ kíapi fɛ̀lɛ gɛ̀ nɔ̀ɔmusuɔ tòopi kĩ́i kpakpa.
Kɛ́ à sɔ̃̀ tòopii, à lɛzù Daniɛlizi ń pɔsiao à mɛ̀: Daniɛli, Daniɛli, Lua bɛ̃́ɛ zɔ̀blena! N Lua pɔ́ niɔ kúlɛɛ̀ gɔɔ píi fɔ̃̀ n bɔ nɔ̀ɔmusuɔ lɛ́zĩa?
Daniɛli wèwà à mɛ̀: Lua n dɔ̃ ń aafiao Záai!
Ma Lua a Malaika zĩ̀, à mɔ̀ nɔ̀ɔmusuɔ lɛ́ kũ̀aa, aai ma kɛ'ĩao, asa ma kɛɛ̀ yãesaide ũɛ. Kí, mi tàaee kɛnɛ ziio.
Kía pɔ kɛ̀na maamaa, ɔ̃ à mɛ̀ wà Daniɛli bɔ tòopiu. Kɛ́ wà aà bɔ̀, wi aà gue e à kɛ̀'ĩao, kɛ́ a Lua náai vĩ yã́i.
Ɔ̃ kía mɛ̀ wà mɔ́ ń gbɛ̃́ pɔ́ yãdɔ̀ Daniɛliwaɔ, ɔ̃ wà ń zuzu tòopiu sɔ̃ ń ń nɛ́ɔ ń ń naɔ. E aaɔ gɛ́ zĩ́lɛ lei, nɔ̀ɔmusuɔ ń gbã́ aa ń kũkũ, aa ń wáɔ wìwi píi.
Kí Daliusi lakɛ̃ gbɛ̃́ pɔ́ kú a bùsu guuɔnɛ píi, bui píin nò, à mɛ̀: Àɔ kú ń aafiao maamaa!
Ma yã́ɛ bee dìlɛ ma bùsu gbɛ̃́piiɛɛ. Aaɔ Daniɛli Lua vĩa vĩ, aai misiilɛɛ̀. Asa Lua bɛ̃́ɛ pɔ́ kú gɔɔpiin aà ũ. Aà kpalaá kpala láasaiɛ, mɛ́ aɔ kible gɔɔpiiɛ.
Ì gbɛ̃́ suaba, ì ń bɔ. Ì dabudabuɔ ń yãbɔnsaɛɔ kɛ musu ń zĩ́lɛo. Ɔ̃mɛ Daniɛli bɔ̀ nɔ̀ɔmusuɔ lɛ́zĩ.
Daniɛli gbãa'è Daliusi kiblegɔɔ ń Pɛɛsi bui Kilusi kiblegɔɔo.
Babɛli kí Balazaa kpalablea wɛ̃̀ sɛ̃́ia guu ɔ̃ Daniɛli wɛ́pungu'è, à yãe è a làasoo guu gɔɔ pɔ́ á wúlɛa a liiwa, ɔ̃ à wɛ́pungupi yã́ kɛ̃̀ láu, à a yã́ mideɔ ò.
Daniɛli mɛ̀: Málɛ gugwa wɛ́pungu'ea guu gwãasĩna, ɔ̃ ma luabɛ ĩ́ana è mɛ̀n síiɔ̃, aalɛ fɛlɛ ísia zɔ̃ɔa.
Ɔ̃ wài zɔ̃ɔ mɛ̀n síiɔ̃ɔ bɔ̀lɛ ísiau, an bui dodoa kɔ̃ɛ.
A sɛ̃́ia bɔ̀ nɔ̀ɔmusuwa, a kúu gã̀sĩaɔ vĩ. Kɛ́ málɛ gwa, wà aà gã̀sĩa wòlowà, ɔ̃ wà aà sɛ zɛ̀ gbá pla lán gbɛ̃nazĩnawa, ɔ̃ wà gbɛ̃nazĩna sɔ̃ dɔ̀ɛ̀.
Ɔ̃ ma wài plaade è, à bɔ̀ maiwa, a gɛngɛsɛkɛa, gbã̀tɛ̃ɛwa mɛ̀n àaɔ̃ɔ kpaa aà lɛ́zĩ. Ɔ̃ wa òɛ̀ aà fɛlɛ nɔ̀ɔ so maamaa.
Bee gbɛa ma gugwà, ɔ̃ ma wài pãle è, à bɔ̀ gbɛaanawa. A gã̀sĩa vĩ a kpɛsɛa mɛ̀n síiɔ̃, mɛ́ a mi síiɔ̃. Wà aà kpà kpalau.
Bee gbɛa kɛ́ málɛ gugwa wɛ́pungupi guu gwãasĩna màa, ma wài síiɔ̃de è, ì to vĩa gbɛ̃́ kṹ e sɔ̃ kɛ̃ adegu. Aà gbãa sáa vĩo. Aà swaaá mɔsiɛ mɛ́ a zɔ̃ɔ, ì pɔ́ sóò à wíwi, ì ɔ̃zɔ̃ a kĩni pɔ́ gɔ̃̀wa. A adoa ń wài pɔ́ dɔ̀aaɛ̀ɔɛ. A kɔ́ba kwi.
Kɛ́ málɛ làasookɛ aà kɔ́bapiɔ yã́wa, ma kɔ́ba pãle è nɛ́nannɔ, àlɛ bɔ ń guu, ɔ̃ kɔ́ba káau mɛ̀n àaɔ̃ɔ wòlo, aa gubɔ̀ɛ̀. Má è kɔ́ba nɛ́napi wɛ́ vĩ lán gbɛ̃nazĩnawa. A lɛ́ vĩ lɔ, ìɔ wala yã'o.
Kɛ́ málɛ gwa màa, má è wà kiblekilaɔ kàlɛ, ɔ̃ Mae Zie mɔ̀ zɔ̃̀lɛ. Aà pɔkasaɔ dɛ púntaitai, mɛ́ aà mikã dɛ lán sã zu'oa kã́wa. Aà kiblekila lɛ tɛ́ bɔ mɛ́ a wuluuɔ lɛ́ pipi lán tɛ́vuawa.
Tɛ́ swa bɔ̀ aà zíɛ, àlɛ bàalɛ aà aɛ. Gbɛ̃ɔn ɔ̀aasɔsɔo lɛɛ ɔ̀aa sɔoɔ lɛ́ aà ìwa ble, mɛ́ gbɛ̃́ pɔ́ sĩ aà aɛɔ kà miliɔ̃ basɔo. Yã́kpalɛkɛnaɔ zɔ̃̀lɛ, ɔ̃ wà láɔ wɛ̃̀wɛ̃.
Ma gí lɛ́ gwa walayã pɔ́ kɔ́bapi lɛ́ o yã́i, ɔ̃ ma gí lɛ́ gwa e wà gɛ̀ wàipi dɛ̀, wà aà gɛ tɔ̀lɔzɔ̃̀ wa sɛ zù tɛ́u.
Wà wài pãleɔ bɔ̀ kpalau, ãma wi ń wɛ̃ni bɔo e gɔɔewa.
Kɛ́ málɛ gugwa gwã́ wɛ́pungupi guu màa, ma pɔ́ è lán gbɛ̃nazĩnawa, àlɛ mɔ́ luabɛpuanau. Kɛ́ à kà, ɔ̃ wà aà kpán'aɛkɛ̀ wà gɛ̀ò Mae Zipi kĩ́i.
À aà kpà kpalau, à iko kpàwà ń gawio, ɔ̃ gbɛ̃́pii kùlɛɛ̀, bùsu píi gbɛ̃́ ge bui píin nò. Aà iko aɔ ku gɔɔpiiɛ, a láaa vĩo, mɛ́ aà kpala a midɛ bauo.
Ma Daniɛli ma pɔ yà. Yã́ pɔ́ málɛ e ma làasoo guu tò sɔ̃ kɛ̃̀magu.
Ma sɔ̃ gbɛ̃́ pɔ́ zɛ weɔ doi, ma yã́piɔ sĩana gbɛ̀awà píi. Ɔ̃ à yã'òmɛɛ à yã́piɔ bɔɔlɛkɛ̀mɛɛ.
Wài zɔ̃ɔ mɛ̀n síiɔ̃piɔá kpala mɛ̀n síiɔ̃ pɔ́ aa bɔ dṹnia guuɔɛ.
Ãma Musude gbɛ̃́ɔ mɛ́ aa kpala si aa ble, aaiɔ vĩ gɔɔpii, aɔ láaa vĩo.
Bee gbɛa má ye sĩana dɔ̃ wài síiɔ̃de yã́ musu. A adoa ń wài kĩniɔɛ, ì to vĩa gbɛ̃́ kṹ dɛńla. Aà swaaá mɔsiɛ, aà ɔkɔɔá mɔgotɛ̃ɛ, ì pɔ́ só à wíwi, mɛ́ ì ɔ̃zɔ̃ a kĩni pɔ́ gɔ̃̀wa.
Má ye kɔ́ba mɛ̀n kwi pɔ́ kú aà miwaɔ yáasi dɔ̃ lɔ ń kɔ́ba pɔ́ bɔ̀ ɔ̃ kɔ́ba mɛ̀n àaɔ̃ɔ wòlo aa gubɔ̀ɛ̀o. Kɔ́bapi wɛ́ vĩ ń lɛ́o, ì wala yã'o mɛ́ aà zɛa gbãa dɛ a kĩniɔla.
Kɛ́ málɛ gwa, kɔ́bapi lɛ́ zĩka ń Lua gbɛ̃́ɔ, àlɛ ń fu.
Ɔ̃ Mae Zipi mɔ̀ yãnakpà Musude gbɛ̃́piɔwa, asa kpala gɔ̃a Lua gbɛ̃́ɔ pɔ́ ũ gɔɔ mɛ́ kà.
Wa òmɛɛ wà mɛ̀: Wài mɛ̀n síiɔ̃depiá kpala síiɔ̃de pɔ́ a bɔ dṹnia guuɛ. A adoa ń kpala kĩniɔɛ, a da dṹniaa píi, i ɔ̃zɔ̃wà, i wíwi.
Kɔ́ba mɛ̀n kwipiɔá kpalapi kía gbɛ̃ɔn kwi pɔ́ aa kibleɔɛ. Kía pɔ́ dodoa ń a káauɔ a fɛlɛ ń gbɛa, i kía gbɛ̃ɔn àaɔ̃piɔ bɔ kpalau.
A Musude tɔbɛ̃ɛsi, a gbãamɔ aà gbɛ̃́ɔnɛ, a wɛɛlɛ à gɔɔɔ ń yã́ pɔ́ Lua dìlɛɔ lilɛ. Wà Lua gbɛ̃́ɔ nàɛ̀ aà ɔzĩ wɛ̃̀ àaɔ̃ ń kĩnio.
Ãma yã́kpalɛkɛnaɔ zɔ̃lɛ aa aà bɔ kpalau, aai kpalapi midɛ míɔmiɔ e gɔɔpii.
Wa dṹnia kpalaɔ píi kíakɛ ń ikoo ń zɔ̃ɔkɛo kpa Musude gbɛ̃́ɔwa. Aà kpalapiá kpala láasaiɛ, mɛ́ kpalablenaɔ kúlɛɛ̀ aa misiilɛɛ̀ ḿpii.
Yã́pi lɛ́n we. Ma Daniɛli, ma làasooɔ tò sɔ̃ kɛ̃̀magu maamaaɛ, ma oa ɔ̃̀ɔkpà, ɔ̃ má yã́pi kũa ma nɔ̀sɛu.
Balazaa kpalablea wɛ̃̀ àaɔ̃de guu ma Daniɛli ma wɛ́pungu'è a pɔ́ má è káau bàasi.
Málɛ gugwa ma wɛ́pungu'eapi guu, ɔ̃ má è má kú kibɛ Susa wɛ̃́lɛu Elaũ bùsuu. Má kú swa pɔ́ wì mɛ Ulai saɛ.
Ma wɛsɛ̀ ma gugwà, ɔ̃ ma sãsakao è zɛa swapi lɛ. A kɔ́ba pla. Aa gbã̀a, ãma ado gbã̀a dɛ adoa, a pɔ́ pɔ́ gbã̀api bɔ̀ gbɛzãɛ.
Ma sãsakaopi gwà, àlɛ sɔ̃́ dada bɛ'aɛ oi ń gugbãntoo oio ń gɛɔmidɔkĩi oio, àlɛ kɔ́bamalɛ. Nɔ̀bɔe a fɔ̃ zɛ à aà dão, mɛ́ gbɛ̃e a fɔ̃ ń bɔ aà ɔzĩo. Ìɔ azĩa pɔeã kɛɛ, ɔ̃ à azĩa dì.
Málɛ làasookɛ yã́piwa, ɔ̃ ma blesana è, à bɔ̀ bɛ'aɛ oi à mà dṹniaa píi, aà gbá i kã tɔɔlɛwao. Kɔ́ba zɔ̃ɔ dɔ aà wɛ́ taau.
À gɛ̀ sãsakao pɔ́ zɛa swalɛpi kĩ́i, ɔ̃ à kúu'ò à sùwà n pɔkũma pãsĩo.
Má è, kɛ́ à sùwà ń pɔfɛ̃o màa, à aà gbɛ̃̀gbɛ̃ à aà kɔ́ba mɛ̀n plapiɔ ɛ̀'ɛ, ɔ̃ sãsakaopi i fɔ̃ kaakaanakɛ̀o. Blesana aà sɛ nɛ̀ à ɔ̃zɔ̃̀wà, gbɛ̃e i fɔ̃ aà bɔ̀ aà ɔzĩo.
Ɔ̃ blesana azĩa dì, ãma kɛ́ à pɛ̀lɛ maamaa, aà kɔ́ba zɔ̃ɔpi ɛ̀, ɔ̃ kɔ́ba pãleɔ bɔ̀ kpa mɛ̀n síiɔ̃ a gɛ̃ɛ ũ, an lɛ́ dɔdɔ dṹnia gola síiɔ̃ɔwa.
Kɔ́bapiɔ do gɔ̃nakɛ̃̀ nɛ́nannɔ, ɔ̃ à zɔ̃ɔkũ̀ maamaa. À gɛ̀ gɛɔmidɔkĩi oi ń gukpɛ oio ń bùsu kɛfɛna oio.
À zɔ̃ɔkũ̀ e à gɛ̀ pɛ̀ luabɛ zĩgɔ̃ɔwa, ɔ̃ à ń saanaeɔ kwɛ̀ zĩ́lɛ à ɔ̃zɔ̃̀má.
À azĩa dì à sáakpà ń zĩgɔ̃piɔ Kíao. À sa pɔ́ wìɔ owà lá gu lɛ́ dɔ mìdɛ, à aà kúkĩi kɛ̀ bɛzia ũ.
Wà zĩgɔ̃piɔ nàɛ̀ a ɔzĩ ń sa pɔ́ wìɔ o lá gu lɛ́ dɔo tàae pɔ́ wa kɛ̀ yã́i, ɔ̃ à sĩana pã̀lɛ zĩ́lɛ. Yã́ pɔ́ a kɛ̀ píi à saasɛ̀.
Ɔ̃ má mà malaika lɛ́ yã'o, ɔ̃ malaika pãle aà là à mɛ̀: Wɛ́pungu'ea yã́pi aɔ gɛ́ e bɔɛ ni? Sa pɔ́ wìɔ o lá gu lɛ́ dɔ yã́pi ń tàae pɔ́ a yã́ a dimáo ń Lua kpɛ́ kpaamáo ń ɔ̃zɔ̃a zĩgɔ̃piɔwao.
Ɔ̃ a òmɛɛ: Aɔ gɛ́ e gɔɔ ɔ̀aa kuɛdo ń basɔooɛ (2.300) sa'oa kɔɔ ń oosio gbɛa, Lua kpɛ́ i gbasa bɔ maa.
Gɔɔ pɔ́ ma Daniɛli málɛ wɛ́pungupi e màa, málɛ zɛwɛɛlɛ mà a yáasi dɔ̃, ɔ̃ ma pɔe è zɛa ma aɛ, à bɔ̀ lán gɔ̃ɛwa.
Ɔ̃ ma gbɛ̃nazĩna lɔɔ mà bɔa Ulaii. À lɛzù à mɛ̀: Gabliɛli, wɛ́pungu pɔ́ gbɛ̃́pi è bɔɔlɛkɛɛ̀.
À sɔ̃̀mazi ma zɛkĩi. Kɛ́ àlɛ mɔ́, iwãa kà ma pɔa, ɔ̃ ma wulɛ ma gbɛɛu. A òmɛɛ: Gbɛ̃nazĩn nɛ́, ǹyɔ̃ dɔ̃ kɛ́ wɛ́pungu pɔ́ ń è dɛ dṹnialaagɔɔ yã́ ũɛ.
Gɔɔ pɔ́ àlɛ yã'omɛɛ, i ma kũ gbãa, má wúlɛa ma gbɛɛu. Ɔ̃ à ɔnàa à ma fɛlɛ à ma zɛ.
À mɛ̀: Málɛ yã́ pɔ́ a mɔ luapɔkũmabɔbɔma gɔɔgbɛzãzĩ onɛɛ, asa dṹnialaagɔɔ yã́ɛ.
Sãsakao kɔ́ba mɛ̀n plaade pɔ́ ń èpi dɛ Mɛdɛɔ ń Pɛɛsi kíaɔ ũɛ.
Blesana sɔ̃ Gɛlɛsi kpalaɛ, kɔ́ba zɔ̃ɔ pɔ́ dɔ aà wɛ́ taau mɛ́ a kía sɛ̃́ia ũ.
Kɔ́ba mɛ̀n síiɔ̃ pɔ́ bɔ̀lɛ kɔ́ba pɔ́ ɛ̀ gɛ̃ɛ ũpiɔá kpala mɛ̀n síiɔ̃ pɔ́ aa bɔlɛ aà bui guuɔɛ, ãma an gbãa a kaaàwao.
An kpalablea gɔɔgbɛzãzĩ, tó an tàaekɛa lɛ́ kà, kía oapãsĩde kɔ̃niki a fɛlɛ.
Aà gbãa a kã́fĩ, i kɛ ń aàzĩa gbãao no. Aà pɔkaalɛa a dimá. Yã́ pɔ́ a kɛ píi a bɔlɛiɛ, a gɔ̃sa gbãaɔ ń Lua gbɛ̃́ɔ dɛ̃ɔnzɔ̃.
Aà kɔ̃ni guu aà mɔafili a bɔlɛiɛ, iɔ dilɛ a ka. Tó gbɛ̃́ɔ yãe daao, ɔ̃ a ń dɛ̃ɔnzɔ̃ dasidasi, i fɛlɛ ń kíaɔ Kíao. Wa aà kaalɛ, ãma gbɛ̃nazĩna ɔ no.
Sa kɔɔ ń sa oosio ogɔɔ wɛ́pungu pɔ́ ń èá sĩanaɛ. Yã́pi ká láu, asa a kɛgɔɔ zã̀ɛ.
Ma Daniɛli ma yɛ̃̀ɛɛ làa, ɔ̃ ma gyãkɛ̀ gɔɔpla. Kɛ́ ma fɛlɛ, ma ɛa zĩkɛ̀ kíɛ. Wɛ́pungu pɔ́ má èpi yã́ dia, mi a bɔɔlɛ dɔ̃o.
Aasuelu nɛ́ Daliusi, Mɛdɛ bui, kpalablea Babiloni bùsuu wɛ̃̀ sɛ̃́ia guu,
ma Daniɛli ma yã́ pɔ́ Dii ò ãnabi Zelemiiɛ è taalau à mɛ̀, Yelusalɛũ a gɔ̃ bɛzia ũ wɛ̃̀ bàaɔ̃kwiɛ.
Ɔ̃ ma aɛdɔ̀ Dii Lua kúkĩiwa ma kulɛkɛ̀ɛ̀, ma wabikɛ̀wà ń lɛyeo, má zɔ̃lɛa tufua ń zwã̀nkasaɔ daa.
Ma wabikɛ̀ Dii ma Luawa, ma a gbɛ̃́ɔ duunaɔ òɛ̀. Ma mɛ̀: N yã́ na Dii Lua. Ń zɔ̃ɔ, ni to vĩa ń kṹ. Niɔ n bàa kua ń gbɛ̃́ pɔ́ yenzi aaì misiilɛ yã́ pɔ́ ń dìlɛɔnɛɔ kũa gbɛ̃kɛ guu.
Wa duunakɛ̀ wa yãvãikɛ̀. Wa tàaekɛ̀nɛ, wa zãnɛ yã́wa. Wa bɔ yã́ pɔ́ ń dìlɛɔ ń n ikoyãɔ kpɛ.
N zɔ̀blena ãnabiɔ yã'ò wá kíaɔnɛ ń wá kpalablenaɔ ń wá deziɔ ń wá bùsu gbɛ̃́ɔ píi ń n tɔ́o, ɔ̃ wi n yãmao.
Dii, ń maa. Wápiɔ sɔ̃ wa gɔ̃ ń wío gbã, wá Yelusalɛũdeɔ ń Yudaɔ píi ń Isaili pɔ́ kú kãiɔ ń Isaili pɔ́ kú zã̀ bùsu pɔ́ n ń fãaau an bɔa n kpɛ yã́iɔ píi.
Dii, wí wá kṹ duuna pɔ́ wá kɛ̀nɛ yã́i, wápiɔ ń wá kíaɔ ń wá kpalablenaɔ ń wá deziɔ.
Dii wá Lua, baa kɛ́ wa zãnɛ yã́wa, ń sósobi vĩ ń sùuuo.
Dii wá Lua, wi misiilɛnɛo, wi tɛ́ ikoyã pɔ́ ń dà n zɔ̀blena ãnabiɔnɛ aa òwɛ̃ɛɔzio.
Isailiɔ píi pã̀ n ikoyãa, aa gì n yãmai. Ɔ̃ n láaikɛ̀wá kɛ́ wa duunakɛ̀nɛ yã́i, lá ń ò n zɔ̀blena Mɔizi ikoyã láuwa.
N yã́ pɔ́ n mɛ̀ a wá le kɛ̀wɛ̃ɛ ń wá dɔaanaɔ. N yãyìawá, wi yã́ pɔ́ Yelusalɛũ lè taa e dṹnia guu yãao.
Wá Lua, yã́pi wá lé lá a yã́ kú Mɔizi ikoyã láuwa, kási wi n kĩ́i wɛɛlɛo, wi mikɛ̃ wá duunaɔwa wa laaidɔ̀ n sĩanawao.
Dii wá Lua, n wɛtɛ̀ wá yã́i, ɔ̃ n yã́pi yìawá, asa n yã́ ìɔ na n yãkɛa guu píiɛ, ɔ̃ wi n yãmao.
Dii wá Lua, n wá gbɛ̃́ pɔ́ dɛ n gbɛ̃́ ũɔ bɔ̀lɛ Egipi ń n gã̀sa gbãao, n tɔbɔ̀ lá a ku e ń a gbãowa. Wa duunakɛ̀, wa tàaekɛ̀nɛ.
Dii, lá n yãkɛaɔ maa píi, ǹ n pɔkũma ń n pɔfɛ̃o wee n wɛ̃́lɛ Yelusalɛũ ń n gbɛ̀sĩsĩowa sa, asa Yelusalɛũ ń wá gbɛ̃́ pɔ́ dɛ ń gbɛ̃́ ũɔ gɔ̃̀ láanipɔ ũ gbɛ̃́ pɔ́ liaawáziɔnɛ píiɛ wá duuna ń wá deziɔ yãvãikɛao yã́i.
Wá Lua, mapi n zɔ̀blena wabi pɔ́ málɛ kɛma si sa ń ma wɛ̃na wiio. N kúkĩi pɔ́ gbòo gwa n tɔ́ yã́i.
Ma Lua, swã́kpa ǹ ma yãma. Wɛ́sɛ ǹ wɛ̃́lɛ pɔ́ n tɔ́ kuwà bɛzia gwa. I kɛ wá maakɛa yã́i wálɛ wabikɛimao, n sósobi zɔ̃ɔ yã́iɛ.
Dii, ma yãma! Dii, suɛ! Dii, swã́sɛ ma yã́i, ní kɛ kpakpa! Ma Lua, ńsu gɛ̃gɛ̃o n tɔ́ yã́i, asa n tɔ́ dɔ wɛ̃́lɛpi ń n gbɛ̃́ɔwaɛ.
Gɔɔ pɔ́ málɛ yã'o màa, málɛ wabikɛ, málɛ ma duuna o ń ma gbɛ̃́ Isailiɔ pɔ́ɔ, málɛ sùuugbɛa Dii ma Luawa aà gbɛ̀sĩsĩ yã́ musu,
kɛ́ málɛ wabikɛ màa, Gabliɛli, gbɛ̃́ pɔ́ má è wɛ́pungu'ea guu yãapi vùa mɔ̀ ma kĩ́i sa oosi ogɔɔ.
À yã'òmɛɛ à mɛ̀: Daniɛli, ma bɔ mɔma kɛ́ mà ń wɛ́ kɛ̃nɛɛ, n dɔ̃a i kã́fĩ.
Kɛ́ n na wabikɛawa, Lua sìnnɔ, ɔ̃ ma mɔ oinɛ, asa aà gbɛ̃́ yenziden n ũ. Laaidɔ yã́ɛ beewa, làasookɛ wɛ́pungu pɔ́ ńlɛ ewa.
Lua wɛ̃̀ sopla lɛɛ bàaɔ̃kwi dìlɛ n gbɛ̃́ɔnɛ ń n wɛ̃́lɛpio, kɛ́ à tàaeɔ midɛ à duuna vĩlɛ, à yãvãiɔ kɛ̃́wá, i bɔ ń maakɛ láasaio, wɛ́pungu'ea ń ãnabikɛkɛao lɛ́ i ká, wi luakukĩi sakɛ̃.
Làasookɛ yã́piwa, níɔ dɔ̃ kɛ́ sɛa gɔɔ pɔ́ wa dìlɛ Yelusalɛũ ɛa sua a pá ziuwa e à gɛ̀ pɛ̀ kía pɔ́ Lua kpà mɔgɔɔwa aɔ dɛ wɛ̃̀ soplapla lɛɛ sopla ń wɛ̃̀ soplapla lɛɛ bàaɔ̃ ń plaoo ũɛ. Wa ɛa kálɛ, wi a gãaɛɔ kɛkɛ ń zɛaɔ, ãma taasi aɔ ku gɔɔpi.
Wɛ̃̀ sopla lɛɛ bàaɔ̃ ń plaopi gbɛa wa kíapi bɔlia, gbɛ̃e a zɛaànɔo. Kía pɔ́ lɛ́ mɔ́ zĩgɔ̃ɔ wɛ̃́lɛpi kaalɛ ń Lua kpɛ́o. A lɛ́ a ká lán í daa pɔ́ɔlawa. E a lɛ́ àɔ gɛ́ kái zĩkaa ń gudɛo aɔ ku lá Lua dìlɛwa.
Kíapi a lɛdoũkɛ ń gbɛ̃́ɔ dasi e wɛ̃̀ sopla. Wɛ̃̀ soplapi guoguo a sa'oa ń gbadaao midɛ, i tɛ̃̀ gudɛna pɛ́lɛ we e kaalɛ pɔ́ Lua dìlɛ gudɛnapiɛ gɛ aà leò.
Pɛɛsiɔ kí Kilusi kpalablea wɛ̃̀ àaɔ̃de guu wà yã́ bìiwà Daniɛli pɔ́ wì mɛɛ̀ lɔ Bɛlasaaɛ. Yã́piá sĩanaɛ mɛ́ ĩadama zɔ̃ɔ yã́ɛ. À yã́pi mà wɛ́pungu'ea guuɛ, ɔ̃ wà a bɔɔlɛkɛ̀ɛ̀.
Gɔɔ bee ma Daniɛli, málɛ pɔsia kɛ e ãsɔ̃a àaɔ̃.
Mi blɛnana bleo, nɔ̀ɔ ge vɛ̃ɛ i gɛ̃ ma lɛ́uo. Mi nísidɔɔo e ãsɔ̃a àaɔ̃pi gɛ̀ làaò.
Mɔ sɛ̃́ia gɔɔ baasɔo mɛ̀ndosaide zĩ́ má zɛa swa zɔ̃ɔ pɔ́ wì mɛ Tigilisi saɛ.
Ma wɛsɛ̀ ma gugwà, ɔ̃ ma gbɛ̃e è pɔ́ pua daa mɛ́ vua maa asana dɔa aà pi.
Aà mɛ bɔ̀ lán gbɛ̀ bɛɛɛdewa, aà oa dɛ lán loupilɛawa. Aà wɛ́ dɛ lán tɛ́vuawa, aà ɔɔ ń aà gbáɔ lɛ́ tɛkɛ lán mɔgotɛ̃ yɔɔawa. Aà lɔɔ dɛ lán dasi kɔ̃fĩwa.
Ma Daniɛli mámɛ ma wɛ́pungupi è mado. Gbɛ̃́ pɔ́ kumanɔɔ i eo. Sɔ̃ kɛ̃̀ńgu, ɔ̃ aa bàalɛ̀ gɛ̀ ùlɛ.
Mámɛ ma gɔ̃ mado, málɛ wɛ́pungu zɔ̃ɔpi e. Ma gbãa làa, ma oa ɔ̃̀ɔkpà, ma gɔ̃ yɛ̃̀ɛɛsai.
Ma aà lɔɔ mà, ɔ̃ gɔɔ pɔ́ málɛ ma, i ma kũ gbãa, má wúlɛa ma gbɛɛu.
Ɔ̃ wà ɔnàa wà ma sɛ ma kulɛ ma koso ń ma ɔowa, málɛ lualua.
Ɔ̃ wa òmɛɛ: Lua gbɛ̃́ yenzide Daniɛli, laaidɔ yã́ pɔ́ málɛ onɛwa. Fɛlɛ zɛ, asa wà ma zĩmaɛ. Kɛ́ a òmɛɛ màa, ma fɛlɛ zɛ, málɛ deedee.
Ɔ̃ à ɛ̀a òmɛɛ: Daniɛli, ńsu to vĩa n kũo, asa za gɔɔ sɛ̃́ia pɔ́ n n nɔ̀sɛ kpà yãwaaipaawa mɛ́ n nzĩa bùsa Luaɛ, a sìnnɔ. N yã́pi yã́i ma mɔi.
Pɛɛsi kpala malaika kía zɛzɔ̃̀mɛɛ gɔɔ bao ń mɛ̀ndoo, ɔ̃ malaika kíaɔ do Misɛli mɔ̀ dɔ̀malɛ, ɔ̃ ma gbãa dɛnla kɛ̀ Pɛɛsi kíaɔnɛ.
Ma mɔ yã́ pɔ́ a n gbɛ̃́ɔ le gɔɔgbɛzãzĩ bɔɔlɛkɛinɛɛ, asa wɛ́pungu pɔ́ ńyɔ̃ e lɔ dɛ zia yã́ ũɛ.
Gɔɔ pɔ́ àlɛ yã́pi omɛɛ, ma a mipɛ̀lɛ, má nílɛ kpɛ̃́.
Gbɛ̃́ pɔ́ bɔ̀ gbɛ̃nazĩnawapi ɔkã̀ ma lɛ́wa, ɔ̃ ma lɛbɔ̀ ma yã'ò. Má ò gbɛ̃́ pɔ́ zɛa ma aɛɛ: Dii, wãwã tɔ̃̀a pɔ́ pɔ́ málɛ e yã́i, ma gɔ̃ yɛ̃̀ɛɛsai.
Dii, kpelewa mapi n zɔ̀blena má fɔ̃ yã'onnɔi? Má gbãa vĩ lɔo, málɛ wekĩi e lɔo.
Gbɛ̃́ pɔ́ bɔ̀ gbɛ̃nazĩnawapi ɛ̀a ɔkã̀a à ma gba gbãa
à mɛ̀: Lua gbɛ̃́ yenzide, ńsu to vĩa n kũo. Ńyɔ̃ɔ kú ń aafiaoɛ! Ǹ n mɛ kpálɛ! Sɔ̃dilɛ! Kɛ́ à yã'òmɛɛ, ma gbãakũ̀, ɔ̃ ma mɛ̀: Dii, yã'omɛɛ sa, asa n ma gba gbãa.
Ɔ̃ à mɛ̀: Ń yã́ pɔ́ tò ma mɔ n kĩ́i dɔ̃a? Má ɛa gɛ́ zĩka ń Pɛɛsiɔ malaika kíapio tia. Tó ma ta, Gɛlɛsiɔ malaika kía a mɔ́.
Ãma má yã́ pɔ́ kú sĩana taalau onɛ gĩa. Gbɛ̃e zɛamanɔ kíapiɔ yã musuo, sema á Isailiɔ malaika kía Misɛli bàasio.
Mɛdɛ bui Daliusi kpalablea wɛ̃̀ sɛ̃́ia guu, ma zɛ giaànɔ, ma kàedàaàzi.
Sĩana málɛ onɛ. Kía pãleɔ fɛlɛ gbɛ̃ɔn àaɔ̃ Pɛɛsi. An síiɔ̃de tɛ́ ń kpɛ, aɔ àizɛɛ vĩ maamaa dɛńla. A gbãakũ a àizɛɛpi yã́i, i to gbɛ̃́pii fɛlɛ ń Gɛlɛsi bùsuo.
Kía gbãade a fɛlɛ kpala zɔ̃ɔ ble, iɔ kɛ lá a yeiwa.
Aà fɛlɛa gbɛa aà kpala a gboo à kɛ lɛɛ síiɔ̃, dṹnia gola síiɔ̃ ń a pɔ́o. I kɛ aà buiɔ mɛ́ aa kpalapiɔ bleo, gbɛ̃pãleɔ mɛ́ aa ble mɛ́ aà kpalapiɔ gbãa a ka a káauwao.
Gɛɔmidɔkĩi kía a gbãakũ, aà zĩgɔ̃ɔ gbɛ̃zɔ̃ɔe i gbãakũ dɛaàla, i kible, aà kpala aɔ zɔ̃ɔ.
Gɔɔpla gbɛa aa lɛdoũkɛ. Gɛɔmidɔkĩi kía a a nɛnɔɛna kpã́sã gugbãntoo kíawa yãyea ń kɔ̃o seela ũ, ãma nɔɛpi aɔ iko vĩ weo, kíapi ń aà nɛ́pio aa gɛ̃gɛ̃o. Wa nɔɛpi ń gbɛ̃́ pɔ́ mɔ̀aànɔɔ ń aà nɛ́o ń aà dɔnlɛdeo kpámá gɔɔ bee.
Nɔɛpi daɛe mɛ́ a kible aà mae gbɛu. A lɛ́lɛ gugbãntoo kía zĩgɔ̃ɔwa, a gɛ̃ aà zɛgikĩi, a zĩkańnɔ, i gbãamɔnɛ́.
A ń tã́aɔ ń ń dii pɔ́ aa ń kásaɔ sɛ́lɛ taò Egipi ń ń pɔ́ bɛɛɛde pɔ́ wa kɛ̀ ń vuao ń ã́nusuoɔ. A gugbãntoo kía tó we gĩa gɔɔpla.
Gugbãntoo kíapi i mɔ lɛ́lɛi gɛɔmidɔkĩi kíapi bùsuwa sɔ̃, i ɛa ta a bùsuu.
Aà nɛ́ɔ zĩ̀ sɔukɛ, aa zĩgɔ̃ɔ kãaa dasidasi. Aa dazɛu aa dagua lán swa paawa, aai zĩka e aa gɛ pɛò aà zɛgikĩiwa.
Gɛɔmidɔkĩi kía pɔ a pa, i gɛ́ zĩkai ń gugbãntoo kíao ń zĩgɔ̃ pɔ́ á kã̀aa dasidasiɔ, i zĩblemá.
Tó à zĩgɔ̃piɔ sɛ̀lɛ tàńnɔ, a azĩa sɛ lɛsĩ, i ń dɛdɛ dɛ gbɛ̃ɔn ɔ̀aasɔsɔo lɛɛ kwia (10.000), ãma aɔ fuańla gɔɔpiio.
Gugbãntoo kía a ɛa zĩgɔ̃ɔ kãaa dasidasi dɛ a káaua. Tó a gɔɔ kà, a mɔ́ ń a zĩgɔ̃ bílapiɔ, baade ń a gɔ̃kɛbɔɔ.
Gɔɔbeezĩ gbɛ̃́ daside a fɛlɛ ń gɛɔmidɔkĩi kíao. N bui gɔ̃ pãsĩɔ fɛlɛwà wɛ́pungu pɔ́ ń è yã́ papaa yã́i, kási aa saasɛo.
Gugbãntoo kía a mɔ koezɔ̃ wɛ̃́lɛ bĩ́idezi, i sí. Gɛɔmidɔkĩi zĩgɔ̃ɔ gbãa a fɔ̃ kpánɛ́o, baa an zĩgɔ̃ badeɔ. An gbãa a kao.
Kía pɔ́ mɔ̀ lɛ̀lɛwà a kɛ lá a yeiwaɛ, gbɛ̃e a fɔ̃ kpaɛ̀o. A zɛ bùsu kɛfɛnau, aɔ a dúuzɔ̃a zɛ́ vĩ.
A zɛò à mɔ́ ń a bùsu ikoo píi, ãma a lɛdoũkɛ ń gɛɔmidɔkĩi kíaoɛ, i a nɛnɔɛ kpã́sãwà aà kpala ɔ̃̀ɔkpaa yã́i. Yã́pi a zɛkɛo, aɔ àie vĩɛ̀o.
I gbasa aɛdɔ ísia saɛ bùsuɔwa, i si dasi, ɔ̃ zĩgɔ̃ɔ dɔaana a aà kàamai midɛ, a to aà kàamai wí aà musu,
i ɛa aɛdɔ a bɛ bùsu zɛgikĩiɔwa sa, kási a gɛ̃mbɔlɛ à lɛ́lɛɛ, wa aà e lɔo.
Aà gɛ̃ɛ i gbãamɔnɛde gbaɛmá a kíakɛgawi kã́fĩa yã́i, ãma gɔɔpla gbɛa a gaɛ, i kɛ pɔkũma ge zĩ yã́i no.
Aà gɛ̃ɛ aɔ dɛ gbɛ̃́ gia pɔ́ wi aà kpa kpalauo ũ. Gɔɔ pɔ gbɛ̃́ɔ yãe yãdaao, a mɔ lɛnakasanɛ́, i kpala símá.
A zĩgɔ̃ɔ wíwi a aɛ kɛ́lɛkɛlɛ, a ń kaalɛ ń kía pɔ́ à lɛdoũkɛ̀aànɔo.
Lɛdoũkɛaaànɔ gbɛa a bɔ aà kpɛ, aà gbãa i kã́fĩ, baa tó aà gbɛ̃́ɔ dasio.
A si bùsu táaede gbɛ̃́ pɔ́ yãe yãdaaoɔzi, i yã́ pɔ́ a maeɔ ge a deziɔ i e kɛ̀o kɛ. A ń pɔ́ɔ sɛ́lɛ, a ń pɔtuoɔ naaa, i ń àizɛɛpiɔ biilɛ a ìwaɔnɛ. A vãikpaaĩ ń zɛgikĩiɔ, ãma a gɔɔplakɛo.
A sɔ̃dilɛ, i tɛ́kpa azĩau, i si gɛɔmidɔkĩi kíazi ń zĩgɔ̃ɔ dasidasi. Gɛɔmidɔkĩi kíapi a zĩkaaànɔ ń a zĩgɔ̃ dasi pɔ́ an gbãa kɛ̀ zàiɔ, ãma a fɔ̃o, asa wa lɛkpaaĩaàziɛ.
Gbɛ̃́ pɔ́ aaì pɔbleaànɔɔ zĩbɔnkpɛkɛɛ̀. Wa aà zĩgɔ̃ɔ yá, wi ń daside dɛdɛ.
Kía gbɛ̃ɔn plapiɔ zɔ̃lɛ táabũnu doũi ń nɔ̀sɛvãio, aai ɛɛtokɔ̃ɛ. A zɛkɛo, asa yã́ a midɛ a gɔɔwaɛ.
Gugbãntoo kía a da a bùsu zɛ́u ń àizɛɛ zɔ̃ɔo, ãma a vãikpaaĩ ń gbɛ̃́ pɔ́ Lua bàa kúńnɔɔɛ. A yã́yiamá, i gbasa ta a bùsuu.
Tó a gɔɔ kà, a ɛa si gɛɔmidɔkĩi bùsuzi, ãma gbɛzã yã́pi aɔ dɛ lá a káauwao.
Bɛ'aɛdeɔ giɛ̀ ń gó'ilɛnaɔ, i vlãnau, i ɛa gɛ́ kpɛ̃nɛbɔbɔ gbɛ̃́ pɔ́ Lua bàa kúńnɔɔwa. A zɛ ń gbɛ̃́ pɔ́ aa Lua bàakuańnɔ yã́ gbòoɔ,
aà zĩgɔ̃ɔ i Lua kpɛ́ gbãlɛ, aai sa pɔ́ wìɔ o lá gu lɛ́ dɔ midɛ, aai tɛ̃̀ gudɛna pɛ́lɛu.
A gbɛ̃́ pɔ́ aa Luabaakuańnɔ yã́ gbòoɔ ɔ̃̀ɔkpa ń mɔafilio, ãma gbɛ̃́ pɔ́ aa ń Lua dɔ̃ɔ zɛ gbãa, aai giɛ̀.
An gbɛ̃́ pɔ́ ɔ̃nɔ vĩɔ yãda gbɛ̃́ dasideɔnɛ, ãma gɔɔplanaɛa wa ń gbɛ̃eɔ kwɛ́ ń fɛ̃ndao, wa ń gbɛ̃eɔ kpasa, wa ń gbɛ̃eɔ ka kpɛ́u, wi ń pɔ́ɔ símá.
Tó aa kpàgua màa, wa dɔńlɛ yɔɔ, mɔafilideɔ i namá dasi.
Ɔ̃nɔnapi keeɔ kpagua, kɛ́ Lua e ń baasa à ń gbãsĩ wolomá, an nɔ̀sɛ i pu e gɔɔ lɛ́ ká, asa gɔɔpi a ka lá Lua dìlɛwaɛ.
Kíae mɛ́ a kɛ lá a yeiwa, i azĩa sɛ lɛsĩ, i zɔ̃ɔkɛ dɔ̃ azĩaɛ dɛ diiɔla píi, i dɔ́ɛnnɔyã'ò diiɔ Dii musu. Aà yã́ aɔ gɛɛ e luapɔkũmabɔbɔmagɔɔ gɛ láaò, asa Lua a yã́ pɔ́ a zɛò kɛɛ.
Kíapi a a deziɔ tã́aɔ yãdao ge tã́a pɔ́ nɔɛɔ ìɔ yei. A diie yãdao, a zɔ̃ɔkɛ dɔ̃ azĩaɛ dɛńla píiɛ.
A zɛgikĩiɔ tã́a kpɛla a dii ũ ń gbɛu. A dii pɔ́ a deziɔ dɔ̃opi kpɛla ń vuao ń ã́nusuo ń gbɛ̀ bɛɛɛdeo ń pɔ́ ɔdeɔ.
A yã́yia zɛgikĩi gbɛ̃̀nɛɔwa ń a diipi dɔnlɛo. A gbɛ̃́ pɔ́ aa a dɔ̃ɔ kpɛla maamaa, i to aa kible gbɛ̃́ dasideɔwa, i bùsu kpaalɛnɛ́ ń asea ũ.
Tó a gɔɔ lɛ́ kà, gɛɔmidɔkĩi kía a mɔwà ń zĩo, ɔ̃ gugbãntoo kía a fɛlɛwà lán zàa'ĩanawa ń sɔ̃́goɔ ń sɔ̃deɔ ń gó'ilɛnaɔ dasidasi. A si bùsuɔzi dasi, i dagua.
A si bùsu kɛfɛnazi lɔ. Zĩ a bùsuɔ ble dasi, ãma Ɛdɔũɔ n Mɔabuɔ ń Amɔniɔ dɔaanaɔ bɔɛ.
Aà iko a bùsu daside le, Egipi a bɔo.
A gbãable Egipi àizɛɛ pɔ́ ulɛaɔwa, vua ń ã́nusuo ń pɔ́ bɛɛɛdeɔ píi. Libiiɔ ń Etiopiɔ misiilɛɛ̀.
Bao pɔ́ a bɔ gukpɛ oi ń gugbãntoo oio a to gili gɛ̃aàgu, i dazɛu ń pɔfɛ̃ zɔ̃ɔo dasi kaalɛa ń ń bãdɛao yã́i.
A a kíakɛ zwã̀akpɛ dɔ ísia ń Lua kpɛ́ gbɛ̀sĩsĩ kɛfɛnao zãnguoɛ. We ɔ̃ a midɛu, gbɛ̃e a dɔaàlɛo.
Gɔɔbeezĩ Misɛli, gbãade zɔ̃ɔ pɔ́ ì zɛ ń n gbɛ̃́ɔ a fɛlɛ. Gɔɔ bee taasi aɔ zɔ̃ɔ. Za buiɔ daalɛgɔɔ e gɔɔ bee, a taa i kɛ yãao. Gɔɔ bee n gbɛ̃́ pɔ́ an tɔ́ kú Lua taala guuɔ bɔ.
Gbɛ̃́ bíla pɔ́ lɛ́ i'o tɛ̃́ɛnauɔ vu. An gbɛ̃eɔ aaɔ dɛ àizãna pɔ́ ũ, an gbɛ̃eɔ sɔ̃ láani ń wí láasaio pɔ́ ũ.
Gbɛ̃́ pɔ́ ɔ̃nɔ vĩɔ aaɔ tɛkɛ lán musupɔɔwa. Gbɛ̃́ pɔ́ aaì to dasi bɔ maapiɔ aaɔ ikɛ lán saanaɔwa.
Mpi sɔ̃ Daniɛli, yã́piɔ ká láu, ní nana e gɔɔpi lɛ́ ká. Gbɛ̃́ dasiɔ gɛ́ le wà gɛ́ la dɔ̃a kã́fĩi.
Ma Daniɛli ma gugwà, ɔ̃ ma gbɛ̃ɔn plaɔ è, ado zɛa swa baala, ado baale.
An gbɛ̃do ò gbɛ̃́ pɔ́ bàabaa daa a zɛ swa'iaɛ à mɛ̀: Yãbɔnsaɛpiɔ midɛ bɔɛ ni?
Gbɛ̃́ pɔ́ bàabaa daa a zɛ swa'iapi a ɔplaa ń a ɔzɛɛo sɛ̀ musu, ɔ̃ má mà a ò ń Gɔɔpiide tɔ́o à mɛ̀: Wɛ̃̀ àaɔ̃ ń kĩnioɛ. Tó wà Lua gbɛ̃́ɔ gã lìnɛ́ ń kpɛ wa làa, ɔ̃ yã́piɔ midɛ píi.
Má mà, ãma mi a bɔɔlɛ dɔ̃o, ɔ̃ ma aà là: Dii, yã́pi a midɛ kpelewa ni?
A wèa à mɛ̀: Daniɛli, gɛ́! Yã́piɔ mi aɔ ulɛaɛ, wiɔ pɔ́ kúlɛwà e gɔɔ lɛ́wa.
Zĩbeezĩ gbɛ̃́ɔ gbãsĩ a wolo dasi, an nɔ̀sɛ a puakũ lá wà ń baasawa, ãma gbɛ̃vãiɔ wɛtã aaɔ vãi. Gbɛ̃vãie a yã́pi mao, gbɛ̃́ pɔ́ ɔ̃nɔ vĩɔ mɛ́ aa ma.
Tó wà sa pɔ́ wì o lá gu lɛ́ dɔ mìdɛ, wà tɛ̃̀ gudɛna pɛ̀lɛ, gɔɔ ɔ̀aa soolo n basiiɔ̃kwio (1.290) aɔ ku.
Báaade gbɛ̃́ pɔ́ a gɔɔ ɔ̀aa soolo ń basopla sɔosaio (1.335) dã à ká.
Mpi sɔ̃ gɛ́ e n gɔɔ lɛ́wa. Ńyɔ̃ ã́nuato, ní fɛlɛ ká n baaa gɔɔ lɛ́wa.
Yudaɔ kíaɔ Uzia ń Yotaũo ń Aazao ń Ezekiao ń Yehoasi nɛ́ Yeloboaũ Isailiɔ kíao kpalablegɔɔ, Dii yã'ò Beeli nɛ́ Ozeewɛ.
Kɛ́ Dii nà yã'oa Ozeeɛwa, a òɛ̀: Gɛ ǹ nɔɛ dɔ́ɛ'ĩide sɛ nɔ ũ, ní gĩnasɔɔnɛɔ si lɔ, asa bùsuɛbeedeɔ ma to we, aalɛ gbãsĩkɛ maamaaɛ.
Ɔ̃ à gɛ̀ Diblaiũ nɛ́ Gomɛɛ sɛ̀ nɔ ũ. Ɔ̃ à nɔsìaànɔ, à nɛ'ì gɔ̃ɛ ũ.
Dii ò Ozeeɛ: Tɔ́kpaɛ̀ Yezɛlɛɛ, asa má tó gbɛ̃́ pɔ́ wà ń dɛdɛ Yezɛlɛɛɔ yã́ wí Yehu bɛdeɔ musuɛ tia, mí Isailiɔ kpala midɛ.
Gɔɔ bee má Isailiɔ sá ɛ́'ɛ Yezɛlɛɛ guzulɛu.
Gomɛɛ nɔsì lɔ, à nɛ'ì nɔɛ ũ, ɔ̃ Dii ò Ozeeɛ: Tɔ́kpaɛ̀ Wɛ́gwaakuo, asa má Isailiɔ wɛgwa lɔo, má sùuukɛńnɔ lɔo.
Ãma má Yudaɔ wɛgwa, mí ń suaba. Ma Dii an Lua, mámɛ má ń suaba, i kɛ ń sáo ge ń fɛ̃ndao ge ń zĩo ge ń sɔ̃́ɔ ge ń sɔ̃deɔ no.
Kɛ́ à Wɛ́gwaakuo kɛ̃̀ yɔ̃́wa, à nɛ'ì gɔ̃ɛ ũ lɔ.
Dii mɛ̀: Tɔ́kpaɛ̀ Magbɛ̃ɔno, asa á dɛ ma gbɛ̃́ɔ ũo mɛ́ má dɛ á Lua ũo.
Ń beeo Isailiɔ aaɔ dasi lán ísialɛ ũfãawaɛ, wa fɔ̃ ń lɛ́ dɔ̃o, wa fɔ̃ ń naoo. Gu pɔ́ má òunɛ́ ma gbɛ̃́ɔ no, we wa ń sísiu Lua bɛ̃́ɛ nɛ́ɔ.
Yudaɔ ń Isailiɔ kãaa ń lɛdoũo, aai dɔaana mɛ̀ndona dilɛ ń pɔ́ ũ. Aa bɔlɛ bùsu ń bùsuo, asa Yezɛlɛɛ gɔɔpi aɔ zɔ̃ɔɛ.
À o á gbɛ̃́ɔnɛ, gɔ̃ɛ ń nɔɛo, ma gbɛ̃́ɔn ń ũ, ma ń wɛgwà.
Isailiɔ, à zɔadɔ á dawa, à zɔadɔwà, asa ma nɔn aà ũ lɔo, mɛ́ aà zã́n ma ũ lɔo. Aà káaluakaa bɔ a wɛ́ɛ, i mikɛ̃ gbãsĩkɛawa.
Tó màa no, má pɔ́ piliwàɛ, i gɔ̃ puizi, má tó aà gɔ̃ láilai, lá wà aà ìwaɛ. Má tó aà gɔ̃ gbáa ũɛ, má aà li gugii ũɛ, mí tó aà ga ń imio.
Má aà nɛ́ɔ wɛgwao, asa gĩnasɔɔnɛɔnɛ.
An da dɔ́ɛ'ĩi kɛ̀, ɔ̃ à ń nɔsì wisaikɛa guu. À mɛ̀ á gɛ́ a gɔ̃pɔsɛɔwaɛ, aai a gba pɔblea ń ío ń sãkão ń bàabaao ń nísio ń vɛ̃ɛo.
Ayãmɛto má zɛdɛɛ̀ ń lɛo, má gĩ liaaàzi, kɛ́ asu tɛ a dàaio yã́i.
Tó à sù bɔ̀ pɛ̀lɛ a gɔ̃pɔsɛɔzi sɔ̃, a ń leo, a kpálɛkɛńzi, a ń eo, i mɛ á ɛa ta a gɔ̃ sɛ̃́iawaɛ, asa aà pɔ na yãa dɛ tiaa.
I dɔ̃ kɛ́ mámɛ ma pɔ́wɛna ń vɛ̃ɛo kpàwao. Ma nísi ń ã́nusuo ń vuao nɔ̀nɔaaɛ̀, ɔ̃ à a mɔaokɛ̀ Baaliwa.
A yã́i má ɛa mà a pɔ́wɛna síwà ń ma vɛ̃ɛo a kɛkɛgɔɔ ń sãkão ń bàabaa pɔ́ à a puizi ùlɛoo,
mí aà wisaikɛ kaɛ̀ a ɔzĩ aà gɔ̃pɔsɛɔ wáa. Gbɛ̃e a e à aà bɔ ma ɔzĩo.
Má aà pɔnakɛa midɛ píiɛ, dikpɛ pɔ́ ì kɛ wɛ̃ ń wɛ̃o pɔ́ɔ ń mɔ dafu pɔ́ɔ ń kã́mabogɔɔ pɔ́ɔ.
Má aà vɛ̃ɛliɔ ń aà kaadɔɛnliɔ dɛɛlɛɛ, lí pɔ́ à mɛ̀ a gɔ̃pɔsɛɔ mɛ́ fĩabòòɛpiɔ, mí tó gupi gɔ̃ tàaa ũ, sɛ̃̀anɔbɔɔ i ble.
Lá à tulaletikàtɛa tã́aɔnɛ, à azĩa kɛ̀kɛ ń tãanaɔ ń nɔamblebɔɔ, à pɛ̀lɛò a gɔ̃pɔsɛpiɔzi, ɔ̃ ma yã́ sã̀aàgu, yã́piɔ yã́i má aà wɛtãɛ. Ma Dii mámɛ má ò.
Má tó Isailiɔ ma yã́zɛ e, má gɛ́ńnɔ gbáauɛ, mí ń nɔ̀sɛ níninɛ́.
We má ń vɛ̃ɛbuɔ sɔaaunɛ́, mí Akoo guzulɛ kɛnɛ́ pɔ'ezɛ ũ. Aa ma yãma lá aa mà ń wɛ̃́ndia gɔɔ, gɔɔ pɔ́ aa bɔ̀ Egipi.
Ma Dii ma mɛ̀: Gɔɔbeezĩ aa omɛɛ ń zã́, aa omɛɛ Baali lɔo.
Má tã́aɔ tɔbɔ ń lɛ́u, an tɔ́ aɔ dɔńgu lɔo.
Gɔɔ bee má yãdilɛ pɔ́ɔnɛ píi an yã́ musu, sɛ̃̀anɔbɔɔ ń bãɔ ń pɔ́taa'onkuawaɔ. Má sá ń fɛ̃ndao ń zĩo midɛ an bùsuu, mí tó aaɔ ku we dɔdɔa.
Má á kɛ ma nɔ ũ e gɔɔpiiɛ, má á kɛ ma nɔ ũ a zɛ́wa súsuɛ, mí wɛ̃nadɔ̃ɛ́ gbɛ̃kɛ guu.
Má á kɛ ma nɔ ũ ń náaio, íɔ ma dɔ̃ Dii ũ.
Ma Dii ma mɛ̀: Gɔɔ bee má swãwɛ̃. Má swã́sɛ musu yã́i, musu i swã́sɛ tɔɔlɛ yã́i,
tɔɔlɛ i swã́sɛ pɔ́wɛna ń vɛ̃ɛo ń nísio yã́i, aai swã́sɛ bui pɔ́ má tɔ̃̀ yã́i.
Má ń tɔ̃́ ń bùsuu mazĩa pɔ́ ũ. Bui pɔ́ ma tɔkpàɛ̀ Wɛ́gwaakuopi, má ń wɛgwa. Bui pɔ́ ma tɔkpàɛ̀ Magbɛ̃ɔnopi, má onɛ́ ma gbɛ̃́ɔ, aai omɛɛ ń Lua.
Dii òmɛɛ lɔ: Gɛ ǹyɔ̃ ye n nɔ gbãsĩkɛna pɔ́ gɔ̃ pãle yeaàzizi, lá ma Dii má ye Isailiɔziwa, baa kɛ́ aaìɔ zɛ ń dii pãleɔ, aaìɔ ń vɛ̃ɛbɛ kàaɔ nidɛ.
Ɔ̃ ma ã́nusu kpà ɔwatɛ̃ gɛ̃o ń naa wɛ́o koko gɛ̃o.
Má òɛ̀: Gɔɔ pla kɛmanɔ. Ńsu dɔ́ɛ'ĩi kɛ lɔo, ńsu gɛ́ gɔ̃e kĩ́i lɔo, míɔ kunnɔ.
Asa Isailiɔ gɔɔplakɛ kíasai, dɔaanasai sa'osai gbɛpɛlɛsai gbɛlasai sa'o'ulasai.
Bee gbɛa aa ɛa su, aai Dii ń Lua ń ń kía Davidi buio kĩ́i wɛɛlɛ. Gɔɔgbɛzãzĩ aa zɛ ń Diio ń a ɛ̀fãaio ń kpakpanagaao.
Isailiɔ, à ma yãma, asa má yãvĩ ń bùsupideɔ. Gbɛ̃e náai vĩo, gbɛ̃e gbɛ̃kɛ vĩo, gbɛ̃e ma dɔ̃ bùsuɛ bee guuo.
Gbɛ̃́kaa ń ɛɛtoao mɛ́ kú a guu ń gbɛ̃dɛao ń kpã́i'oao ń gbãsĩkɛao. Aaì gbãamɔnɛ́, an gbɛ̃bɔalia zɛzɛa vĩo.
A yã́i tò bùsupi gɔ̃̀ wɛ̃nannɔ, gbɛ̃́ pɔ́ kú a guuɔ gɔ̃̀ yɛ̃̀ɛɛsai píi. Baa se nɔ̀bɔɔ ń bãɔ ń kpɔɔ lɛ́ gaga.
Gbɛ̃e su lɛkpaakɛo, gbɛ̃e su zɔakao, asa á sa'onaɔ ámɛ málɛ bɔbɔánɔ.
I gɛ̃nalɛ fãanɛ, á ãnabiɔ sɔ̃ aaì gɛ̃napi lɛ́ánɔ gwã́. A yã́i má á bui midɛ.
Ma gbɛ̃́ɔ gɔ̃̀ kaalɛa dɔ̃a kɛ̃́sãma yã́i. Lá a gí dɔ̃ai, má gí àɔ dɛ ma gbàgbanaɔ ũɛ. Lá mapi á Lua ikoyã sã̀águ, màa á nɛ́ɔ yã́ a sãmagu sɔ̃.
Lá sa'onapiɔ kɔ̃̀, màa an duunkɛamɛɛ kɔ̃̀, aa ma gawi lɛũkpakɛ̀ ń wíyão.
Aaì sa pɔ́ ma gbɛ̃́ɔ ò ń duuna yã́i pɔ́ só. A yã́i an yãvãikɛa ì kɛnɛ́ na.
Sa'onaɔ muaa ń gbɛ̃́piɔɛ. Má ń dàakɛaɔ wínɛ́ ń musuɛ, má fĩabonɛ́ ń yãkɛaɔwaɛ.
Aa pɔble, kási aa kão, aa gbãsĩkɛ, kási aa kã́fĩo, asa aa pãkpàmazi,
aa zɛ̀ ń gbãsĩkɛaoɛ. Vɛ̃ɛ zi ń a dafuo ń mi lìaa.
Líɔ ɔ̃ aaì gɛ́ yãgbɛaimá, màsokɛna go ì yã'onɛ́. Gbãsĩkɛa mɛ́ ń sãsã, aaì gbãsĩkɛ aa ń Lua to weɛ.
Aaì sa'o gbɛ̀sĩsĩɔ musu, aaì tulaletikatɛa sĩ̀sĩɔwa giali ń baalio ń gbɛ̃́nɛlio gbáu, asa a uena ì kɛnɛ́ naɛ. A yã́i tò á nɛnɔɛɔ ì dɔ́ɛ'ĩi kɛ, mɛ́ á nɛ́ naɔ ì gbãsĩkɛ.
Tó á nɛnɔɛɔ dɔ́ɛ'ĩi kɛ̀, mɛ́ á nɛ́ naɔ gbãsĩkɛ̀, má ĩadamáo, asa á gɔ̃ɛɔ ì gɛ na nɔɛ dɔ́ɛ'ĩideɔwaɛ, aaì gɛ́ sa'oi ń tã́akpɛ káaluaɔɛ. Bui pɔ́ dɔ̃a vĩo ì kaalɛɛ.
Isailiɔ, baa kɛ́ a gbãsĩkɛ̀, Yudaɔ su tàaekɛ màao. Ásu gɛ́ Giligalio, ásu Bɛtavɛ̃ sĩ̀sĩ kũo, ásu lɛgbɛ̃ we à mɛ ń Dii kuaoo.
Isailiɔ swã́ gbãa lán zununuwaɛ, ɔ̃ mà gɛ́ńnɔ dã́dãkɛkĩi lán sãɔwaa?
Ɛflaiũ buiɔ nà tã́aɔwa, wà ń tó we.
Tó an í gbãa làa, aaì gbãsĩkɛɛ, an dɔaanaɔ ye wisaiyãi à kɛ̀ zài.
Zàa a ń sɛ́lɛ taòɛ, an sa'okĩiɔ i widamá.
Sa'onaɔ, à yã́ɛ bee ma, Isailiɔ, à swã́kpa. Kibɛdeɔ, à swãdɔ yã́i, asa málɛ yãdaálaɛ. A gɔ̃nɛ́ bai ũ Mizipa, a filifilimbakpànɛ́ Taboo.
Gbɛ̃́ dɔ̀ɔsaipiɔ kà zã̀ ń gbɛ̃dɛao, mámɛ má ń swã́gaga ḿpii.
Mámɛ má Ɛflaiũ buiɔ dɔ̃, Isailipiɔ yã́ ulɛamɛɛo. Ɛflaiũ buiɔ zɛ̀ ń gbãsĩkɛao saɛ, Isailiɔ gbãlɛ̀.
An yãkɛaɔ mɛ́ tò aali su ń Luawao, gbãsĩkɛa kú ń sɔ̃u, aa Dii dɔ̃o.
Isailiɔ wala ì ń dayãu, Ɛflaiũ buiɔ ì gɛ̃mbɔlɛ ń duunkɛa guu, Yudaɔ ì gɛ̃mbɔlɛńnɔ sɔ̃ɛ.
Aaì gɛ́ Dii kĩ́i wɛɛlɛi ń ń sãɔ ń ń zuɔ, kási aali bɔwào, à azĩa gànɛ́.
Aa bɔ̀ Dii kpɛ, ɔ̃ aa naaenɛɔ ì'i. Wa ń kaalɛ saɛ e mɔ do, ampiɔ ń ń buaɔ.
À kuupɛ Gibɛa! À kã̀aepɛ Lama! À zĩ̀gãalɛ Bɛtavɛ̃! À dɔaa Bɛ̃yãmɛɛ buiɔ!
Ɛflaiũ bùsu a gɔ̃ bɛzia ũ an wɛtãgɔɔɛ. Yã́ pɔ́ málɛ o Isaili buiɔnɛ sea vĩo.
Yudaɔ kíaɔ dɛ lán gbɛ̃́ pɔ́ aaì kɔɔ sɛ sɔ̃oɔwaɛ. Má a pɔkũma bɔbɔmá lán ídaa guawaɛ.
Wàlɛ gbãamɔ Ɛflaiũ buiɔnɛ, yã́kpalɛ mɛ́ ń ble, asa aa gi tɛ yãpãiɛ.
Má dɛ Ɛflaiũ buiɔnɛ lán blɛ́waɛ, má dɛ Yudaɔnɛ mɛkɛmuuna ũ.
Kɛ́ Ɛflaiũ buiɔ ń gyãkɛa è, mɛ́ Yudaɔ ń bɔkɛa è, Ɛflaiũ buiɔ gɛ̀ Asiliɔ kĩ́i, aa gbɛ̃́ɔ zĩ̀ dɔnlɛ gbɛai ń kía zɔ̃ɔwa, kási a fɔ̃ á gbã́gbão, a fɔ̃ tó á bɔɔ láao.
Asa máɔ dɛ Ɛflaiũ buiɔnɛ lán nɔ̀ɔmusuwaɛ, máɔ dɛ Yudaɔnɛ nɔ̀ɔkusi ũɛ. Má ń taitaiɛ, mí dazɛu, má táńnɔɛ, suabanae aɔ kuo.
Má dazɛu, mí tá ma kúkĩi, e aaɔ ń tàae dɔ̃, aai ma kĩ́i wɛɛlɛ, aai ma aɛya ń yooyea guu.
À mɔ wà ɛa ta Diiwa. Ɔ̃mɛ wá taitai, kási a wá gbã́gbãɛ. Ɔ̃mɛ wá kɛ́ ĩa, kási a ɛsɛkɛwàwɛ̃ɛɛ.
Gɔɔpla gbɛa a wá lɛ́ ń láo, a gɔɔ àaɔ̃de zĩ́ i wá fɛlɛ, wíɔ kuaànɔ.
Wà Dii dɔ̃ wà pɛ́lɛ aà dɔ̃ai. Lá gudɔa sea vĩo, a bɔ mɔ́wá, a mɔ́wá lán káabuan louwa, lán lou gbɛzã pɔ́ ì kwɛ tɔɔlɛwawa.
Ɛflaiũ buiɔ, bɔ́ má kɛánɔi? Yudaɔ, bɔ́ má kɛánɔi? Á yeamazi dɛ lán suawaɛ, lán kɔɔkɔɔ fíi pɔ́ ì gɛ̃zɛawa.
A yã́i tò ma á zɔ̃́ɛzɔ̃ɛ ń yã́ pɔ́ bɔ̀ ma lɛ́uo, ma á dɛdɛ ń ma ãnabiɔ yã́o. Ma yã́kpalɛkɛaánɔ bɔ̀ lán loupilɛawa.
Gbɛ̃kɛkɛakɔ̃ɛ ɔ̃ má yei, i kɛ ma gbagbaa no. Ma dɔ̃a Lua ũ maa dɛ sa pɔ́ wì a pɔ́ kátɛu à tɛ́kũa.
Aa ma bàakuańnɔ yã́ gbòo, aa bɔ ma kpɛ Adama.
Galada bùsudeɔá yãvãikɛnaɔnɛ, gbɛ̃dɛ'au mɛ́ ìɔ tɛ́ ń iau.
Lá gbãamɔnɛdeɔ ì gbɛ̃́ɔ kpákpa, màa sa'on gãliɔ ì kɛ, aaì gbɛ̃́ɔ dɛdɛ Sikɛũ zɛ́u, we aaì dàakɛunɛ́.
Ma yã́ pɔ́ ì dimá è Isailiɔwa, Ɛflaiũ buiɔ ńzĩa kpà gbãsĩkɛawa, Isailiɔ gbãlɛ̀.
Á Yudaɔ sɔ̃ a ma vãikɛa guu, a ka kɛkɛa!
Tó má ye mà su ń ma gbɛ̃́ɔ ń pá ziuɛ, tó má ye mà Isailiɔ gba aafiaɛ, Ɛflaiũ buipiɔ duuna ì bilɛ, Samalideɔ vãikɛaɔ ì bɔ gupuau.
Aalɛ e ń yãkɛae dɔmaguo. An dàa kũ̀aamá, málɛ wɛsiɛ.
An yãvãikɛaɔ ì ka kíagu, an mɔafili ì kɛ dɔaanaɔnɛ na.
Gbãsĩkɛnaɔnɛ ḿpii, an mɛ ìɔ wãa lán pɛ̃ɛkpɛwa. Za pɛ̃ɛtotogɔɔ e a kã́kãgɔɔ pɛ̃ɛkɛna lí a tɛ́ kɛkɛ lɔo.
Kía dikpɛgɔɔ vɛ̃ɛ ì tɛ́kpa kíaɔgu, kía i ɔda kɔ̃ ɔu ń gbɛ̃́laanikɛnaɔ.
An mɛ wã̀ ń kɔ̃nio lán pɛ̃ɛkpɛwa, gwã́ an pɔ ì gi àɔ fɛ̃a e gu gɛ̀ dɔ̀o, ɔ̃ ì dɛdɛ kɔɔ lán tɛ́lɛpiɔwa.
Ampii aa wãa lán pɛ̃ɛkpɛwa, aaì bùsu yãgɔ̃gɔ̃naɔ mɔ́mɔ. An kíaɔ ì kwɛ píi, an gbɛ̃e lí lɛzumazio.
Ɛflaiũ buiɔ yãalɛa ń buipãleɔ, ɔ̃ aa gɔ̃̀ lán kàagbaala lilɛsaiwa.
Buipãleɔ lɛ́ ń gbãable, aa dɔ̃o, an mikã lɛ́ dadau, aa a fãn vĩo.
Isailiɔ wala ì ń dayãu, gia ń beeo aali tá Dii ń Luawao, aali aà kĩ́i wɛɛlɛo.
Ɛflaiũ buiɔ dɛ lán felenawaɛ. Sɔũɔnɛ, aa mi vĩo, aaì lɛzu Egipiɔzi, ɔ̃ aaì ɛa gɛ́ Asiliɔwa.
Tó aa dàzɛu, má táalu zuńlaɛ, mí ń kwɛ́ lán bãɔwa. Tó aa kã̀aa gudoũ, mí ń wɛtã ń vãikɛa yã́i.
Waiyoo ampiɔ, asa aa kɛ̃̀aɛ. Kaalɛ mɛ́ gɔ̃̀nɛ́, asa aa bɔ̀ ma kpɛɛ. Má ye mà ń bo, ɔ̃ aaì ɛɛdɔa.
Aali wiilɛa ń nɔ̀sɛmɛndooo, aaì wiipɛ ń lii musu. Aaì ńzĩa líli pɔ́wɛna ń vɛ̃ɛo ea yã́i, aaì kɛ̃a.
Ma ń toto, má tò an gã̀sa gbãakũ̀, ɔ̃ aaì làasoo vãi kɛ ma musu.
Ma Musude, aali suao, aa dɛ lán sá gia baiwaɛ. Fɛ̃nda mɛ́ a ń kíaɔ kwɛ́ an lɛ́'ɛaa yã́i, Egipiɔ i ń yáalɔ.
Lɛ́pɛ kã̀aewa! Wàlɛ su lɛ́lɛi ma gbɛ̃́ Isailiɔwa lán kúuwa, asa aa ma bàakuańnɔ yã́ gbòo, aa bɔ̀ ma ikoyã kpɛɛ.
Isailiɔ ì lɛzumazi wà mɛ: Wá Lua, wá n dɔ̃!
Lá Isailiɔ gì yãmaai, ibɛɛ a ń gbɛsɛlɛɛ.
Aaì kíaɔ kpa ma lɛ́ saiɛ, aaì dɔaanaɔ dilɛ ma dɔ̃a saiɛ. Aaì tã́aɔ pí ńzĩaɛ ń ã́nusuo ń vuao. A yã́i ɔ̃ aa kaalɛi.
Ma gi Samalideɔ zugaaei, ma pɔ pàńzi. Kua gbãlɛsai aɔ ń fu e bɔɛ ni?
Isaili ɔzĩkɛna mɛ́ gáaepi kɛ̀, Samalideɔ pɔ́piá Lua no, wa wíwi kɛ́lɛkɛlɛɛ.
Ĩana aaì tɔ̃́, ɔ̃ ì bɔlɛnɛ́ zàa ũ. Ése i piao, wa e wísilɔo. Baa tó à pìa, buipãleɔ mɛ́ aa mɔ́ ń pɔ́ naaa.
Isailiɔ gɔ̃̀ pɔbleaɔ ũ, aa gɔ̃̀ lán pɔ́ pɔ́ wa yeiɔwa buiɔ guu.
Asa aa gɛ̀ Asiliɔwa, lán sɛ̃̀a zàa'ĩna pɔ́ ìɔ bɛ adowaɛ. Ɛflaiũ buiɔ ì gbɛ̃na wɛɛlɛ ń pɔ́oɛ.
Baa kɛ́ aa gbɛ̃nakpà ń buipãleɔ, má ń naaaɛ sa. Kía zɔ̃ɔ mɛ́ a ɔtɔ̃má, aai na laoawa.
Ɛflaiũ buiɔ sa'okĩiɔ kɔ̃̀ duunakɛ̃ama yã́i, ɔ̃ sa'okĩipiɔ gɔ̃̀nɛ́ duunkɛzɛ ũ.
Ma yãkɛ̃̀nɛ́ dasi ma ikoyã ũ, ɔ̃ aa dìlɛ yã zĩ̀lo ũ.
Aaì ma gbagba, ɔ̃ aaì a nɔ̀ɔ só. Ma Dii ma pɔ namáo, an vãikɛa dɔmagu. Má tó an duuna wi ń musuɛ, aai ɛa ta Egipi.
Isailiɔ Kɛna yã́ sã̀ńguɛ, ɔ̃ aalɛ ń kibɛɔ kpakpa. Yudaɔ lɛ́ wɛ̃́lɛ bĩ́ideɔ kálɛkalɛ, kási má tɛsɔ̃ wɛ̃́lɛpiɔwaɛ, an kibɛpiɔ i tɛ́kũ.
Isailiɔ, ásu pɔnakɛo, ásu yáalɔ lán buipãleɔwao, asa a á Lua tò we, a gɛ gbãsĩkɛ̀ tã́a yã́ musuɛ. Pɔ́wɛngbɛ̃kĩi píiu á pɔ ìɔ dɔ tã́agbagba'aseawaɛ.
Pɔ́wɛngbɛ̃kĩiɔ ń vɛ̃ɛfɛ̃kĩiɔ fɔ̃ á gwao, vɛ̃ɛ dafu a bɔo.
Ɛflaiũ buiɔ gɔ̃ Dii bùsuuo, aa ɛa ta Egipi, aa ń tɛ̃ ble Asili bùsuu.
Aa e vɛ̃ɛ tɔ̃́lɛ Diiwa weo, an sa'obɔɔ kaaàguo. An blɛpiɔ dɛ lán gɛ'ɔɔlɔnaɔ blɛwaɛ, a blenaɔ gbãlɛɛ. Aa blɛpi mɔaokɛ ńzĩaɛ, aa e gɛò Dii kpɛ́uo.
Dikpɛ pɔ́ Dii dìlɛ a pɔ́ ũɔ, kpelewa aa kɛ gɔɔpiɔ zĩ́i?
Gwa, baa tó aa pìli kaalɛwa, Egipiɔ ń gɛ kãaa, Mɛfisideɔ ń vĩ. Lɛaa mɛ́ a kũaa ń ã́nusu pɔ́ bɛɛɛdeɔwa, lɛsikao i kúlɛ ń kpɛ́ɔwa.
Tɔsimagɔɔ lɛ́ mɔ́, fĩabonɛgɔɔ lɛ́ ká! À to Isailiɔ dɔ̃! An duun zɔ̃ɔ ń ĩ́i pɔ́ aa sɛ̀ ń Luao yã́i, aaì ãnabi gwa sɔũ ũɛ, aaì gbɛ̃́ pɔ́ Lua Nisĩna lɛ́ dɔaaɛ dilɛ ĩ́ande ũɛ.
Ãnabiá gudɔ̃anaɛ ma Lua gbɛ̃́ Ɛflaiũ buiɔnɛ, ɔ̃ wì filifilimbakpaɛ̀ a táa'ozɛu, wì íbɛlɛsɛaànɔ a Lua kpɛ́u.
Aa sì yãdɔɔsaiu lá wa kɛ̀ Gibɛa yãawa. An vãikɛa dɔ Luagu, a ń duuna wínɛ́ ń musuɛ.
Ma Isailiɔ ea dɛ lán vɛ̃ɛbɛɔ kɔ̃mpaa gbáauwaɛ. Wɛ́sia ń deziɔlɛ dɛ lán kaadɔɛn nɛ́ sɛ̃́ia eawaɛ. Ãma kɛ́ aa kà Baali Peoo, aa ńzĩa kpà tã́awa, ɔ̃ aa bɛ̃̀ɛkũ̀ lán pɔ́ pɔ́ aa yeipiwa.
Ɛflaiũ buiɔ gawi a gɛ̃zɛa lán bãwaɛ. Nɔsia aɔ kuo, nɔsindee aɔ kuo, nɛ'ia aɔ kuo.
Baa tó aa nɛ́ gwà, à gbãakũ̀, má tó aa kuawàɛ e gbɛ̃́ɔ gɛ láaò. Waiyoo ampiɔ, tó ma bɔ ń kpɛ.
Má è Ɛflaiũ bui nɛ́ɔ gɔ̃̀ lán nɔ̀ɔ pɔ́ toenaɔ ń dadan'aɛkɛwa, aa bɔ̀lɛ ń ń nɛ́ɔ gbɛ̃dɛnaɔnɛ.
Ǹ ń gba pɔ́ Dii! Bɔ́ ńyɔ̃ ń gbai? Nɛansakpɛ pɔ́ a nɔ ì gboo ń yɔ̃́ isaioɛ.
An vãikɛa ku Giligali píi, we ma zauńgu. Má ń yá ma kpɛ́uɛ, kɛ́ an yãkɛaɔ vãi yã́i. Máɔ yeńzi lɔo an kía swã́gbãadeɔ yã́i.
Ɛflaiũ buiɔ gyã sɛ̀, an zĩ́na imì, aalɛ nɛ'io. Baa tó aa ì, má tó nɛ́ pɔ́ an pɔ dɔwàɔ gagaɛ.
Ma Lua a gíńziɛ, aai liaaliaa buipãleɔ guu, asa aai aà yãmao.
Isailiɔá vɛ̃ɛli ɔtaaɛ yãa, aaì nɛ'i ńzĩaɛ. Lá an nɛ́piɔ kɔ̃̀, màa an sa'okĩiɔ kɔ̃̀. Lá an bùsu maakũ̀, màa aa zãblè ń gbɛ̀ tã́aɔwa.
Mɔafili ń sɔ̃ pà, an tàae a wi ń musuɛ sa. Dii a ń sa'okĩipiɔ gbooɛ, í ń gbɛ̀ tã́apiɔ wíwi,
aai gbasa mɛ: Wá kía vĩo, kɛ́ wá Dii vĩa vĩo yã́i. Baa tó wá kía vĩ, bɔ́ a fɔ̃ wowɛ̃ɛi?
Aaì lɛ́ pãɔ gbɛ̃gbɛ̃, aaì ɛɛɔ tóto, aaì lɛdoũɔ kɛkɛńnɔ, ɔ̃ kɔ̃ káalakɛa ì ligua lán sàpaa dafu kàe nɛ́wa.
Samalideɔ mɛ a lua Bɛtavɛ̃ gáae yã́i, wa ɔ́ɔlɔɛ̀, a sa'onaɔ i búbuapɛ. A gawi a midɛ, asa wa símá wà taòɛ.
Wa sɛ taò Asili bùsuu falu ũ an kía zɔ̃ɔɛɛ. Ɛflaiũ buiɔ gɛɛ a gɔ̃ kpá ń wɛ́i, wí a Isailiɔ kṹ zɛ́ pɔ́ aa sɛ yã́i.
Samali bùsu a midɛ, a kía a gɛ̃zɛa lán lí miɔna pɔ́ í lɛ́ sɛ́wa.
Gulɛsĩ pɔ́ wa bò tã́aɔnɛɔ bãdɛ, asa a dɛ Isailiɔ duuna ũɛ. Lɛɔ ń lá ṹadeɔ fɛlɛ da ń sa'okĩipiɔla, aai o gbɛsiɔnɛ aa lɛ́lɛ simá, aai o sĩ̀sĩɔnɛ aa kúńla.
Za gɔɔ pɔ́ Isailiɔ duunakɛ̀ Gibɛa, aa zɛ̀òɛ. Zĩ a yãbɛ̃ɛkɛnapiɔ le Gibɛao lé?
Gɔɔ pɔ́ má yei, má ń swã́gagaɛ, buipãleɔ i mɔ kãaańzi, aai mɔkamá ń duuna lɛɛ pla yã́i.
Ɛflaiũ buiɔá zununuɛ, wà zĩdàɛ̀, a ye ésegbɛ̃ai. Má zuudanɛ́ ń nɔɛ maaɛ, mí tó aa soona gálɛ. Yudaɔ i sapa, Yakɔbu buiɔ i gudaaĩ.
À maa tɔ̃́, í kɛkɛ gbɛ̃kɛ ũ. À kpase kɛ̃ wásawasa, asa Dii kĩ́i wɛɛlɛa gɔɔ kàɛ, e aàɔ mɔ ɛ̀fãaiɔ pisiiwá.
A vãi tɔ̃̀ á kɛ̀kɛ yãbɛ̃ɛ ũ, ɔ̃ a blɛ mɔafilidepi blè. Kɛ́ a ázĩa gbãa náaikɛ̀, mɛ́ a zɛ ń á zĩgɔ̃ dasiɔ yã́i,
wa zĩ̀ zɔadɔwá, wa á wɛ̃́lɛ bĩ́ideɔ dúuzɔ̃, lá kí Samana Bɛtaabɛ kàalɛ à nɔɛɔ ń ń nɛ́ɔ wìwi zĩkagɔɔwa.
Màa wa kɛɛ́ Bɛtɛlideɔ, asa á vãikɛa kɛ̀ zàiɛ. Tó gu dɔ̀, Isailiɔ kía aɔ ku lɔo.
Kɛ́ Isailiɔ dɛ ɛ̀waasona ũ, ma aà gbɛ̀si Egipi.
Ãma lá málɛ lɛzuńzi, màa aalɛ zã̀ kũmanɔ. Aaìɔ sa'o tã́aɔwa, aaìɔ tulaletikatɛa ń diipiɔnɛ.
Mámɛ ma tá dàda Ɛflaiũ buiɔnɛ, ma ń kpá ma kùɛ, ɔ̃ aai dɔ̃ kɛ́ mámɛ ma ń gbá aafiao.
Ma gbɛ̃kɛ galakpànɛ́, ma ń gálɛ ń yenzi bao, ma zuubɔ̀lɛnɛ́, ma naalɛ ma blɛ kpàmá.
Lá aa gì nɔ̀sɛlilɛi, aa ɛa ta Egipio lé? Asiliɔ mɛ́ aaɔ kiblemá.
Fɛ̃nda a tɛkɛ an wɛ̃́lɛɔ guu, wa ń bɔlɛ gbã́aɔ wíwi. Wa ń lɛkpaaĩ gboo,
asa ma gbɛ̃́piɔ bɔ̀ ma kpɛ. Baa tó aalɛ lɛzumazi, ma Musude, má ń gba gbãao.
Ń beeo á Ɛflaiũ buiɔ, má fɔ̃ ɔkpaázio, á Isailiɔ, má fɔ̃ mà á kpámáo. Má fɔ̃ mà kɛɛ́ lá má kɛ̀ Adamaɛwao, má fɔ̃ mà á baa daaa ń Zeboiũoo. Ma nɔ̀sɛlìlɛ á yã́ musu, ma wɛ̃nadɔ̃aɛ́ fɛ̀lɛ.
Má ɛa Ɛflaiũ buiɔ ásookɛ lɔo, má pɔkũma pãsĩ bɔbɔmáo, asa Luan ma ũ, i kɛ gbɛ̃nazĩnan ma ũo. Lua pɔ́ a kua adoan ma ũ á guu, má mɔ́ á kaalɛio.
Má pala lán nɔ̀ɔmusuwa, aai tɛmazi. Tó ma pala, ma nɛ́piɔ bɔ bɛ'aɛ oi, aai mɔ ma kĩ́i ń lualuao.
Aa bɔ Egipi ń lualuao lán bãɔwa. Aa bɔ Asili bùsuu lán felenaɔwa, mí ń kálɛ ń bɛ. Ma Dii mámɛ má ò.
Ɛflaiũ buiɔ yãlìamazi, Isailiɔ mɔafilikɛ̀kɛmɛɛ, Yudaɔ lɛ́ pãmɛɛ zɛ́a lɔ baa ma Náaide pɔ́ ma kua adoa.
Ɛflaiũ buiɔ ì ĩ́ana mɔ́mɔ, aaìɔ kpálɛkɛ ĩ́ampuui, sã́sãyã ń yãpãsĩo ì kɔ̃́ ń guu. Aaì kɔ̃ yãma ń Asiliɔ, aaì gɛ́ Egipi ń nísio.
Dii yãvĩ ń Yudaɔ, a Yakɔbu buiɔ dàa wínɛ́ ń musu, i fĩabonɛ́ ń yãkɛawa.
Yakɔbu dɔ̀ a vĩ̀i gbatoewa a da nɛasakpɛu. Kɛ́ à zɔ̃ɔkũ̀, à dɛ̃ɛkà ń Luao,
à dɛ̃ɛkà ń aà malaikao à dɛ̃ɛnɛ̀, à ɔ́ɔlɔ̀ à sùuugbɛ̀awà. À kpàaũaànɔ Bɛtɛli, ɔ̃ à yã'òaànɔ we.
Aà tɔ́n Dii, Dii Lua Zĩgɔ̃deɛ.
Ápiɔ sɔ̃, à su á Luawa, àɔ kú ń gbɛ̃kɛo ń yãkɛa a zɛ́wao, á wɛ́ iɔ dɔ á Luazi gɔɔpii.
Laatana ìɔ kiloo vãi kũa, gbɛ̃blea mɛ́ ì kɛɛ̀ na.
Ɛflaiũ buiɔ mɛ̀: Wa kɛ ɔdeɔ ũ, wa gɔ̃ àizɛɛdeɔ ũ. Wá ɔdapi yã́i wa wá yãvãi ge duuna eo.
Mámɛmaa Dii á Lua, ma á bɔ́lɛ Egipiɛ. Má tó à ɛa àɔ ku zwã̀akpɛɔ guu lɔɛ, lá i kɛ dikpɛ zĩ́wa.
Ma yãdà ãnabiɔnɛ, mámɛ má tò aa wɛ́punguɔ è dasi, ɔ̃ aa yã'ò gbɛ̃́ɔnɛ ń yáasio.
Lá Galadadeɔ zɛ̀ ń tã́a yã́o, aa gɔ̃̀ pã sĩanaɛ. Lá Giligalideɔ ì sa'o ń zuswanao, an sa'okĩiɔ gɔ̃nɛ́ gbɛ̀zɛɔ ũ bugbɛuɛ.
Yakɔbu bàalɛ̀ gɛ̀ Sili bùsuu, Isaili zɔblè we nɔwɛɛlɛa yã́ musu, nɔ yã́ musu ɔ̃ à dã́dãkɛ̀.
Dii tò ãnabi bɔ̀ ń Isailiɔ Egipi, ɔ̃ à ń dã́dãkɛ̀ ãnabipi sabai.
Ɛflaiũ buiɔ Dii pɔ fɛ̀lɛɛ̀ maamaaɛ. Dii a to an gbɛ̃dɛa yã́ wí ń musuɛ, i fĩabonɛ́ sa pɔ́ aa kàagu yã́i.
Kɛ́ Ɛflaiũ buiɔ yã'ò, wà lùalua, aamɛ gbãa Isailiɔ guu. Ɔ̃ aa tàaekɛ̀ Baali yã́ musu, a yã́i an kpala a gai.
An duunkɛa lɛ́ dɛdɛɛ sa, aalɛ ã́nusu kása ńzĩaɛ tã́aɔ ũ. An ɔzĩkɛnaɔ mɛ́ lɛ́ ń diipiɔpi ń ɔ̃nɔ lɛ́u. Wì ń yã'o wì mɛ, aaì sa'o ń gbɛ̃nazĩnao, aaì lɛ́pɛpɛ zugaae taaɔwa.
A yã́i tò aa gɔ̃̀ lán suakpaa kɔɔwa, lán kɔɔkɔɔ fíi pɔ́ ì gɛ̃zɛawa, lán ése ṹa pɔ́ zàa ì sɛ́lɛwa, lán súɛlɛ pɔ́ ì bɔ fɛnɛntiuwa.
Mámɛmaa Dii á Lua pɔ́ á bɔ́lɛ Egipi. Ásu àɔ diie dɔ̃o, ma bàasio. Suabanae kuo, sema mapi.
Mámɛ ma á gwá guwaiwaiu, ma ɔlìaázi bùsu guwãadeu.
Kɛ́ ma á dã́dãkɛ̀, a kã. Kɛ́ a kã á làa, a ázĩa sɛ̀ lɛsĩ, ɔ̃ ma yã́ sã̀águ.
Too! Má kusiwá lán nɔ̀ɔmusuwaɛ, mí á dã́dã zɛ́u lán gbɛaanawa.
Má mlɛ̃wá lán wài pɔ́ wà a nɛ́ sɛ̀lɛwaɛ, mí á kùa goaa mà á só lán nɔ̀ɔkusiwa, má á taitai lán maiwa.
Á Isailiɔ, á kaalɛɛ, kɛ́ a bɔ mapi á Dɔnlɛde kpɛ yã́i.
Á kía pɔ́ ì á suaba ku máɛ sa? Á wɛ̃́lɛ dɔaana pɔ́ á ònɛ́ aa kía kpáɛ́ɔ ku má ni?
Ma kía kpàɛ́ ń pɔkũmao, ɔ̃ ma aà sìwá ń pɔfɛ̃o.
Ɛflaiũ buiɔ yãvãiɔ dilɛa, wà ń duuna kà láu.
Aa dɛ lán nɛ́ sɔũwa a igɔɔ, nɔwãwã mɔ̀, ɔ̃ nɛ́pi gì bɔi.
Má ń bɔ bɛda gbãaue? Má ń sí gawae? Ga, n sɛwɛ kúmáɛ? Bɛda, n gbɛ̃kaalɛbɔ sɔ̃ bɛ? Má ń wɛgwao.
Baa tó Ɛflaiũ buiɔ kɔ̃̀ ń gbɛ̃́ɔ guu, ĩ́an wãa a bɔ guwaiwaiu à sumáɛ. Nibɔna a giigaga, lɔ̀ɔ'i a ba, wa lɛ́lɛ ń làasiɔwaɛ, wi ń pɔ́ bɛɛɛdeɔ sɛ́lɛ.
Samalideɔ tàae a wi ń musuɛ, asa aa bɔ̀ ń Lua kpɛɛ. Wa ń kwɛ́ ń fɛ̃ndaoɛ, wi ń nɛ́ɔ wíwi, wi ń nɔsindeeɔ puipui.
Á Isailiɔ, à su Dii á Luawa, á yãvãiɔ mɛ́ tò a kpagua.
À su Diiwa, í yãsiuɛ̀ à oɛ̀: Wá yãvãiɔ kɛ̃́wá, gbãakpawázi, wí n sáaukpa.
Asiliɔ fɔ̃ wá bɔo, wá di ń sɔ̃́ɔ kpɛ lɔo. Tã́a pɔ́ wa ń píɔ wá ń sísi wá diiɔ ũ lɔo, asa ḿmɛ ni tonɛ pɔ́ gwana vĩoɔ wɛgwa.
Ma Dii ma mɛ̀: Má ń gbã́gbã ń ń pɔ̀ɔbɔzãkɛgyão, ma yeańzi a kɛ zài, asa ma pɔ wèemá.
Máɔ dɛ Isailiɔnɛ mɔ̀sɛ ũ, aaiɔ vukɛ, aai zĩ́napɛlɛ lán Libã bùsu líwa.
Aa bɔlɔbɔ, aaiɔ gawi vĩ lán kuliwa, an gĩ iɔ na lán sɛdɛ líwa.
Aa bɛkpa ma uei, aai bɔlɛ lán pɔ́wɛnawa. Aa vukɛ lán vɛ̃ɛliwa, aai tɔbɔ lán Libã bùsu vɛ̃ɛwa.
Bɔ́ Ɛflaiũ buiɔ kɛ ń tã́aɔ lɔi? Mámɛ má ń wabikɛa sí, míɔ wɛ́tɛńzi. Má dɛ lán pɛ̃li pɔ́ a lá sisiawaɛ, an kã́fĩa a bɔ ma kĩ́iɛ.
Démɛ ɔ̃nɔ vĩi? Aà làasookɛ yã́piwa. Démɛ làasoo vĩi? Aàɔ yã́pi gbadɔ̃. Asa Dii yãkɛaɔ maa, gbɛ̃maaɔ ìɔ tɛi. Aà yãmansaiɔ sɔ̃ aaì pãalɛɛ̀.
Dii yã'oa Petuɛ nɛ́ Yoɛliɛn kɛ.
Mae zɔ̃ɔɔ, à yã́ɛ bee ma! Gbɛ̃́ pɔ́ kú bùsuu laɔ píi, à swã́kpa! Yã́ɛ bee taa kɛ̀ á gɔɔ ge á deziɔ gɔɔe?
À dau siu á nɛ́ɔnɛ, aai o ń nɛ́ɔnɛ, an nɛ́ɔ i o ń nɛ́ɔnɛ lɔ.
Pɔ́ pɔ́ kwasutɛ̃ɔ tò sɛ̃sɛwɛkwaɔ sò. Pɔ́ pɔ́ sɛ̃sɛwɛkwaɔ tò kwa búunaɔ sò. Pɔ́ pɔ́ kwa búunaɔ tò kwa keleɔ sò.
À vu iu idɛnaɔ, í ɔ́ɔlɔ! À búbuapɛ vɛ̃ɛminaɔ ápii vɛ̃ɛ dafu yã́ musu, asa wa wò á lɛ́waɛ.
Buie lɛ̀lɛ ma bùsuwa, aa gbãa mɛ́ an dasi lɛ́ vĩo, an swaa dɛ lán nɔ̀ɔmusu swaawa, an kãnkãnaɔ dɛ lán nɔ̀ɔkusi kãnkãnawa.
Aa ma vɛ̃ɛliɔ ɔ̃̀ɔkpà, aa ma kaadɔɛnliɔ kɛ̀ kɛ́lɛkɛlɛ. Aa a tɛɛ wòlo kɔ̀lɛ, a gɔ̃na gɔ̃̀ kpá púuu.
À búbuapɛ lán wɛ̃́ndia pɔ́ lɛ́ a gɔ̃kpama gaa ɔ́ɔlɔ à zwã̀nkasa kàkaalawa.
Pɔ́wɛna ń vɛ̃ɛ gbao zɔ̃̀ɛ Lua kpɛ́u, sa'on Dii gbàgbanaɔ lɛ́ ɔ́ɔlɔ.
Bua músikɛ̀, tɔɔlɛ gɔ̃̀ wɛ̃nannɔ, pɔ́wɛna ásookɛ̀, vɛ̃ɛbɛ í vĩo, ku i bɔo.
Zɔ̃ɛɔ, à ɔku á wɛ́wa, vɛ̃ɛbudeɔ, à búbuapɛ. À ɔ́ɔlɔ mase ń éseo yã́ musu, asa bua pɔkɛkɛa i zɛkɛo.
Vɛ̃ɛliɔ i'ò, kaadɔɛnliɔ lá dɔ̀ńzi ń gbɛafuɔ ń daminaɔ ń maoɔ. Sɛ̃̀a líɔ giigàga píi, pɔna làa gbɛ̃nazĩnaɔwa.
Sa'onaɔ, à zwã̀nkasa kákaála à bala bɔ sɔu, Lua gbagbakĩi zĩkɛnaɔ, à búbuapɛ. Ma Lua gbàgbanaɔ, à mɔ i la ń zwã̀nkasaɔ daa, asa pɔ́wɛna ń vɛ̃ɛ gbao lɛ́ gɛ́ á Lua kpɛ́u lɔo.
À lɛye dilɛ Lua pɔ́ ũ, à gbɛ̃́ɔ kãaa, à maezɔ̃ɔɔ sísi ń á bùsudeɔ píi aa mɔ wiilɛ Dii á Luawa a kpɛ́u.
Agya! Asa Dii gɔɔ kãikũ̀, kaalɛgɔɔ pɔ́ Gbãapiide dìlɛ lɛ́ mɔ́.
Pɔblea i láa wá wáao lé? Pɔna ń yaalɔo mìdɛ wá Lua kpɛ́u.
Pɔ́wɛna gɔ̃̀ koosiinnɔ bùsukɔ̃ɔtɛ̃u, dɔ̃ɔ gɔ̃̀ yáiyai, gbaɔ gbòo, asa pɔ́wɛna gìɛ.
Zuɔ wii gɔ̃̀ dɔ, asa sɛ̃ kuo, kpàsaɔ bílikɛ̀ gɛ́kĩiwa. Baa pɔtuo nɛ́naɔ lɛ́ ĩamaɛ.
Dii, málɛ lɛzunzi, asa dã́dãkɛkĩiɔ tɛkũ̀ɛ, tɛ́lɛpiɔ sɛ̃sao líɔ sã̀sã píi.
Baa sɛ̃̀anɔbɔɔ, n ni lɛ́ ń dɛ, asa swadɔɔɔ gɔ̃̀ gii píiɛ, mɛ́ an pɔblekĩiɔ tɛkũ̀.
À kuupɛ Siɔna, à zĩ̀gãalɛ Dii gbɛ̀sĩsĩ musu. Bùsudeɔ píi, à gilikɛ, asa Dii gɔɔ lɛ́ mɔ́, à kãikũ̀.
Gubeebeegɔɔɛ, gu a siakũ. Lou guduuduu gɔɔɛ. Zĩgɔ̃ dasiɔ lɛ́ li gbɛ̀sĩsĩɔla lán gudɔawa. An gbãa taa sáa i bɔ yãao mɛ́ a bɔ bau lɔo.
Tɛ́ lɛ́ kṹ ń aɛ, tɛ́lɛpiɔ dɔ ń kpɛ. Bùsu kálɛ ń aɛ lán Edɛni swaluwa, à gɔ̃̀ ń iau lán gbáa wáiwaiwa, pɔe i e pìlimáo.
An aɛ bɔ̀ lán sɔ̃́wa, aalɛ bàalɛ lán zĩkasɔ̃ wàiɔwa.
An kɔ̃fĩ dɔ lán zĩkasɔ̃goɔwa, aalɛ sòo zɔ̃ gbɛ̀sĩsĩ misonaa. An kĩ́i dɔ lán tɛ́ kũa sɛ̃saowawa lán zĩgɔ̃ dasi pɔ́ aalɛ zĩ'ɔpooɔwa.
Kɛ́ buiɔ wɛsìńlɛ, aa olo'olobò aa oosìsi.
Aalɛ siu ń bao lán gɔ̃saɔwa, aalɛ vĩ gĩa lán zĩgɔ̃ɔwa. Baade lɛ́ táa'o a aɛdɔawaɛ, an gbɛ̃e i zã a ɔwao.
Aalɛ gã̀sazɔ̃kɔ̃ɛo, aa mipɛ̀ ń aɛ, aalɛ kuadi ń ibɛɛɔwa, an zĩkabɔɔ lɛ́ kpánɛ́o.
Aalɛ si wɛ̃́lɛ guu, aalɛ bàalɛ bĩ́i musu, aalɛ dɛdɛ kpɛ́ɔwa, aalɛ gɛ̃ fɛnɛntiɔ guu lán kpã́iɔwa.
Tɔɔlɛ lɛ́ lualua ń aɛ, musupɔɔ lɛ́ deedee, ĩatɛ̃ ń mɔvuao lɛ́ siakũ, saanaɔ lɛ́ gɔ̃ tɛkɛsai.
Dii dɔaa a zĩgɔ̃ɔnɛ ń lɔɔ gbãao. Aà ìwaɔ dasi maamaaɛ, gbɛ̃́ pɔ́ lɛ́ zĩkɛ aà yã́wapiɔ gbãa. Dii gɔɔpi zɔ̃ɔ, a to vĩa ń kṹ. Démɛ a e bɔui?
Dii mɛ̀: Baa tia kɛ́wa, à su ma kĩ́i ń nɔ̀sɛmɛndoo ń lɛyeo ń ɔɔlɔo ń búbuapɛao.
À nɔ̀sɛlilɛ, i kɛ á pɔkasaɔ no. À su Dii á Lua kĩ́i, asa a sùuu ń sósobio vĩ, aà pɔ lí pa kpaao. A gbɛ̃kɛ vĩ zɔ̃ɔ, ì ĩa pɔ́ a dìlɛ à damá bɔ a nɔ̀sɛɛɛ.
Wìliɔ dɔ̃o tó a wɛ̃nadɔ̃wɛ̃ɛ, i wá tó ń báaao, wí gbadaɛ̀ ń pɔ́wɛnao ń vɛ̃ɛo.
À kuupɛ Siɔna, à gbɛ̃́ɔ sísi, í lɛye dilɛ Lua pɔ́ ũ.
À gbɛ̃́ɔ kãaa à gbãbɔnɛ́. À maezɔ̃ɔɔ naaa à nɛ́ɔ kãaa, baa a yɔ̃minaɔ. O nɔsɛnaɛ aà bɔ a kpɛ́u, aà nɔ dafu i bɔ kpɛa.
To sa'ona pɔ́ lɛ́ Dii gbagbaɔ ɔ́ɔlɔ aà kpɛ́ kpɛɛlɛ ń aà gbagbakĩio zãnguo. Aa mɛ: Dii, ǹ n gbɛ̃́ɔ wɛgwa, ńsu to n bui gɔ̃ láanipɔ ũo, ńsu to buipãleɔ yãadańnɔo. Bɔ́yãi buiɔ mɛ wá Lua kú má niɛi?
Dii nɔ̀sɛ a fɛlɛ a bùsu yã́ musu, i a gbɛ̃́ɔ wɛ̃nagwa.
A wemá à mɛ: Málɛ pɔ́wɛna ń vɛ̃ɛo ń nísio kpã́sãɛ́, íɔ kãa pã́upãu. Má á kɛ láanipɔ ũ buiɔnɛ bau lɔo.
Má gugbãntoodeɔ yáɛ́ zã̀zã, má ɔzɔ̃ńzi mà ń kpá gbáa wáiwai guuɛ. Má ń dɔaanaɔ zu Ísida Wisideu, mí ń gbɛzãdeɔ zu bɛ'aɛ ísiau. Aa yaikɛ, an gĩ iɔ dɔ we, yã́ pɔ́ aa kɛ̀ɛ́ píi yã́i.
Tɔɔlɛ, ńsu vĩakɛo! Pɔnakɛ! Yáalɔ! Asa ma Dii ma yãzɔ̃ɔkɛ̀.
Sɛ̃̀a nɔ̀bɔɔ, ásu vĩakɛo, asa sɛ̃ lɛ́ kùsi kpálɛ. Líɔ lɛ́ nɛ'i, kaadɔɛna ń vɛ̃ɛo lɛ́ ń asea kɛ.
Siɔnadeɔ, à pɔnakɛ, à yáalɔ Dii á Luawa. Àlɛ á gba zuɔ lou kã́fĩa yã́iɛ, àlɛ lou maɛ́ lán yãawaɛ. A daalɛ a gɔɔwa, i bɔlɛi.
Pɔ́wɛna a nɔnɔaa a gbɛ̃zɛɔu, vɛ̃ɛ ń nísio kákĩiɔ pa yɛlɛlɛ.
Pɔ́ pɔ́ kwaɔ blè wɛ̃ ń wɛ̃o, sɛ̃sɛwɛkwaɔ ń kwasutɛ̃ɔ ń kwa búunaɔ ń kwa keleɔ, ma zĩgɔ̃ dasi pɔ́ ma gbaɛwápiɔ, má a fĩaboɛ́.
Á pɔble lá á yeiwa à kã́, í ma Dii á Lua táasilɛ, asa ma yãbɔnsaɛkɛ̀ɛ́ɛ. Wí a ma gbɛ̃́ɔ kũ bau lɔo.
Á Isailiɔ íɔ dɔ̃ sa kɛ́ ma Dii á Lua má kú á guu, mɛ́ dii pãle kuo. Wí a ma gbɛ̃́ɔ kũ bau lɔo.
Gɔɔ bee gbɛa má a Nisĩna pisi bui píiɛ, á nɛgɔ̃ɛɔ ń á nɛnɔɛɔ i ãnabikɛkɛ, á maezɔ̃ɔɔ i yã́ɔ e iu, á ɛ̀waasoɔ i wɛ́pungu'e.
Gɔɔbeezĩ má a Nisĩna pisimá, baa ma zɔ̀blenaɔ, gɔ̃ɛɔ ń nɔɛɔ.
Má yãbɔnsaɛɔ kɛ musu ń zĩ́lɛo, au ń tɛ́o ń tɛluo aɔ ku.
Ĩatɛ̃ a siakũ, mɔvua a tã lán auwa e Dii mɔgɔɔ zɔ̃ɔ pɔ́ a to vĩa ń kṹ àɔ ká.
Dii sìsinaɔ bɔ píi, asa suabaa aɔ ku Yelusalɛũ Siɔna gbɛ̀sĩsĩ musu lá Dii òwaɛ. Gbɛ̃́ pɔ́ bɔ̀piɔ aaɔ dɛ gbɛ̃́ pɔ́ Dii ń sisiɔ ũɛ.
Gwa! Gɔɔ bee, zĩbeezĩ, tó ma Yelusalɛũdeɔ ń Yudaɔ píi dìlɛ ń pá ziu,
má buiɔ kãaa píi mà pilańnɔ yã́kpalɛkɛguzulɛu. We má yã́kpalɛkɛuńnɔ ma gbɛ̃́ Isailiɔ ń ma bùsuo yã́ musu, asa aa ma gbɛ̃́ɔ fã̀aa dṹniau, aa ma bùsupi kpaalɛ̀kɔ̃ɛɛ.
Aa tɛ́lɛpà aa ma gbɛ̃́ɔ kpaalɛ̀okɔ̃ɛ, aa ma nɛgɔ̃ɛɔ ń ma nɛnɔɛɔ yìa, aa káaluakà aa vɛ̃ɛmì ń a ɔ̃ao.
Tiideɔ ń Sidɔ̃deɔ ń Filitɛ̃ bùsu zɔ̃lɛdeɔ píi, á ye sɛmanɔ kpelewa ni? Álɛ yã́ pɔ́ má kɛ̀ɛ́ fĩabomɛɛ yã̀? Tó álɛ a fĩabomɛɛ, má tó a wi á musu kã́ndo gɔ̃̀ɔɛ.
Asa a ma ã́nusu ń ma vuao sɛ̀lɛ, a ma pɔmaa bɛɛɛdeɔ sɛ̀lɛ a taò á kàlɛ á tã́akpɛɔ guuɛ.
A Yelusalɛũdeɔ ń Yudaɔ píi yìa Gɛlɛkiɔwa, kɛ́ à ń kɛ̃́ ń bùsuwa zã̀ yã́i.
Gwa! Má ń vu iu, aai fɛlɛ gu pɔ́ a ń yiau, mí yã́ pɔ́ á kɛ̀nɛ́pi wíɛ́ á musu.
Má á nɛgɔ̃ɛɔ ń á nɛnɔɛɔ yía Yudaɔwa, aai ń yía Seba pɔ́ kú zã̀ɔwa. Ma Dii mámɛ má ò.
Yã́ɛ bee kpàwakɛ buiɔnɛ: À zĩ̀ sɔukɛ à nɛgɔ̃naɔ vu iu, í tó zĩgɔ̃ɔ fɛlɛ sɔ̃ kãi ḿpii.
À á soonaɔpi fɛ̃ndaɔ ũ, à á máaso limibobɔɔ lilɛ sɔ̃naɔ ũ. Gbãasaide o gɔ̃san a ũ.
Bui píi, à bɔ gupiiu, à mɔ kãaa we kpakpa. Dii, pilamá ń n nɛgɔ̃naɔ!
Buiɔ vu iu, aai gɛ́ yã́kpalɛkɛguzulɛu, asa we má zɔ̃lɛu mà yã́kpalɛkɛ ń gupii buiɔ.
An vãikɛa kɛ̀ zài! Kɔma ká pɔ́i ǹ kɛ̃́, asa à mà à kà kɛkɛaɛ. À mɔ ɔ̃zɔ̃ vɛ̃ɛwa a fɛ̃kĩiu, asa à pàɛ, vɛ̃ɛkakĩiɔ pà yɛlɛlɛ.
Wa ku we dasidasi yã́kpalɛ midɛguzulɛu, asa Dii yã́kpalɛkɛgɔɔ kãikũ̀ yã́kpalɛ midɛguzulɛuɛ.
Ĩatɛ̃ ń mɔvuao a siakũ, saanaɔ tɛkɛ lɔo.
Dii a bɔ Siɔna ń kãaao, a bɔ Yelusalɛũ ń lɔɔ gbãao. Musu ń zĩ́lɛo a lualua, ãma Dii aɔ dɛ ulɛkĩi ũ a gbɛ̃́ɔnɛɛ, aɔ dɛ aafia'ekĩi ũ Isailiɔnɛ.
Íɔ dɔ̃ sa kɛ́ ma Dii á Lua, má kú Siɔna musu, ma gbɛ pɔ́ a kua adoapi. Yelusalɛũá ma pɔ́ɛ, buipãleɔ si wɛ̃́lɛpiu bau lɔo.
Gɔɔ bee gbɛ̀sĩsĩɔ vɛ̃ɛbɛ a kwɛ́, mɛ́ sĩ̀sĩɔ pɔtuoɔ vĩ aɔ diɛ. Yuda bùsu swadɔɔe í a zɔ̃ɛo. Nibɔna a bɔ Dii kpɛ́u à bàalɛ, i mɔ̀sɛpisi lɛpusia guzulɛu.
Egipi a gɔ̃ gbáa gii ũ, Ɛdɔũ a gɔ̃ guwaiwai ũ yãpãsĩ pɔ́ aa kɛ̀ Yudaɔnɛ yã́i, asa aa yãesaidepiɔ dɛ̀dɛ ń bùsuuɛ.
Yuda bùsu aɔ kálɛa gɔɔpiiɛ, wiɔ ku Yelusalɛũ wɛ̃ ń wɛ̃o.
Tɔ pɔ́ mi sínɛ́ yãao ɔ̃ má sínɛ́ sa. Ma Dii, míɔ ku Siɔna.
Tekoa sãdãnaɔ do Amɔsi yã́ pɔ́ a è Isailiɔ yã́ musun kɛ. Yã́ pɔ́ a èpi dɔaaa tɔɔlɛ lualuaaɛ wɛ̃̀ plaɛ. Gɔɔ bee Uzia dɛ Yudaɔ kía ũ mɛ́ Yehoasi nɛ́ Yeloboaũ dɛ Isailiɔ kía ũ.
À mɛ̀: Dii lɛ́ bɔ Siɔna ń pũnaao, àlɛ bɔ Yelusalɛũ ń palaa gbãao. Pɔdãnaɔ dã́dãkɛkĩiɔ lɛ́ gɔ̃ wɛ̃nannɔ, Kaamɛli gbɛpɔlɛ lɛ́ giigaga.
Ma Dii ma mɛ̀, Damasi bùsu tàaekɛ̀ gɛ̃n àaɔ̃, a dɛ beea se, ma pɔ a weemáo, asa aa Galada bùsudeɔ gbɛ̃̀gbɛ̃ ń ɛ̃́ngoɔɛ.
Má tó tɛ́ fɛlɛ an kí Azaeli bɛwa, i kũ aà nɛ́ Bɛnadada kpɛ́ gbãaɔwa.
Má Damasi bĩ́ibɔlɛ gba gbooɛ, mí Avɛni guzulɛpi kía tɔ̀lɔzɔ̃, gbɛ̃́ pɔ́ zɔ̃lɛ báawa Edɛnibɛpi, wi tá ń Sili bùsudeɔ Kii zĩ̀zɔɔ ũ. Ma Dii mámɛ má ò.
Ma Dii ma mɛ̀, Gazadeɔ tàaekɛ̀ gɛ̃n àaɔ̃, a dɛ beea se, ma pɔ a weemáo. Asa aa ma gbɛ̃́ɔ kũ̀kũ zĩ̀zɔɔ ũ píiɛ, ɔ̃ aa ń ná Ɛdɔũɔnɛ ń ɔzĩ.
Má tó tɛ́ fɛlɛ Gaza bĩ́iwa, i kũ a kpɛ́ gbãaɔwa.
Má Asedoda kía tɔ̀lɔzɔ̃ ń gbɛ̃́ pɔ́ zɔ̃lɛ báawa Asekelonio. Má ɔsɛ mà Ɛkɛlonideɔ lɛ́, e Filitɛ̃ kɔ̃na pɔ́ gɔ̃̀ weɔ gɛ midɛò. Ma Dii Lua mámɛ má ò.
Ma Dii ma mɛ̀, Tiideɔ tàaekɛ̀ gɛ̃n àaɔ̃, a dɛ beea se, ma pɔ a weemáo. Asa aa ma gbɛ̃́ɔ kũ̀kũ zĩ̀zɔɔ ũ píiɛ, ɔ̃ aa ń ná Ɛdɔũɔnɛ ń ɔzĩ. Lɛdoũ pɔ́ aa kɛ̀ńnɔ i dɔńguo.
Má tó tɛ́ fɛlɛ Tii bĩ́iwa, i kũ a kpɛ́ gbãaɔwa.
Ma Dii ma mɛ̀, Ɛdɔũɔ tàaekɛ̀ gɛ̃n àaɔ̃, a dɛ beea se, ma pɔ a weemáo. Aa pɛ̀lɛ ń daɛɔzi ń fɛ̃ndao, aai gbɛ̃e wɛ̃nagwao. Aa pɔkũmabɔ̀bɔmá zɛzɛsai, an pɔ fɛ̃ańzi i kpálɛo.
Má tó tɛ́ fɛlɛ ń bùsu Temaniwa, i kũ a mɛɛwia Bɔzɛla kpɛ́ gbãaɔwa.
Ma Dii ma mɛ̀, Amɔniɔ tàaekɛ̀ gɛ̃n àaɔ̃, a dɛ beea se, ma pɔ a weemáo. Aa Galada bùsu nɔsindeeɔ pùi, kɛ́ aa ye ń bùsu kã́fĩ yã́i.
Má tɛsɔ̃ ń mɛɛwia Labawa, i kũ a kpɛ́ gbãaɔwa. Zĩkawii iɔ dɔ, zàa'ĩan gbãa i fɛlɛńgu,
wi tá ń ń kíao zĩ̀zɔ ũ, aàpi ń a ìwaɔ sãnu. Ma Dii mámɛ má ò.
Ma Dii ma mɛ̀: Mɔabuɔ tàaekɛ̀ gɛ̃n àaɔ̃, a dɛ beea se, ma pɔ a weemáo. Aa Ɛdɔũɔ kía gɛ kpàsa e aà wáɔ gɔ̃̀ túfu ũ.
Má tó tɛ́ fɛlɛ Mɔabuɔwa, i kũ Kelio kpɛ́ gbãaɔwa. Mɔabuɔ gaga zĩ̀ zɔa guuɛ gɔɔ pɔ́ wàlɛ kúkuakɛ, wàlɛ mɔ pɛ́.
Má ń dɔaana tɔ̀lɔzɔ̃ɛ, mí aà ìwaɔ dɛdɛaànɔ. Ma Dii mámɛ má ò.
Ma Dii ma mɛ̀, Yudaɔ tàaekɛ̀ gɛ̃n àaɔ̃, a dɛ beea se, ma pɔ a weemáo. Asa aa gì ma ikoyãiɛ, aaliɔ yã́ pɔ́ má dìlɛɔ kũao. An tã́aɔ mɛ́ ń sãsã, ɛɛde pɔ́ an deziɔ tɛiɔ.
Má tó tɛ́ fɛlɛ Yuda bùsuwa, i kũ Yelusalɛũ kpɛ́ gbãaɔwa.
Ma Dii ma mɛ̀, Isailiɔ tàaekɛ̀ gɛ̃n àaɔ̃, a dɛ beea se, ma pɔ a weemáo. Aaì gbɛ̃maaɔ yía zɔɔ ũ ɔ̃a yã́i, aaì taasideɔ yía kyale fĩaboanɛ yã́i.
Aaì ɔ̃zɔ̃ wɛ̃nadeɔwa bùsu'ũfãau, aaì gbãasaideɔ yã́ málɛnɛ́. Nɛ́ ń a maeo aaì gbada wɛ̃́ndia doũwa, aaì ma tɔ́ pɔ́ a kua adoa ɔ̃̀ɔkpa.
Aaì ń wó poo sa'okĩiɔ saɛ píi zwãa pɔ́ aa a tɔ̀ɔmasìmáɔwa. Aaì vɛ̃ɛ lú ń ɔ̃a pɔ́ aa sìmáo aa mi ń tã́akpɛu.
Mámɛ ma Amɔleɔ kàalɛɛ́ yãa, baa kɛ́ aa gbã̀a lán sɛdɛ líɔwa, mɛ́ aa gbãa lán sɛ̃́ gɔ̃n giiwa. Ma ń kaalɛ píi, nɛ́fɛ̃nɛn gbɛ̃zɔ̃ɔ.
Mámɛ ma bɔánɔ Egipi, ma dɔaaɛ́ guwaiwaiu wɛ̃̀ bla, má tò Amɔleɔ bùsu gɔ̃̀ á pɔ́ ũ.
Ma á nɛ́eɔ dìlɛ ãnabiɔ ũ, má tò á ɛ̀waasoeɔ ńzĩa kpàa. Isailiɔ, sĩana málɛ oɛ́o lò? Ma Dii mámɛ má ò.
A naɛ gbɛ̃́ pɔ́ aa ńzĩa kpàapiɔwa aa vɛ̃ɛmi, á dìlɛ ãnabipiɔnɛ aasu ãnabikɛkɛ lɔo.
À ma! Má á kɛ dɛ̃́ɔdɛ̃ɔɛ, lán zugo pɔ́ pɔ́wɛn aso sɛa ì pɔ́ kɛ dɛ̃́ɔdɛ̃ɔwa.
Gbɛ̃́ kàsakasaɔ bɔkĩi eo, gɔ̃saɔ e bɔ ń gbãa yã́io, nɛgɔ̃naɔ e ńzĩa misio.
Kàzunaɔ fɔ̃ zɛ gio, bàwãadeɔ e bɔo, sɔ̃deɔ e ńzĩa misio.
Baa nɛgɔ̃n wɔ́ɔdeɔ aa bàasi ɔgii gɔɔ beeɛ. Ma Dii mámɛ má ò.
Á Isaili bui pɔ́ ma á bɔ́lɛ Egipi, à swã́kpa à yã́ pɔ́ ma mɛ̀ a á le ma.
Dṹnia buiɔ guu píi ámɛ ma á sɛ́. A yã́i má vãi pɔ́ á kɛ̀ wíɛ́ á musu.
Gbɛ̃ɔn plaɔ ìɔ tɛkɔ̃i kɔ̃yãmasaia?
Nɔ̀ɔmusu ì pũna dào guu pɔblea esaie? Nɔ̀ɔkusi ì pala a tòou nɔ̀ɔkũsaie?
Tó bãe i zu fíiuo, a e à aà kũe? Tó ba i e pɔ́ kũ̀o, a bilɛe?
Tó wà zĩ̀gãalɛ̀ wɛ̃́lɛu, sɔ̃ lí kɛ̃́ gbɛ̃́ɔguo lé? Tó músi gɛ̃̀ wɛ̃́lɛu, Dii mɛ́ tòo lò?
Dii Lua lí yã́ pɔ́ a zɛòe kɛ oa a zɔ̀blena ãnabiɔnɛ saio.
Nɔ̀ɔmusu pũ̀na, dé vĩa a gí kṹii? Dé Dii Lua a yã'oɛ̀, à gí a kpàwakɛii?
À kpàwakɛ Asedoda kibɛdeɔnɛ ń Egipi kibɛdeɔ à onɛ́, aa kãaa Samali gbɛ̀sĩsĩɔ pɔlɛu, aai gili zɔ̃ɔ pɔ́ gɛ̃̀u e ń gbãa pɔ́ wàlɛ mɔ́ a gbɛ̃́ɔnɛo.
Ma Dii ma mɛ̀, gbãadeɔ yãkɛa a dɔ̀ɔwa dɔ̃o. Aaì gbɛ̃́ɔ wɛtã aa ń taiinkɛ, aaì ń àizɛɛɔ naaa aa taò ń bɛ.
Bee yã́i ma Dii Lua ma mɛ̀, ibɛɛɔ mɔ lia á bùsuzi, aa á gbãa midɛ, aai á kibɛ pɔ́ɔ sɛ́lɛ.
Ma Dii ma mɛ̀, lá sãdãna ì a sã gbá miɔna ge a swã́ miɔna bɔ nɔ̀ɔmusu lɛ́zĩ, màa Isaili pɔ́ kú Samaliɔ bɔ kaso, gbɛ̃́ pɔ́ zɔ̃lɛ ń lii bɛ́lɛbɛlɛwapiɔ.
Ma Dii Lua Zĩgɔ̃de ma mɛ̀, à swã́kpa à ma, í Yakɔbu buiɔ gbaò laai.
Tó málɛ Isailiɔ tàae wínɛ́ ń musu, má sa'okĩi pɔ́ kú Bɛtɛliɔ kɔ́ba zɔ̃zɔ̃ mà kwɛ tɔɔlɛ, mí sa'okĩipiɔ dúuzɔ̃.
Má á guantɛ̃mblekpɛɔ ń á ĩ́ampuublekpɛɔ wíwiɛ, má kpɛ́ pɔ́ a zãblèmá ń wesa swaaopiɔ daaĩɛ, mí a kpɛ́ zɔ̃ɔɔ gboo píi. Ma Dii mámɛ má ò.
Á Basana zununuɔ, à yã́ɛ bee ma, á nɔɛ pɔ́ a mɛ̀kpa Samali sĩ̀sĩpɔlɛuɔ! I gbãamɔ wɛ̃nadeɔnɛ, i taasideɔ wɛtã, i o á zã́ɔnɛ aa idã dɔ à mi.
Ma Dii Lua ma lɛgbɛ̃̀ ń ma kuaadoakɛo, ma mɛ̀ gɔɔ lɛ́ mɔ́wá wa kokoaka á gbɛ̃́ kɔ̃naɔzi, wi á sɛ́lɛ táánɔ ń mɔ̀ kòoloɔ.
Á baade a bɔ a aɛdɔawa súsu bĩ́ifoou, wi táánɔ zĩ̀zɔɔ ũ. Ma Dii mámɛ má ò.
À gi àɔ gɛ́ Bɛtɛli, í tàaekɛ we. À gi àɔ gɛ́ Giligali, í ɛa tàaekɛ lɔ. Àliɔ sa'o á diiɔwa we lá gu lɛ́ dɔ, íɔ á pɔ́ kwide kpa we wɛ̃̀ àaɔ̃ ń wɛ̃̀ àaɔ̃o.
Àli pɛ̃ɛ sɛa kpasa sa'okĩiwa sáaukpabɔ ũ, í pɔ́ pɔ́ iɔ ma gba kpàwakɛ wà ma, á Isailiɔ, asa bee kɛa á yei. Ma Dii mámɛ má ò.
Wɛ̃́lɛ píiu má tò á lɛkpɛ lɛ́ yɔ́ lɔo, ualɛ ń ualɛo má tò a kua blɛwa, kási i ɛa su ma kĩ́io. Ma Dii mámɛ má ò.
Kɛ́ à gɔ̃̀ mɔ àaɔ̃ wà pɔkɛkɛ, ɔ̃ ma á tɛ̃́ lou. Má tò lou mà wɛ̃́lɛeɔu, à gì mai wɛ̃́lɛeɔu. Má tò à mà buaeɔ, à gì mai buaeɔ, ɔ̃ gu giigàga.
Á gbɛ̃eɔ bã̀abãabò, aa gɛ̀ wɛ̃́lɛ ń wɛ̃́lɛo í wɛɛlɛi, aai e à mɔ̀máo, kási i ɛa su ma kĩ́io. Ma Dii mámɛ má ò.
Mi to pɔ́wɛn gbɔ̃si ń pɔ́ fukpaao á kaaɔ ń á vɛ̃ɛbuɔ le mɔ̀ɔmɔɔ. Kwaɔ á kaadɔɛnaɔ ń á kuɔ blè, kási i ɛa su ma kĩ́io. Ma Dii mámɛ má ò.
Ma gagyãɔ kàágu, lá má kà Egipiɔguwa. Ma á ɛ̀waasoɔ dɛ̀dɛ zĩ guu, má tò wà á sɔ̃́ɔ nàaa. Má tò yai gĩ dà á bòoa, á ní lɛ́ dɔkĩi eo, kási i ɛa su ma kĩ́io. Ma Dii mámɛ má ò.
Ma á gbɛ̃eɔ suumpa, lá ma Sɔdɔũ ń Gɔmɔɔo suumpawa. A gɔ̃ gòmiɔna pɔ́ wa ga bɔ̀ tɛ́u ũ, kási i ɛa su ma kĩ́io. Ma Dii mámɛ má ò.
A yã́i Isailiɔ, má yã́piɔ kɛɛ́. Lá má yã́piɔ kɛɛ́ Isailiɔ, àɔ kú ń mapi á Lua yã́kpalɛkɛaánɔ sɔuo.
À ma! Mi gbɛ̀sĩsĩɔ kása, mi to zàa'ĩana fɛlɛ, mi to gbɛ̃nazĩna dɔ̃ lá a làasoo dɛ, mi to gu dɔ, mi ɛa to gu si, mi táa'o dṹnia gulɛsĩɔwa, ma tɔ́n Dii Lua Zĩgɔ̃de.
Isailiɔ, à yã́ɛ bee ma, málɛ wɛ̃nalɛ daánɔ.
Wi Isailiɔ nɛ sɔlɔlɔ yãao, ãma à lɛ̀lɛ sa mɛ́ a fɛlɛ lɔo. Wà aà tò wúlɛa a bùsuu we, gbɛ̃e ku à ɔkaaàzio.
Ma Dii Lua ma mɛ̀, wɛ̃́lɛ pɔ́ a zĩgɔ̃ɔ bɔ̀lɛ gbɛ̃ɔn ɔ̀aa sɔo, gbɛ̃ɔn basɔo mɛ́ a su. Wɛ̃́lɛ pɔ́ a zĩgɔ̃ɔ bɔ̀lɛ gbɛ̃ɔn basɔo, gbɛ̃ɔn kwi mɛ́ a su.
Ma Dii málɛ yã́ɛ bee o Isailiɔnɛ: À ma kĩ́i wɛɛlɛ, íɔ ku.
Ásu gɛ́ lousisii Bɛtɛlio, ásu gɛ́ Giligali sɔ̃o, ásu tɔ̃u Bɛɛsɛbao, asa wa tá ń Giligalideɔ zĩ̀zɔɔ ũɛ, mɛ́ Bɛtɛli a gɔ̃ bɛzia ũɛ.
À Dii kĩ́i wɛɛlɛ, íɔ ku. Tó màa no, a mɔ kũ Yosɛfu buiɔwa tɛ́ ũ, a kũ Bɛtɛliwa, gbɛ̃e a fɔ̃ dɛo.
I yã́'ĩikpa yãnadeɔwa, mɛ́ i yãkɛa a zɛ́wa málɛ.
Dii saankifɛ̃nɛnaɔ kɛ̀ ń saankonɛandeo. Ì to gusia níinii li gudɔa ũ, ì to gu ìɔ si. Ì ísia í kãaa musu, ì to à ma lou ũ bùsu píi guu. Aà tɔ́n Dii.
Ì to kaalɛ bilɛ gbãadeɔwa, ì wɛ̃́lɛ bĩ́ideɔ ásookɛ.
Ápiɔ sɔ̃ iliɔ ye sĩan'ona gĩyãio, i za gbɛ̃́ pɔ́ ì bɔbɔ ń vãikɛnaɔgu.
Lá i gbãable wɛ̃nadeɔwa, i pɔ́wɛna símá, á kpɛ́ pɔ́ á bò ń gbɛ̀ ãao, á e zɔ̃lɛ ń guuo, á pɔeã vɛ̃ɛ pɔ́ á bà, á e à a imio.
Asa Dii á tàae zɔ̃ɔ dɔ̃ ń á duuna pɔ́ lɛ́ vĩoo. I gbɛ̃maaɔ wɛtã, i to gbɛ̃dɛna fĩabo, í aà gbaɛ, i gí taasideɔnɛ ń ń yã́ nao.
A yã́i tò laaide dãɔ lɛ́ ìɔ kpaaũa tia kɛ́wa, asa gɔɔɛ beeɔ vãiɛ.
À wɛɛlɛ àɔ yãmaakɛ, i kɛ a vãi no, kɛ́ à e àɔ ku, Dii Lua Zĩgɔ̃de iɔ kúánɔ, lá i o a kúánɔwa.
Àɔ za yã́ vãiu, íɔ ye a maai, íli yã́gɔ̃gɔ̃ a zɛ́wa yã́kpalɛkɛkĩi. Wìliɔ dɔ̃o, Dii Lua Zĩgɔ̃de a gí Yosɛfu bui kɔ̃naɔ wɛ̃nagwaio.
A yã́i Dii Lua Zĩgɔ̃de mɛ̀, wa búbuapɛ gãaɛɔ píi, waɔ o zɛ́kpaaɔ guu: Wéee! Wéee! Wa sɛ̃̀wanaɔ sísi aa ɔ́ɔlɔ, wa o gɛ'ɔɔlɔnaɔnɛ aa búbuapɛ.
Búbuapɛa aɔ ku vɛ̃ɛbuɔu píi, asa Dii mɛ́ a pã́ á bùsua. Dii mɛ́ ò.
Waiyoo gbɛ̃́ pɔ́ lɛ́ Dii gɔɔ nidɛ! Àkɛa álɛ Dii gɔɔpi nidɛi? Gusia gɔɔɛ, i kɛ gupua no.
Aɔ dɛ lá gbɛ̃́ lɛ́ bàalɛ nɔ̀ɔmusuɛ, ɔ̃ à gɛ̀ kpà wài pãleawa, ge lá à gɛ̀ gɛ̃̀ kpɛ́u à ɔnà gĩwa, ɔ̃ mlɛ̃ aà sòwaɛ.
Dii gɔɔpiá gusiaɛ, i kɛ gupua no, gusia níiniiɛ. Baa gupuan beeena aɔ vĩo.
Ma Dii ma mɛ̀, má za á dikpɛɔu, má gíiɛ, má ye á kɔ̃kãaapiɔ gĩyãio.
Baa tó a sa pɔ́ wì a pɔ́ kátɛu à tɛ́kũ òa ń pɔ́wɛntio, má sio. Baa tó a sáaukpa sa'òa ń pɔ́ mɛkpaao, má wɛ́sɛ mà gwao.
À gomala ń á lɛ̀sikɔ̃fĩo, má swã́sɛ á mɔɔna ɔ́io.
À to yã́zɛde dagua lán swa gbakakaawa, à tó á yãkɛa a zɛ́wa ligua lán swa pɔ́ a í lí baowa.
Isailiɔ, i kɛ mámɛ a sa'òa a ma gba pɔ́ guwaiwaiu wɛ̃̀ blao.
Tã́a Mɔlɔku kpɛ́ á sɛa ń saana pɔ́ a zɛò taao. Á dii pɔ́ á pì ázĩaɛpiɔ yã́i
ɔ̃ má tó wà táánɔ Damasi baale. Ma Dii mámɛ má ò. Ma tɔ́n Lua Zĩgɔ̃de.
Waiyoo á gbɛ̃́ pɔ́ á kú niɛniɛ Siɔnaɔ ń á gbɛ̃́ pɔ́ á kú dɔdɔa Samali sĩ̀sĩpɔlɛuɔ, á gbɛ̃́ pɔ́ á dɛ buiɔ mide kíaɔ ũ gbɛ̃́ kĩniɔ wɛ́ ìɔ dɔáziɔ!
À gɛ́ Kalenɔ à gwa! Bɔa we í gɛ́ Amata mɛɛwiau, í gɛ́ Gata, Filitɛ̃ mɛɛwiau. An wɛ̃́lɛpiɔ maa dɛ wɛ̃́lɛ pɔ́ á kíaɔ kuulae? An bùsu zɔ̃ɔ dɛ á pɔ́ae?
Lá álɛ e Lua ĩadaawá gɔɔ zã̀, kía pãsĩ gbãableawá kãikũ̀.
I wúlɛ á wesa swaa liiɔwa, i ɔli ázĩau á wúlɛkĩipiɔwa. I sãnɛbɔlɔ ń gáaena mɛkpaao só.
I mɔɔnalɛ lán Davidi lɛ̀wa, i lɛ̀ dafu da ń pɔ́'ɔbɔnaɔ.
I vɛ̃ɛmi à a dàa bɔ, i nísi ɔde dɔɔ, kási ili ɔ́ɔlɔ Yosɛfu buiɔ kaalɛa yã́ musuo.
A yã́i tò áɔ ku gbɛ̃́ pɔ́ wa táńnɔ káauɔ guuɛ, á lalasi wiiɔ i midɛ.
Ma Dii Lua Zĩgɔ̃de ma lɛgbɛ̃̀ ń ma kuao ma mɛ̀, má ye Yakɔbu buiɔ ĩ́andãa gĩyãio, má za an zɛgikĩiɔu. Má ń mɛɛwia na ń ibɛɛɔnɛ ń ɔzĩ ń pɔ́ pɔ́ kú a guuɔ píiɛ.
Baa tó gɔ̃ɛɔ gɔ̃̀ uae gbɛ̃ɔn kwi, aa gagaɛ.
Tó gbɛ̃́ mɔ̀ a daɛ gɛ sɛ́i, àlɛ bɔò à gɛ́ tɛsɔ̃iwà, mɛ́ à gbɛ̃́ pɔ́ ulɛa we là à mɛ̀: Gbɛ̃e kunnɔ we lɔe? Ade a wewà: Gbɛ̃e ku lao. Kɛ kílikili, baa Dii tɔ́, ńsu sio.
Asa ma Dii ma yãdìlɛ ma mɛ̀, má ua zɔ̃ɔ wiɛ kɛ́lɛkɛlɛ, mí a nɛ́na kɛ yáiyai.
Wì sɔ̃́ baa gbɛsi musue? Wì sapa ń zuɔ wee? Màa á tò yã́zɛde gɔ̃̀ɛ́ sɛwɛ ũ, mɛ́ yãkɛa a zɛ́wa gɔ̃̀ɛ́ gɔ̃i ũ.
Á pɔ kɛ̀na zĩblea Lodebaawawa, a mɛ̀ a Kaanaiũ sì ń ázĩa gbãaoɛ.
Ma Dii Lua Zĩgɔ̃de ma mɛ̀: Isailiɔ, málɛ tɛ́kpa buieu à fɛlɛánɔ, i wɛ́tɛ̃amɔɛ́ za Amata bɔlɛu e Ísida Wisidei.
Yã́ pɔ́ Dii Lua ɔ̀lɔmɛɛn kɛ: Má è Dii bɔ̀ ń kwaɔ pɔkɛkɛ daalɛgɔɔ, pɔ́ pɔ́ wì kpa kíawa kɛkɛa gbɛa.
Kɛ́ kwaɔ tɔɔlɛ pɔ́ɔ sò píi aa làa, ma mɛ̀: Dii Lua, sùuukɛ! Bɔ́ Yakɔbu buiɔ e aaɔ kuòi? Asa aa kɛ̀ fɛ̃́nɛũ.
Ɔ̃ Dii yã́pi bɔ̀ a nɔ̀sɛu à mɛ̀, bee a kɛ lɔo.
Yã́ pɔ́ Dii Lua ɔ̀lɔmɛɛn kɛ: Má mà Dii Lua lɛ́ mɛ á yã́kpalɛkɛ ń gbɛ̃́ɔ ń tɛ́o. Tɛ́pi ísia zɔ̃ɔ í bà, ɔ̃ à kũ̀ Isaili bùsuwa.
Ɔ̃ ma mɛ̀: Dii Lua, n yã́ na! Tuɛlɛ! Bɔ́ Yakɔbu buiɔ e aaɔ kuòi? Asa aa kɛ̀ fɛ̃́nɛũ.
Ɔ̃ Dii Lua yã́pi bɔ̀ a nɔ̀sɛu à mɛ̀, beepi a kɛ lɔo.
Yã́ pɔ́ a ɔ̀lɔmɛɛn kɛ: Ma Dii è zɛa bĩ́i súsu saɛ, a pɔ́ súsugwabɔ kũa.
Ɔ̃ à ma la à mɛ̀: Amɔsi, bɔ́ ń èi? Ɔ̃ má wèwà ma mɛ̀, pɔ́ súsugwabɔɛ. Ɔ̃ à mɛ̀: Gwa, ma pɔ́ súsugwabɔ pòo ma gbɛ̃́ Isailiɔwa, má sùuukɛńnɔ lɔo.
Wa Isailiɔ gulɛsĩ pɔ́ aa bòɔ daaĩ, wa Izaaki buiɔ sa'okĩiɔ wíwi. Má fɛlɛ Yeloboaũ bɛwa ń fɛ̃ndaoɛ.
Ɔ̃ Bɛtɛli sa'onkia Amazia gbɛ̃́ɔ zĩ̀ Isailiɔ kí Yeloboaũwa à mɛ̀: Amɔsi lɛ́ lɛkpaaĩnzi ń gbɛ̃́ɔ Isaili bùsuu. Bùsudeɔ aa aà yã́ fɔ̃́ lɔo.
Asa à mɛ̀ wa Yeloboaũ dɛ ń fɛ̃ndaoɛ, wi Isailiɔ kṹkũ ń bùsuu, wà táńnɔ zĩ̀zɔɔ ũɛ.
Ɔ̃ Amazia mɔ ò Amɔsiɛ à mɛ̀: Gu'ena, bàasi ǹ ta Yuda bùsuu, níɔ ble ń ãnabikɛkɛawa we.
Ńsu ɛa mɔ ãnabikɛkɛi Bɛtɛli la lɔo, asa sa'okĩi pɔ́ ì kía gba gbãa ku laɛ.
Ɔ̃ Amɔsi a zãsì Amaziawa à mɛ̀: Ãnabi ge ãnabi gãli gbɛ̃en ma ũ yãa seo. Sãdãnan ma ũ, kaadɔɛmblea dɔ́ɛ má dɔ̃.
Sãdãpi guu ɔ̃ Dii ma sɛu, a òmɛɛ mà gɛ ãnabikɛkɛ a gbɛ̃́ Isailiɔnɛ.
Swã́kpa ǹ Dii yãma sa. N mɛ̀, másu ãnabikɛkɛ Isailiɔ yã́ musuo, másu vãi pɔ́ a Izaaki buiɔ le oo.
Ayãmɛto Dii mɛ̀, n na a káaluaka wɛ̃́lɛu, wa n nɛ́ɔ dɛdɛ ń fɛ̃ndao gɔ̃ɛɔ ń nɔɛɔ. Wa ba yɔ̃ n bùsuwa, wi kpaalɛkɔ̃ɛ. Wa Isailiɔ kṹkũ ń bùsuu wà táńnɔ zĩ̀zɔɔ ũ, ní ga luayãdɔ̃nsaiɔ bùsuu we.
Yã́ pɔ́ Dii Lua ɔ̀lɔmɛɛn kɛ: Ma libɛ mài è ká gbí guu.
Ɔ̃ Dii ma la à mɛ̀: Amɔsi, bɔ́ ń èi? Ɔ̃ má wèwà ma mɛ̀: Libɛ mài má è ká gbí guu. Ɔ̃ à ɛ̀a òmɛɛ: Ma wɛmà ma gbɛ̃́ Isailiɔwaɛ, má sùuukɛńnɔ lɔo.
Ma Dii Lua ma mɛ̀, gɔɔ bee ma kpɛ́ lɛsia a li ɔ́ɔlɔa ũɛ, gɛɔ gɔ̃ kpálɛ gupiiu kpɛ̃̀nɛnɛ. Gu a kɛ kílikili!
À yã́ɛ bee ma, á gbɛ̃́ pɔ́ i gbãable taasideɔwa, i wɛ̃nadeɔ midɛ á bùsuu.
I mɛ: Mɔ dafu dikpɛ a láa wà e wá pɔ́wɛna yía bɔɛ ni? Gɔɔ kpele kã́mabogɔɔ a gɛ̃ wà e wá dɔ̃ɔ wɛ̃i? Wá zaa nɛ́na dauɛ, wí a ɔ̃a kã́fĩ, wá wá kilooɔ lilɛ, wíɔ gbɛ̃ble.
Wá wɛ̃nadeɔ lú ń ã́nusuo, wí taasideɔ sɛ zɔɔ ũ, kɛ́ baa wá kyale fĩa aai e bòwɛ̃ɛo yã́i. Wá pɔ́wɛna yía ń a bìsaoɛ.
Ma Dii Yakɔbu buiɔ Lua gawide, ma lɛgbɛ̃̀ ń ma kuao ma mɛ̀, an yãkɛae a sãmagu bauo.
A yã́i tɔɔlɛ a lualua, gbɛ̃́ pɔ́ kálɛwàɔ i búbuapɛ ḿpii. Bùsu a loo lán Niili í gbakakaawa, a ya i ɛa kpálɛ lán Egipi swapi íwa.
Ma Dii Lua ma mɛ̀, gɔɔ bee má tó ĩatɛ̃ gɛ̃ kpɛ́u gɔɔ pɔ́ à kà minanguo, má tó gu si fãanɛ gbãa zã́.
Má á dikpɛɔ lilɛɛ́ búbuapɛgɔɔ ũ, á lɛsiaɔ i gɔ̃ wɛ̃nalɛɔ ũ. Má tó à zwã̀nkasaɔ kákaála, á baade i a mi wa gbáigbai. Má tó gɔɔpi àɔ dɛ lán nɛgɔ̃ɛ mɛ̀ndona gaa ɔɔlɔwa, gɔɔpi i midɛ ń pɔsiao.
Ma Dii Lua ma mɛ̀, a gɔɔ lɛ́ mɔ́ má tó nɔana ká á bùsuu. I kɛ blɛ ge í nɔana no, swã́kpaa ma yã́ ni mɛ́ aɔ á dɛ.
Wa bã̀abãabo ísia baa ń ísia baao, wa bɛbɛ za gukpɛ e bɛ'aɛ. Aa kpálɛkɛ ma yãmaai, kási aa mao.
Gɔɔ bee wɛ̃́ndia maaɔ ń gɔ̃sa gbãaɔ yɛ̃̀ɛɛ a láa imi yã́i.
Gbɛ̃́ pɔ́ aaì lɛgbɛ̃ ń Samali tã́a tɔ́oɔ ń gbɛ̃́ pɔ́ aaì mɛ ń Dã dii kuaoɔ, ń gbɛ̃́ pɔ́ aaì mɛ ń gɛa sa'oi Bɛɛsɛba gbãaoɔ, aa kpaguaɛ, aa fɛlɛ bau lɔo.
Ma Dii è zɛa a gbagbakĩi saɛ à mɛ̀: Gbɛ̀pɛlɛ misona lɛ́, kpɛɛlɛ gĩ i dee, ma kpɛ́pi i kwɛ ká gbɛ̃́piia, mí gbɛ̃́ pɔ́ bɔ̀ɔ dɛdɛ ń fɛ̃ndao. An kee a e bɔo, baa mɛ̀ndo a e piliao.
Baa tó aa ɛyɔ̃̀ aa tà e bɛdau, má ɔpɛlɛmá weɛ. Baa tó aa gɛ̀ za musumusu, má ń bua weɛ.
Tó aa gɛ̀ ùlɛ Kaamɛli gbɛ̀ misonau, má ń gbɛsɛlɛ mà gɛ́ mà ń kṹkũ weɛ. Tó aa sɔ̀lɔmɛɛ ísia zíɛ, má o ísia mlɛ̃ɛ aà ń só weɛ.
Tó an wɛ̀lɛɔ ń kũkũ aa tàńnɔ zĩ̀zɔɔ ũ, we má tó wà ń dɛdɛu ń fɛ̃ndao. Má wɛ́tɛńzi ĩadaama yã́iɛ, i kɛ maakɛanɛ́ yã́i no.
Ma Dii Lua Zĩgɔ̃de, mi ɔkã tɔɔlɛwa, i yɔ́, gbɛ̃́ pɔ́ kú weɔ i búbuapɛ píi. Mi to bùsu loo lán Niili í gbakakaawa, i ɛa kpálɛ lán Egipi swapi íwa.
Ma a kúkĩi kɛ̀, má dìdikɔ̃a musu, ma a ɛ̃ kpàlɛ dṹniawa. Mi ísia kãaa musu, mí tó à ma lou ũ dṹnia guu, ma tɔ́n Dii.
Ma Dii ma mɛ̀, á Isailiɔ, a kɛmɛɛ doũ ń Etiopiɔɛ. Lá ma á bɔ́lɛ Egipi, mi Filitɛ̃ɔ bɔlɛ Kɛlɛti, ma Siliɔ bɔ̀lɛ Kiio lé?
À ma! Ma Dii Lua, ma wɛmà á bùsu duundewa mà á kpalapi midɛ dṹniau, ãma má Yakɔbu buiɔ kaalɛ míɔmiɔo. Ma Dii mámɛ má ò.
Má yãdilɛ, mí tó wà Isailiɔ fã́fã buipãleɔ guu píi lá wì pɔ́wɛna ká gbaana guu wà fã́fãwaɛ, baa a wɛ́n do a lɛ́lɛ zĩ́lɛo.
Duunkɛna pɔ́ kú ma gbɛ̃́ɔ guu, aaì mɛ vãi a sɔ̃ńzi à gbasa ń leoɔ, wa ń dɛdɛ ń fɛ̃ndao ḿpiiɛ.
Gɔɔ bee má ɛa Davidi bɛzĩ bo, mí a gufooɔ kɛkɛ. Má aà ua pɔ́ gàpi vu, mí uapi fɛlɛ lá a dɛ yãawa,
aai gɔ̃ Ɛdɔũ bui kɔ̃naɔ vĩ ń buipãle pɔ́ ma tɔ́ kúmáɔ píi. Ma Dii pɔ́ má yã́pi kɛ, mámɛ má ò.
Ma Dii má mɛ̀ gɔɔ lɛ́ mɔ́ kɛ́ sàpanaɔ aaɔ bɛ pɔkɛkɛnaɔ iau, wàli pɔ́tɔ̃ e vɛ̃ɛkɛkɛa àɔ láa. Baa gbɛ̀sĩsĩɔ vɛ̃ɛ kɛ, vɛ̃ɛ na iɔ di sĩ̀sĩpɔlɛ píiu.
Má su ń ma gbɛ̃́ Isailiɔ ń pá ziu, aa ɛa ń wɛ̃́lɛ ziaɔ kálɛ aa zɔ̃lɛu. Aali vɛ̃ɛbu kɛ, aai a imi, aali kaaɔ da, aai a libɛ ble.
Má Isailiɔ pɛ ń bùsuu, gbɛ̃e a ń wo bùsu pɔ́ má kpàmápiu bau lɔo. Ma Dii á Lua mámɛ má ò.
Yã́ pɔ́ Abadia èn kɛ: Yã́ pɔ́ Dii Lua ò Ɛdɔũɔ musuɛ. Wa baomà à bɔ̀ Dii kĩ́i, à gbɛ̃́ zĩ̀ buiɔwa aà onɛ́: À fɛlɛ! Wà gɛ́ Ɛdɔũɔwa zĩu.
Ɛdɔũɔ, à ma! Má tó à gɔ̃ kpɛɛ buiɔ guuɛ, wa sakaágu à kɛ zài.
Á kàamai mɛ́ á sãsã. Á gbɛ̃́ pɔ́ a gbɛ kɛ̀ á kpɛ́ ũ á zɔ̃lɛu musumusuɔ, i o á sɔ̃ guu à mɛ, i gbɛ̃e e à fɔ̃ á bua à á nɛ́ zĩ́lɛo.
Baa kɛ́ á da musumusu lán baɛwa, mɛ́ a á sakpɛ dà saanaɔ sɔ̀ɔu, má á bãɛ za weɛ. Ma Dii mámɛ má ò.
Tó kpã́iɔ mɛ́ gɛ̃̀ázi gwã́, ge tó kpã́iwɛliwɛɔ sìázi yãa, pɔ́ pɔ́ an pɔ dɔwà ɔ̃ aa sɛ adoo lò? Tó vɛ̃ɛkɔzɔ̃zɔ̃naɔ mɔ̀ sì á búu sɔ̃, vɛ̃ɛ kɔ̃na ɔ̃ aa tóɛ́o lò? Kási á kaalɛɛ.
Esau buiɔ, wa á pɔ́ɔ naaaɛ míɔ, wa á àizɛɛ pɔ́ ulɛaɔ sɛ́lɛ.
Bui pɔ́ an lɛ́ doũánɔɔ á yá á bùsuu, gbɛ̃́ pɔ́ naánɔɔ á sã́sã, aai zĩblewá, gbɛ̃́ pɔ́ i ɔkãaaɔ filifilimbakpaɛ́, áɔ a yã́ dɔ̃o.
Ma Dii ma mɛ̀, má Ɛdɔũ bui ɔ̃nɔnaɔ dɛdɛ gɔɔ bee, yãdɔ̃nae a gɔ̃ Esau gbɛ̀sĩsĩ musuo.
Gili a gɛ̃ Temani nɛgɔ̃naɔgu, aa midɛ ḿpii Esau gbɛ̀sĩsĩdeɔ dɛdɛau.
Á gɔ̃ ń wío, wi á midɛ, áɔ ku lɔo, yãpãsĩ pɔ́ á kɛ̀ á dãuna Yakɔbu buiɔnɛ yã́i.
Kɛ́ buipãleɔ lɛ́ ń àizɛɛ sɛ́lɛ, kɛ́ bui zĩ̀lopiɔ gɛ̃̀ Yelusalɛũ, aalɛ líkpa a yã́ musu, á kú we lá á doũńnɔwaɛ.
A maa yãa á dãuna buiɔ gwaa kɛɛ́ na an wɛtãgɔɔo. I kṹ á pɔ kɛ na Yudaɔ kaalɛgɔɔo, i kũ à yamɔsɛkpa an taasikɛapi guuo.
A maa yãa à si ma gbɛ̃́ɔ wɛ̃́lɛu an yã'eapi guuo. I kũ an gwaa kɛɛ́ na an yã'eapi guuo, i kũ à ń àizɛɛ naaa an yã'eapi guuo,
A maa yãa àɔ zɛa zɛnankpaau an gbɛ̃́ pɔ́ lɛ́ bàalɛ dɛa yã́io. I kũ à ń gbɛ̃́ pɔ́ bɔ̀ɔ kṹkũ à kpámá an wɛ́tɛ̃agɔɔpio.
Ma fɛlɛa ń bui píio gɔɔ kà kãi, mí kɛɛ́ lá á kɛ̀nɛ́wa. Á yãkɛaɔ wi á musu.
Lá a imì ma sĩ̀sĩ pɔ́ a kua adoa musu, màa bui píi a imi we zɛsai. Aa ma pɔkũmabɔbɔma ípi gbɛ̃, aai gɔ̃ lán wi ń i yãaowa.
Má gbɛ̃́ɔ suaba Siɔna gbɛ musu. Aɔ dɛ ma pɔ́ ũ, Yakɔbu buiɔ i ɛa ń pɔ́ sí.
Yakɔbu buiɔ aaɔ dɛ lán tɛ́wa, Yosɛfu buiɔ aaɔ dɛ lán tɛ́vuawa, Esau buiɔ iɔ dɛ lán sɛ̃̀ giiwa. Aa kũ Esau buipiɔwaɛ míɔmiɔ, an gbɛ̃e a bɔo. Ma Dii mámɛ má ò.
Ma gbɛ̃́ pɔ́ kú Nɛgɛvɛɔ i gɔ̃ Esau gbɛ̀sĩsĩɔ vĩ, an gusalaladeɔ i Filitɛ̃ɔ bùsu sí ń Ɛflaiũ bùsuo ń Samali bùsuo. Bɛ̃yãmɛɛ buiɔ sɔ̃ aai gɔ̃ Galada bùsu vĩ.
Isaili zĩ̀zɔɔ i gɔ̃ Kanaa bùsu vĩ e za Salɛpa, Yelusalɛũ zĩ̀zɔ pɔ́ kú Sefalaɔ i gɔ̃ Nɛgɛvɛ wɛ̃́lɛɔ vĩ.
Suabanaɔ dɛdɛ Siɔna gbɛ̀sĩsĩwa, aai yã́kpalɛkɛ ń Esau gbɛ̀sĩsĩdeɔ, kpala i gɔ̃ Diiɛ.
Dii yã'ò Amitai nɛ́ Yonasiɛ à mɛ̀:
Fɛlɛ gɛ́ mɛɛwia zɔ̃ɔ Niniva, ní wiidɔmá, asa an vãikɛa ma le.
Ɔ̃ Yonasi bàalɛ̀ Diiɛ à mipɛ̀ Taasisiwa. Kɛ́ à kà Zope, à gó'ilɛna è we, àlɛ gɛ́ Taasisi. Kɛ́ à fĩabò, à sìu ń gbɛ̃́ pɔ́ lɛ́ gɛ́ weɔ. Àlɛ bàalɛ Diiɛ.
Dii ĩ́an gbãa gbàɛ ísiau, ɔ̃ zàa'ĩan pãsĩ fɛ̀lɛ ísiaa e gó'ilɛna ye wíwii.
Vĩa gobɔnaɔ kũ̀, baade lɛ́ wiilɛ a diiwa, ɔ̃ aa gópi asoɔ bɔ̀bɔ lɛ́ ká íu, gó e yãfũkũ. Yonasi sɔ̃ à pìla gɛ̃̀ wùlɛ gó kpɛa, ɔ̃ à gɛ̃̀ ń io.
Gobɔnaɔ gbɛ̃zɔ̃ɔ gɛ̀ aà lè à mɛ̀: Bɔ́ i ńlɛ o màai? Fɛlɛ wiilɛ n diiwa, wìliɔ dɔ̃o tó a wá wɛgwa wà bɔ kaalɛ lɛ́zĩ.
Ɔ̃ aa òkɔ̃ɛ: À mɔ wà líkpa wà e dɔ̃ gbɛ̃́ pɔ́ gɛ̃̀wázi ń kìsiaɛo. Kɛ́ aa likpà, ɔ̃ à Yonasi sɛ̀.
Aa aà là aa mɛ̀: Owɛ̃ɛ, gbɛ̃́ pɔ́ ń dɛ a ũ, n gbɛ̃́ pɔ́ n gɛ̃wázi ń kìsiaɛ taao. Zĩ kpele ni kɛi? N bɔ má ni? Bùsu kpele gbɛ̃́n n ũi? Bui kpelen n ũi?
A wèmá à mɛ̀: Ɛbɛlun ma ũ. Dii Lua Musude pɔ́ ísia ń tɔɔlɛo kɛ̀ ɔ̃ mi sísi.
Ɔ̃ vĩa gbɛ̃́piɔ kũ̀, an nisĩna vùa, aa òɛ̀: Bɔ́ yã́ ń kɛ̀ màai? Gbɛ̃́piɔ dɔ̃̀ kɛ́ àlɛ bàalɛ Diiɛɛ, kɛ́ a ònɛ́ beewa yã́i.
Í wɛtã̀ ń ń zuzuao, ɔ̃ aa aà là aa mɛ̀: Kpelewa wá kɛ ísia busawɛ̃ɛi?
A ònɛ́: À ma sɛ à ma zu ísiau, i busaɛ́, asa má dɔ̃̀ mámɛ ma gɛ̃ázi ń zàa'ĩan gbãaɛ beeo.
Aa nà góliawa kɛ́ aa e bua, ãma aai fɔ̃o, asa í wɛtã̀ ń ń zuzuaoɛ.
Ɔ̃ aa wiilɛ̀ Diiwa aa mɛ̀: N yã́ na Dii! Ńsu wá kaalɛ gbɛ̃́ɛ bee wɛ̃nibɔa yã́io. Dii, ńsu wá dilɛ tàaedeɔ ũ aà dɛa yã́ musuo, asa n n pɔeã dàwɛ̃ɛɛ.
Aa Yonasi sɛ zù ísiau, ɔ̃ ípi pãsĩ kpàlɛ.
Dii gbãa yã́ gbɛ̃́piɔ vĩakũ̀ maamaa, ɔ̃ aa sa'òwà aa lɛkɛ̀wà.
Dii tò kpɔ̀ gbɛ̃̀nɛ mɔ̀ Yonasi mɔ̀, ɔ̃ à kɛ̀ kpɔpi gbɛɛu fãanɛ àaɔ̃ gwãasĩn àaɔ̃.
Kua kpɔpi gbɛɛu Yonasi wabikɛ̀ Dii a Luawa à mɛ̀:
Ma lɛzù Diizi ma yooyea guu, ɔ̃ a wèa, kua bɛda nɔnau ma wiilɛ̀, ɔ̃ à ma yãmà.
N ma zu ísia í títiu e za a nɔnau, ísɔ̃ dɛ̀dɛa ń ikooaɔ, n idãazĩɔ táa'ò ma mia.
Ma mɛ̀ ma yã́ kú n sɔ̃u lɔo, kási má ɛa wɛsi n kpɛ́ pɔ́ a kua adoalɛ.
Í ma kũ ma nɔɛ, ísi ma mɔ, wáa fĩ̀a ma mii.
Ma kpalɛ e gbɛ̀sĩsĩɔ zĩ́nau, dṹnia zɛ́ pɔ́ wɛ̃a vĩo tàmalɛ. Ɔ̃ n ma bɔ gbã́ou, n ma mìsi, Dii ma Lua.
Kɛ́ má ye ã́nuatoi, Dii, n yã́ dɔ̀magu, ɔ̃ ma wabikɛ̀ma, à n le za n kpɛ́ pɔ́ a kua adoau.
Gbɛ̃́ pɔ́ lɛ́ tã́a gbagbaɔ aa kɛ báaa vĩo,
ãma mapi, má sa'oma ń sáaukpaao, má lɛ́ pɔ́ má kɛ̀ma fĩabo. Dii mɛ́ ì ń suaba.
Dii yã'ò kpɔpiɛ, ɔ̃ à Yonasi pìsi sĩ̀sĩa.
Dii yã́ gɛ̃n plaade oa Yonasiɛ guu Dii mɛ̀:
Fɛlɛ gɛ́ mɛɛwia zɔ̃ɔ Niniva, ní yã́ pɔ́ má ònɛ kpàwakɛu.
Ɔ̃ Yonasi fɛ̀lɛ gɛ̀ Niniva lá Dii òɛwa. Niniva sɔ̃ mɛɛwia zɔ̃ɔɛ maamaa. Pãa wɛ̃́lɛpia kà tá gɔɔ àaɔ̃ ũ.
À gɛ̃̀ wɛ̃́lɛpiu à táa'ò gɔɔ do, ɔ̃ à nà kpàwakɛawa à mɛ̀: Gɔɔ bla mɛ́ gɔ̃̀ kɛ́ Lua Niniva dúuzɔ̃.
Ninivadeɔ Lua yã́ sì, ɔ̃ aa lɛye kpàwakɛ̀ aa zwã̀nkasaɔ kàkańla, nɛ́fɛ̃nɛn gbɛ̃zɔ̃ɔ.
Kɛ́ a bao Niniva kía lè, à fɛ̀lɛ a gĩ́naa à a gomusu wòlo zù, à zwã̀nkasa kàkaala à zɔ̃̀lɛ túfuu.
À mɛ̀ wà kpàwakɛ a wɛ̃́lɛu wà mɛ: Lá kí ń a ìwaɔ dìlɛn kɛ: Gbɛ̃nazĩnaɔ ń pɔtuoɔ píi, blɛ su gɛ̃ ń lɛ́uo, aasu imio.
Gbɛ̃nazĩnaɔ ń pɔtuoɔ aa zwã̀nkasa kákańla ḿpii, aaɔ wiilɛ Luawa aaɔ zɛaàla. Baade bɔ a zɛ́ vãiu, i ɔbɔlɛ yãpãsĩu.
Démɛ ìɔ dɔ̃ tó a wá wɛ̃nagwa à a nɔ̀sɛ suumpa, aà kyã̀wãa láa, wí bɔ kaalɛui?
Kɛ́ Lua ń yãkɛa è, lá aa bɔ̀ ń zɛ́ vãiu, à ń wɛ̃nagwà, i to músi pɔ́ a dìlɛ à kpáńzi ń le lɔo.
Yã́pi kɛ̀ Yonasiɛ ĩ́i maamaa, ɔ̃ aà pɔ pà.
À wabikɛ̀ Diiwa à mɛ̀: N yã́ na Dii! Mi yã́pi o za ma bùsuuo lé? Bee yã́i ma dɔaa bàalɛ̀ málɛ tá Taasisiɛ fá! Asa má dɔ̃ kɛ́ ń sùuu ń sósobio vĩ. N pɔ lí pa kpaao, ń gbɛ̃kɛ vĩ zɔ̃ɔ, ni ĩadama bɔ n nɔ̀sɛɛ.
Tiasa Dii, ma sɛ́, asa ma ga sì ma kuawa.
Dii òɛ̀: A maa n pɔ pàe?
Yonasi bɔ̀ wɛ̃́lɛu, à zɔ̃̀lɛ a gukpɛ oi. À yãayãasu dɔ̀ we, a ku a guu, àlɛ gwa yã́ pɔ́ a wɛ̃́lɛpi le.
Ɔ̃ Dii tò ladaadaa fɛ̀lɛ uedà Yonasia, kɛ́ aà taasi e lao. Ladaadaapi yã́ Yonasi pɔ kɛ̀na maamaa.
Kɛ́ gu dɔ̀, ɔ̃ Lua tò kɔ̀ɔ mɔ̀ ladaadaapi zɔ̃̀, ɔ̃ à giigàga.
Kɛ́ ĩatɛ̃ gbãakũ̀, Lua bɔ̀ ń ĩ́an wãao gukpɛ, ɔ̃ ĩatɛ̃ lɛ́ aà lɛ a miwa. Aà yɛ̃̀ɛɛ làa, ɔ̃ à ga nidɛ̀ à mɛ̀: Ma ga sì ma kuawa.
Ɔ̃ Lua òɛ̀: N pɔpaa ladaadaa bee yã́ musu zɛvĩe? Ɔ̃ à mɛ̀: A zɛ́ vĩ, ma pɔpaa kà à ga imɛɛ.
Ɔ̃ Dii òɛ̀: Ladaadaa pɔ́ ni a taasikɛo, ḿmɛ ń tò à bɔ̀lɛ à gbã̀o, ɔ̃ n wɛ̃nakɛ̀ɛ̀. À fɛ̀lɛ gwãasĩn doɛ, ɔ̃ à mìdɛ gwãasĩn do.
Mapi sɔ̃, a maa mà wɛ̃nadɔ̃ mɛɛwia zɔ̃ɔ Ninivaɛo lé? An gbɛ̃́ pɔ́ aa ɔplaa dɔ̃kɔ̃ɛ ń zɛɛooɔ dasi dɛ ɔ̀aasɔsɔo lɛɛ basooloa (120.000), mɛ́ an pɔtuoɔ kɛ̀ zài.
Dii yã'ò Mɔlɛsɛ gbɛ̃́ Miseɛ Yudaɔ kíaɔ Yotaũ ń Aazao ń Ezekiao gɔɔ. Yã́ pɔ́ ku Samali ń Yelusalɛũowa ɔ̃ Dii òɛ̀ à mɛ̀:
Bui píi, à swã́kpa, dṹnia ń gbɛ̃́ pɔ́ kú a guuɔ, à ma yãma ápii. Dii Lua lɛ́ bɔbɔánɔ za a bɛ pɔ́ a kua adoau.
Gwa! Dii bɔ̀ a kúkĩi, à pìla, àlɛ táa'o dṹnia gulɛsĩɔwa.
Gbɛ̀sĩsĩɔ lɛ́ yɔ́ aà zíɛ lán zɔsa pɔ́ kú tɛ́ saɛwa. Aalɛ bàalɛ lán í pɔ́ lɛ́ pila sĩ̀sĩwawa, mɛ́ guzulɛɔ lɛ́ wɛ̃aa.
Bee a kɛ píi Yakɔbu buiɔ tàae ń Yudaɔ duunao yã́iɛ. Bɔ́mɛ Yakɔbu buiɔ tàae ũi? An mɛɛwia Samali tã́aɔ nolo? Yudaɔ tã́agbagbakĩi kú má ni? An mɛɛwia Yelusalɛũ nolo?
Bee yã́i má tó Samali gɔ̃ bɛzia ũ, iɔ dɛ gu pɔ́ wa vɛ̃ɛbu kɛu ũ. Má a gbɛɔ kɔ́lɛ guzulɛu, mí a ɛ̃daalɛkĩiɔ bɔ gupuau.
Wa a tã́aɔ wíwi píiɛ, wi tɛsɔ̃ gba pɔ́ wà mɔ̀ò ń kpɛ́uɔwa. Má aà diipiɔ dúuzɔ̃ píiɛ. Lá wà gbapiɔ kã̀aa káaluaɔ asea ũ, wa taò à ɛa gɔ̃ káaluaɔ asea ũ lɔɛ.
Ɔ̃ Mise mɛ̀: A yã́i tò má ɔ́ɔlɔ, má búbuapɛ, máɔ bɛ bṹu kyalesai. Má wiilɛ lán gbɛ̃gbonawa, má ɔ́ɔlɔ lán koowa.
An bɔ gɔ̃̀ bɔ̀kɔɔ ũɛ, à ma gbɛ̃́ Yudaɔ lè e Yelusalɛũ bĩ́ibɔlɛu.
Ásu o Gatadeɔnɛo, ásu ɔ́ɔlɔ Akooo. À gbeembo bùsuu Bɛtafla.
Safiideɔ, à gɛ̃zɛa bṹu ń wío. Zaanadeɔ bɔlɛ á gwaio, Bɛtɛsɛlideɔ lɛ́ ɔ́ɔlɔ, aa ń gba zɛkĩio.
Malodeɔ lɛ́ kɔ̃dɛ aafia'eai, asa Dii vãi zĩ̀máɛ e Yelusalɛũ bĩ́ibɔlɛu.
Lakisideɔ, à godɔ sɔ̃́ɔnɛ. Ámɛ á tò Siɔnadeɔ nà duunkɛawa, á wɛ̃́lɛu ɔ̃ Isailiɔ tàaekɛ̀u káau.
A yã́i tò á kɛ̃́kɔ̃wa ń Mɔlɛsɛgatadeɔ. Akazibudeɔ aaɔ dɛ Isailiɔ kíaɔnɛ yiongo lɛ́baa ũɛ.
Malesadeɔ, Dii a mɔ́wá ń gbãamɔnɛdeo, Isaili bɛɛɛdeɔ gɛ gɛ̃ Adulaũ gbɛ̀'ɛu.
À á mi bo, í a gbáa lɛ́, à ɔ́ɔlɔ á nɛ́ yenzideɔ musu. À á mi kɛ gbáigbai lán yãamusuwa, asa wàlɛ ń kũkũ zĩ̀zɔɔ ũɛ.
Waiyoo yãbɛ̃ɛ lɛkpaaĩnaɔ, gbɛ̃́ pɔ́ aaì vãi làasookɛ ń lii musuɔ! Tó gu dɔ̀, aaì zĩkɛwà, kɛ́ aa a zɛ́ vĩ yã́i.
Aaì lua buai aa símá, aaì wɛdɔ kpɛ́i aa kɛ ń pɔ́ ũ. Aaì gbãamɔ gbɛ̃́ɛ, aa aà bɛ ge aà túbi síwà.
Ayãmɛto ma Dii ma mɛ̀: Má dìlɛ mà yã́yia gbɛ̃́ɛ beeɔwa, aa e bɔuo. Aa táa'o ń mio daa ía lɔo, asa wɛ́tɛ̃agɔɔɛ.
Gɔɔ bee wa yãadańnɔ, an yã́ i gɔ̃ wɛ̃nalɛ ũ wa mɛ: Wà wá ásookɛ̀, wà wá gbɛ̃́ɔ bùsu sìmá, wàlɛ wá bugbɛɔ kpaalɛkɔ̃ɛ ń luayãdɔ̃nsaiɔ.
A yã́i áɔ gbɛ̃e vĩ Dii gbɛ̃́ɔ kɔ̃kãaau à bùsu kpaalɛ ń gbɛlaaoo.
Ãnabi ɛgɛnaɔ yãbɔ̀lɛ aa mɛ̀: Wasu ãnabikɛkɛ yã́ bee musuo, wí a wá kũo.
Yakɔbu buiɔ, màa álɛ oa? Dii pɔ ì pa kpaa yã̀? Aà yãkɛan wea? Dii mɛ̀: Ma yã́ líɔ maa gbɛ̃́ pɔ́ ì yãkɛ a zɛ́waɛo lé?
I fɛlɛ ń ma gbɛ̃́ɔ lán ibɛɛɔwa, i gbɛ̃́ pɔ́ yãe daaoɔ ulaɔ símá, lán gbɛ̃́ pɔ́ aalɛ su ń zĩlaoɔwa.
I ma gbɛ̃́ nɔɛɔ ya ń bɛ maau, i ń nɛ́ɔ kɛ̃ ma gawiwa gɔɔpii.
À fɛlɛ tá! Á zɔ̃lɛkĩin lao. Bùsuɛ bee gbãlɛ̀, à ɔ̃̀ɔkpà à kaalɛgyã sɛ̀.
Tó mɔafilide mɔ̀ ɛɛtò à mɛ̀ á àsi maa o vɛ̃ɛ ń wɛ̃o yã́ musu, ãnabi bee taa gbɛ̃́ɛ beeɔ ìɔ yei.
Yakɔbu buiɔ, má á naaa píiɛ, má Isaili kɔ̃naɔ kakɔ̃u. Má ń kãaa lán sã pɔ́ kú kaauɔwa, an dã́dãkɛkĩi súu aɔ dɔ ń dasi yã́i.
Gbɛ̃́ pɔ́ zɛwɛ̃̀nɛ́ a dɔaanɛ́, aa bĩ́ibɔlɛ gboo, aai bɔlɛu. An kía mɛ́ a dɔaanɛ́, ma Dii má zɛmikũnɛ́.
Ɔ̃ ma ɛa ma mɛ̀: À swã́kpa á Yakɔbu bui kíaɔ, á Isaili kpalablenaɔ! I kũ àɔ yã́zɛde dɔ̃o lé?
Á za maau, á ye vãizi, i ma gbɛ̃́ɔ báa bo, i ń báasi wolo ń wáwa.
I ń mɛbaasi só, i ń báa wolo ń mɛwa, i ń wáɔ wíwi, i ń nɔ̀ɔ fùukɛ dàau, i tɔɛtɔɛ ka do'oou.
Tó aa wiilɛ̀a sa, má wemáo. Gɔɔ bee má wɛsɛ mà ń kĩ́i gwao yãvãi pɔ́ aa kɛ̀ yã́i.
Yã́ pɔ́ Dii òn kɛ, à mɛ̀: Ãnabi pɔ́ aaì ma gbɛ̃́ɔ sã́sãɔ, tó aa pɔ́ è aa sò, aaì mɛ aafia aɔ ku. Tó aai pɔ́ e aa dà lɛ́ɛo sɔ̃, aaì mɛ aa zĩ̀ sɔukɛ.
A yã́i tò gwãasĩna a kúlɛwá, wɛ́pungu'ea aɔ kuo. Gusia a daálaɛ, màsokɛa aɔ ku lɔo. Ĩatɛ̃ a gɛ̃ ãnabipiɔnɛ kpɛ́u, fãanɛ aɔ sianɛ́.
Wí a gu'enaɔ kṹ, màsokɛnaɔ gɛɛ a gɔ̃ kpá ń wɛ́i. Ampii aa ɔku ń lɛ́wa, kɛ́ málɛ wemáo yã́i.
Mapi sɔ̃, gbãa mɔ̀a Dii Nisĩna pɔ́ ũ. Yã́zɛde dɛ̀dɛa ń ikoo kɛ́ mà Yakɔbu buiɔ tàaeɔ onɛ́, mà to Isailiɔ ń duuna dɔ̃.
À yã́pi ma á Yakɔbu bui kíaɔ, á Isaili kpalablenaɔ! Á ye yã́zɛde gĩyãio, i yã́ pɔ́ zɛvĩ fuangbaɛ.
I Siɔna kã́fĩ ń gbɛ̃dɛao, i to Yelusalɛũ zɔ̃ɔkũ ń yãdɔɔsaio.
A kíaɔ ì yã́gɔ̃gɔ̃ gbagusaɛ yã́i, a sa'onaɔ ì yãdadanɛ́ ài'ea yã́i, a ãnabiɔ ì màsokɛ ɔ̃a yã́i. Ɔ̃ aaì Dii tɔ́ sɛ́ aa mɛ: Dii kú wá guuo lé? Yã́ a wá leo.
A yã́i wa Siɔna sa pa bugbɛ ũɛ, Yelusalɛũ i gɔ̃ bɛzia ũ, Lua kpɛ́ sĩ̀sĩ i gɔ̃ sĩ̀sĩ líkpɛde ũ.
Gɔɔgbɛzãzĩ gbɛ̀sĩsĩ pɔ́ Dii kpɛ́ kuwà a gɔ̃ gbɛ̀sĩsĩɔ mide ũ. Wa sɛ lɛsĩ dɛ sĩ̀sĩɔla, bui píi i siu we.
Buiɔ gɛ́ we dasi, aai mɛ: À mɔ wà dɛdɛ Dii gbɛ̀sĩsĩwa, wí gɛ́ Yakɔbu buiɔ Lua kpɛ́u, i wá da a zɛ́wa, wíɔ bɛu. Dii ikoyã a bɔ Siɔna, aà yã́ a bɔ Yelusalɛũ.
A yã́gɔ̃gɔ̃ buiɔnɛ, a yãkɛkɛ bùsu zã̀zã pɔ́ gbãa vĩɔnɛ, aai ń fɛ̃ndaɔ gbɛ̃gbɛ̃ aa lilɛ soona ũ, aai ń sɔ̃naɔ lilɛ máaso limibobɔ ũ. Buie a fɛ̃nda sɛ a deezio, wa zĩkaa dada lɔo.
Baade a zɔ̃lɛ a vɛ̃ɛli ń a kaadɔɛnlio gbáu, gbɛ̃e a vĩadadańzi lɔo, asa Dii Zĩgɔ̃de lɛ́ mɛ́ ò.
Bui píi ìɔ kú ń ń tã́a tɔ́o, wápiɔ sɔ̃, Dii wá Lua tɔ́ wáɔ kuò gɔɔpii.
Dii mɛ̀: Gɔɔ bee má a gbɛ̃́ tɔ̃̀ɔlɛnaɔ kãaa, má a gbɛ̃́ pɔ́ ma ĩadàmá ma ń yápiɔ naaa.
Má a gbɛ̃́ pɔ́ lɛ́ tɔ̃ɔlɛpiɔ kɛ ma gbɛ̃́ kɔ̃naɔ ũ, má a gbɛ̃́ pɔ́ wà tàńnɔ zã̀piɔ kɛ bui gbãa ũ. Za gɔɔ bee máɔ kiblemá Siɔna gbɛ̀sĩsĩ musu e gɔɔpii.
Siɔna gbɛ̀sĩsĩá ma kpàsa dã́dãkɛgbaɛ, aà kpala káau a ɛa suwà, wiɔ kible Yelusalɛũ.
Bɔ́yãi álɛ búbuapɛi? Kɛ́ á kía vĩo yã́i yã̀? Á lɛdamade kuo, ɔ̃ wãwã á kṹ lán nɛ'iwãwãwaa?
Siɔnadeɔ, à fĩaafĩaa ń wãwão lán nɔɛ pɔ́ lɛ́ nɛ'iwa, asa á bɔlɛ á wɛ̃́lɛ guu à kálɛ sɛ̃uɛ, í tá Babɛli. We Dii a á misiu, we a á bɔu á ibɛɛɔ ɔzĩ.
Tia kɛ́wa buiɔ kãaaaázi, aa mɛ̀ wa Siɔna ɔ̃̀ɔkpa, wiɔ gwa wàɔ pɔnakɛ.
Aa Dii làasoo dɔ̃o, aa yã́ pɔ́ àlɛ yá gbadɔ̃o, asa à ń kãaa lán pɔ́ bàaawa pɔ́wɛngbɛ̃zɛuɛ.
Siɔnadeɔ, à fɛlɛ pɔgbɛ̃! Má tó àɔ gbãa lán zu pɔ́ a kɔ́ba dɛ mɔ ũ mɛ́ a swɛ dɛ mɔgotɛ̃ ũwaɛ, í bui dasipiɔ úlɔ. Á ń pɔ́ pɔ́ aa è gbɛ̃blea guu kpaa, an àizɛɛɔ i gɔ̃ mapi ma dṹnia Dii pɔ́ ũ.
Wɛ̃́lɛ bĩ́ideɔ, à á zĩgɔ̃ɔ kãaa, asa wà koezɔ̃̀áziɛ. Wa Isailiɔ dɔaana lɛ́ ń goo a gɛɛwa.
Bɛtɛlɛũ Ɛflata ń kɛ̃́sãa Yuda bùsu wɛ̃́lɛɔzi, ãma n guu gbɛ̃e a bɔu, iɔ dɛmɛɛ Isailiɔ kía ũ. Ɔ̃mɛ kú za káaukaau, aà fɛlɛa ku à gɛ̃̀gɛ̃.
Ayãmɛto Isailiɔ aaɔ ku vũaaa e gɔɔ pɔ́ nɛ'ina a gɛ nɛ́pi iò, aà gbɛ̃́ kĩniɔ i su ń Isailiɔ sãnu.
A fɛlɛ ń dã́dãkɛ ń Dii gbãao ń Dii a Lua zɔ̃ɔkɛo. Aà zɔ̃ɔkɛ a ligua e dṹnia lɛ́wa, aaiɔ ku niɛ guu.
Ɔ̃mɛ aɔ dɛ ń aafia ũ. Tó Asiliɔ sì wá bùsuu, tó aa ɔ̃zɔ̃̀ wá wɛ̃́lɛ bĩ́ideɔwa, wá tó dɔaana gbɛ̃ɔn soplaɔ fɛlɛńnɔ, kíapiɔ ka se swaaɔ̃.
Aa kible Asili bùsuwa ń fɛ̃ndao, aa gbãable Niũlodi bùsupiwa ń fɛ̃ndao woa a kpɛ́u. Tó Asiliɔ sìwágu mɛ́ aa ɔ̃zɔ̃̀ wá bùsuwa, kíapi mɛ́ a wá bɔ ń ɔzĩ.
Yakɔbu bui kɔ̃naɔ ku buiɔ guu lán fíi pɔ́ bɔ̀ Dii kĩ́i kpaawa, ìli sɔ̃́a gbɛ̃nazĩnazio, lán lou'i pɔ́ fã̀fã sɛ̃wawa, ìli gbɛ̃e dão.
Yakɔbu bui kɔ̃naɔ aaɔ ku buiɔ guu, bùsu pɔ́ aaɔ ku a guuɔ aaɔ dasi, lán nɔ̀ɔmusu kua líkpɛ nɔ̀bɔɔ guu ge nɔ̀ɔkusi kua sã kaauwa. Gɔɔ pɔ́ àlɛ pãa, ì kusimá à ń taitai, gbɛ̃e ku à ń bɔ aà ɔzĩo.
Á ɔloo á ibɛɛɔla, í á wɛ̀lɛpiɔ dɛdɛ píi.
Ma Dii ma mɛ̀, gɔɔ bee má á sɔ̃́ɔ midɛ á guu, mí á sɔ̃́goɔ wíwi.
Má á bùsu wɛ̃́lɛɔ dɛ̃ɔnzɔ̃, mí a zɛgikĩiɔ kwɛ́.
Má á gbɛ̃kɔɔlɛkɛnaɔ bãdɛ, pɔdamadeɔ aaɔ kú á guu lɔo.
Má tã́a pɔ́ á ã̀ɔ ɛ́'ɛ, má gbɛ pɔ́ á pɛ̀lɛɔ wíwi, á kúlɛ á pɔkɛapiɔnɛ lɔo.
Má Asetaati líɔ wolɛwolɛ, mí á wɛ̃́lɛɔ yaa.
Bui pɔ́ aai ma yãmaoɔ sɔ̃, má tɔsimá ń pɔkũmao ń kyã̀wãaoɛ.
À swã́kpa yã́ pɔ́ Dii òi! À mɛ̀ mà fɛlɛ zɛ, mà bɔ ń yã́o gbɛ̀sĩsĩɔ wáa, mà to sĩ̀sĩɔ ma lɔɔ ma.
Gbɛ̀sĩsĩɔ, à yã́ pɔ́ Dii lɛ́ bɔo ma! Dṹnia zĩ́na pɔ́ ìɔ ku gɔɔpiiɔ à swã́kpa! Asa Dii lɛ́ bɔbɔ ń a gbɛ̃́ɔɛ, a yãvĩ ń Isailiɔ.
Ma gbɛ̃́ɔ, bɔ́ má kɛ̀ɛ́i? Bɔ́ má kɛ̀ a kpasamanɔi? À omɛɛ!
Ma á bɔ́lɛ Egipi, ma á bɔ́ zɔbleu, Ma Mɔizi zĩ̀ à dɔ̀aaɛ́ ń Aalonao ń Miliaũo.
Vãi pɔ́ Mɔabuɔ kí Balaki dìlɛ à kɛɛ́ ń yã́ pɔ́ Bɛɔɔ nɛ́ Balaaũ wèwào, à to à dɔágu ma gbɛ̃́ɔ. Ma dɔaaɛ́ sɛa za Sitiũ e a gɛ ka Giligali, kɛ́ à e ma maakɛaɔ dɔ̃.
Bɔ́ má gɛ zɛò Dii aɛi? Bɔ́ má kúlɛò Lua Musudeɛi? Má gɛ zɛ aà aɛ ń gáae wɛ̃donao yã̀? Má sa pɔ́ wì a pɔ́ kátɛu à tɛ́kũ oowà yã̀?
A sãsa mɛ̀n ɔ̀aa sɔo si yã̀, ge nísi ta mɛ̀n ɔ̀aasɔsɔo lɛɛ kwi? Má a nɛgɔ̃ɛ sɛ̃́ia kpá ma tàae fĩabobɔ ũ yã̀? Má nɛ́ pɔ́ bɔ̀ ma plɛu kpa ma duuna awakpabɔ ũ yã̀?
Gbɛ̃nazĩna, wà yã́ pɔ́ maa ònɛ. Yã́ kpele Dii lɛ́ gbɛamai? Yãkɛ a zɛ́wa, níɔ ye gbɛ̃kɛkɛai. Ǹ nzĩa busa, ní tɛ́ Luazi.
À Dii lɔɔ ma dɔ, àlɛ lɛzu mɛɛwiadeɔzi. Vĩakɛa Diiɛ mɛ́ ɔ̃nɔ ũ. À go pɔ́ a á gbɛ̃ gwa, í Lua pɔ́ dìlɛ yãma.
Ɔvãi ku vãikɛnaɔ ua e tia ń zaa mɔafilide pɔ́ dɛ láaipɔ ũo.
Gbɛ̃́ pɔ́ kiloo gbɛ̃blebɔ vĩ a gbiayɔ̃bɔ vãiɔ kũa, má aà bɔ maa nɛe?
Mɛɛwiaɛ bee ɔdeɔ pãsĩ maamaaɛ, mɛ́ a gbɛ̃́ kĩniɔ ì ɛɛtoto, mɔafiliyã mɛ́ kú ń lɛ́u.
Ayãmɛto ma na á dɛdɛawa, málɛ á ásookɛ á duuna yã́i.
Á pɔble, kási á kã́o, á nɔ̀sɛ a gɔ̃ da giiɛ. Á pɔ́ dilɛ kũ̀sũa ũ, a gɔɔplakɛo, asa má á kũ̀sũapi kpa zĩ̀blenaɔwaɛ.
Á pɔ́tɔ̃, kási á kɛkɛo. Á nísi kɛ, kási á a mɔaokɛo. Á vɛ̃ɛ dafu kɛ, kási á a imio.
Á Ɔmɛli yã'onɛ kũa ń Ahabu bɛdeɔ yãkɛaɔ píi, a ń ɔlɛsɛ̀. A yã́i tò má á dúuzɔ̃, mí tó wà á mɛɛwiadeɔ láanikɛ, í gɔ̃ bui píiɛ gbɛ̃́ sɔ̃́sɔ̃bɔ ũ.
Waiyoo mapi! Má dɛ lán gbɛ̃́ pɔ́ lɛ́ libɛ ge vɛ̃ɛbɛ kɔ̃nwɛwaɛ. Vɛ̃ɛ kɔ́ ge kaadɔɛn sɛ̃́ia pɔ́ mi a nidɛ ku lɔo.
Luayãmanaɔ làa dṹniau, gbɛ̃maaɔ ku gbɛ̃nazĩnaɔ guu lɔo. Ampii aaì gbɛ̃́ dã́dã aa dɛ, baade lɛ́ a gbɛ̃́dee wɛ ń táaluo.
Aa vãikɛa gɔ̃i vĩ ɔplaa ń zɛɛo. Kía ì pɔ́ gbɛa, yã́kpalɛkɛna ì gbagusaɛsi, gbãade ì azĩa pɔeã dilɛnɛ́, ampii aaì gbɛ̃́ wɛtãò.
An gbɛ̃maaɔ dɛ lán lɛaawa, an dendaeɔ pãsĩ dɛ lɛsikaoa. An ĩadamagɔɔ pɔ́ ń gudɔ̃anaɔ a yã'ò kà, an bã̀abãabogɔɔ pìla se.
Ńsu ǹ n gbɛ̃́dee náaikɛo, ńsu ǹyɔ̃ daa n kwàasi gã̀uwao. Laaika yã́ pɔ́ ńyɔ̃ o nɔɛ pɔ́ kpá ń kùɛɛzi.
Nɛgɔ̃ɛ a a mae kpɛbɔ, nɛnɔɛ a fɛlɛ ń a dao, nɔzãe a bɔ a zãda kpɛ, gbɛ̃́ bɛdeɔ gɔ̃ aà ibɛɛɔ ũ.
Mapi sɔ̃ ma wɛ́ aɔ dɔ Diizi, má Lua ma Suabanapi dã́. Ma Lua a ma yãma.
Wá ibɛɛɔ su pɔnakɛ wá yã́ musuo. Baa kɛ́ wa lɛlɛ, wá fɛlɛɛ. Baa tó wá kálɛa gusiau, Dii a gupuwɛ̃ɛ.
Lá wa duunakɛ̀ Diiɛ, àlɛ a pɔkũma bɔbɔwá e àɔ gɛ́ yã́siiwanɔ, i to yã́ bɔwanɔ na. A wá da gupuau, a wá suaba, wí wɛ́siɛ.
Tó wá ibɛɛɔ è, wí a ń kṹ. Wá ibɛɛpiɔ òwɛ̃ɛ yãa aa mɛ̀ Dii wá Lua ku máɛ? Wa ɔ̃zɔ̃má lán pɛ̀lɛawa gãaɛ, wí wɛ́siɛ.
Siɔna bĩ́ibogɔɔ a ká, gɔɔ bee a kálɛa a yàasa kṹ.
Gɔɔ bee gbɛ̃́ɔ bɔ Asili ń Egipi wɛ̃́lɛɔ guu, aa bɔ za Egipi ń Uflatao, za ísia baale ń baalao, za gbɛ̀sĩsĩ kpɛle ń kpɛlao, aai mɔ we.
Dṹnia a gɔ̃ yàaa gbɛ̃́ pɔ́ kú a guuɔ yãkɛaɔ gbɛ ũ.
Dii, ǹ ń gbɛ̃́ɔ dã́dãkɛ ń n gopanao, n kpàsa sãpiɔ aaiɔ kú ńtɛ̃ɛ Kaamɛli líkpɛu, aai pɔble Basana ń Galadao dã́dãkɛkĩi maau lán yãawa.
Ńyɔ̃ yãbɔnsaɛɔ kɛnɛ́, lá ń kɛ̀ gɔɔ pɔ́ n bɔńnɔ Egipiwa.
Buipãleɔ e, wí i ń kṹ ń nɛgɔ̃nkɛyã musu. Aa ɔku ń lɛ́wa, an swã́ iɔ kɛ weũu.
Aa bùsu ble lán mlɛ̃wa, lán pɔ́taa'onkuawaɔwa. Aa bɔ ń ulɛkĩiɔ guu, aa mɔ Dii wá Luawa ń lualuao. N vĩa a ń kṹ, sɔ̃ i kɛ̃́ńgu.
Lua, démɛ muaannɔi? Ni n gbɛ̃́ kɔ̃naɔ duuna kɛ̃́má, ni sùuukɛńnɔ ń ń tàaeɔ. N pɔ líɔ paa gɔɔpiio, gbɛ̃kɛkɛanɛ́ mɛ́ ì kangu.
Ńyɔ̃ ɛa wá wɛ̃nagwa lɔ, ní ɔ̃zɔ̃ wá yãvãiɔwa, ní wá duuna zu ísia í títiu píi.
Ńyɔ̃ náaiyã kɛ Yakɔbu buiɔnɛ, ńyɔ̃ gbɛ̃kɛkɛ Ablahaũ buiɔnɛ, lá ń a lɛgbɛ̃̀ wá dezipiɔnɛ za káauwa.
Niniva yã́ pɔ́ Ɛlekosi gbɛ̃́ Nauũ è taalan kɛ:
Dii nɔ̀sɛ ì fɛlɛ à tɔsimá, Dii ì tɔsimá, pɔfɛ̃den aà ũ, Dii ì tɔsi a ibɛɛɔwa, ìɔ fɛ̃a a wɛ̀lɛɔzi.
Dii pɔ lí pa kpaao, a gbãa vĩ zɔ̃ɔ, ìli tó tàaede bɔ̀ pão. Dii ku zàa'ĩana ń zàao guu, luabɛpuana dɛ aà kɛ̀sɛ luutɛ̃ ũ.
Ì ísia lele, gugii i bɔ, ì to swa píi í ba, Basana ń Kaamɛlio i gɔ̃ wɛ̃nannɔ, Libã bùsu sɛdɛ lá bɔlɔɔ i giigaga.
Gbɛ̀sĩsĩɔ ì deedee Dii aɛ, sĩ̀sĩɔ ì yɔ́, dṹnia ì lualua aà yã́i, tɔɔlɛ ń pɔ́ pɔ́ kuwàɔ píi.
Démɛ a fɔ̃ gí aà kpɛ̃nɛmuuii? Démɛ a fɔ̃ àɔ zɛa aà pɔkũma pãsĩ bɔbɔmagɔɔi? Aà pɔfɛ̃ ì bɔ lán tɛ́waɛ, gbɛsiɔ i wi aà aɛ.
Dii maa, a dɛ mikpakĩi ũ wɛ́tɛ̃agɔɔ, gbɛ̃́ pɔ́ nàaàziɔ ɔ̃ a ń yã́ dɔ̃.
A a wɛ̀lɛɔ midɛ ń idaaguao, a a ibɛɛpiɔ ya ń kpá gusiau.
Lɛ́ kpele aalɛ kpaaĩ Diizii? A a midɛ, aa wɛ́tɛ̃amɔɛ́ gɛ̃n plao.
Aa igbɛ̃ aa kã́, aai gɔ̃ ye lɛu, tɛ́ i kṹmá míɔmiɔ lán sɛ̃̀ giiwa.
Niniva gbɛ̃e lɛ́ lɛ́ gia da gbɛ̃́ɔwa, àlɛ lɛkpaaĩ ń gbɛ̃́ɔ Diizi.
Ma Dii ma mɛ̀: Baa tó an zĩgɔ̃ɔ mɔ̀ ń dasilɛu, wa ń kwɛ́ɛ, aai sãalɛ. Baa kɛ́ ma á swãgàga yãa, má gága lɔo.
Má zuu pɔ́ aa dàɛ́ gboo, má mɔ pɔ́ aa kàwá kɛ̃́kɛ̃.
Yã́ pɔ́ ma Dii má ò Niniva yã́ musun kɛ: N gbɛ̃e a gɔ̃ n tɔ́ aɔ kuwà lɔo. Má pɔ́ ãaɔ ń pɔ́ kásaa pɔ́ kú n tã́akpɛuɔ wíwi, mí mia'ɛ yɔ̃nɛ, asa wɛ̃́lɛ gian n ũ.
Baonakpana gwa bɛ sĩ̀sĩ musu, àlɛ aafia kpàwakɛ. Yudaɔ, àli á dikpɛɔ kɛ, àli lɛ́ pɔ́ á kɛ̀ Diiwaɔ fĩaboɛ̀. Gbɛ̃kaalɛnapiɔ ɛa lɛ́lɛwá lɔo, wà ń mìdɛ ḿpii.
Ninivadeɔ, wàlɛ mɔ́ lɛ́lɛiwá. À á bĩ́i dɔ̃́a, íɔ zɛ́ gwa! À tepɛ, í zɛ gíũgiũ!
Dii a ɛa Yakɔbu buiɔ gawi kpámá, lá Isailipiɔ vĩ yãawaɛ. Asa gbɛ̃waanaɔ mɔ̀ ń bùsu wàaɛ, aa ń vɛ̃ɛbuɔ dɛ̀.
An zĩgɔ̃ gbãaɔ sɛ̀ngbaoɔ tã̀, nɛgɔ̃napiɔ ula tɛ̃a zóizoiɔ daa, an sɔ̃́go mɔɔ lɛ́ pípi, aa ku sɔu guu, aalɛ ń sɔ̃naɔ gbãɛgbãɛ.
Aa sì wɛ̃́lɛpi zɛau ń ń sɔ̃́goɔ bàzaao, aalɛ kɛ gãaɛ kìlikili. Aalɛ gɛ̃ bìoobioo lán sɛ̃tɛwa, aa wãa lán loupilɛawa.
Wà zĩgɔ̃ sĩanaɔ sìsi, aalɛ wã, aalɛ kpakpagua, aa mipɛ̀ bĩ́iwa ń wãao, aalɛ ń sɛ̀ngbaoɔ pɛ́lɛpɛlɛ.
Aa bĩ́ibɔlɛɔ wɛ̃̀wɛ̃, gu pɔ́ swa pã̀u wɛ̃́lɛpia, aa kibɛ kwɛ̀.
Wà tà ń Niniva kí nao zĩ̀zɔ ũ, aà zɔnɔɛnaɔ lɛ́ ɔ́ɔlɔ lán felenguuluɔwa, aalɛ ńzĩa gbɛ̃gbɛ̃.
Ninivapi gɔ̃̀ lán íkalɛkĩiwa. A gbɛ̃́ɔ lɛ́ gɛ̃zɛa lán íwa. Wàlɛ onɛ́: À zɛ! À zɛ! Ãma gbɛ̃e i ɛao.
À ã́nusu sɛ́lɛ! À vua naaa! Àizɛɛ diuɛ ń pɔ́ bɛɛɛdeɔ píi.
Wà pɔ́ɔ nàaa, wà pɔ́ɔ sɛ̀lɛ, wɛ̃́lɛ gɔ̃̀ da gii. Sɔ̃ kɛ̃̀ gbɛ̃́ɔgu, an gbázĩna lɛ́ lua, an mɛ zɛa lɔo, an baade oosìsi.
Nɔ̀ɔmusupiɔ tòo gɛ̀ máɛ? Nɔ̀ɔmusu nɛ́ɔ pɔblekĩipi ku má ni? Nɔ̀ɔmusu sa ń dao ìɔ bɛbɛ we yãa, gbɛ̃e yã́ lí ń nɛ́ɔ vĩakũo.
Nɔ̀ɔmusu sapi nɔ̀ɔ kũ̀ a nɛ́ɔnɛ yãa, à nɔ̀ɔ ɛ̀ a naɔnɛ, à mɔ̀má. Nɔ̀ɔ pɔ́ a tàitaiɔ ka aà tòo pai.
Ma Dii Zĩgɔ̃de ma mɛ̀: Má fɛlɛnnɔ, má n sɔ̃́goɔ kpasa, a súɛlɛ iɔ dɔ, wi n nɛ́piɔ dɛdɛ ń fɛ̃ndao. Má pɔ́ pɔ́ ń sìmáɔ kaalɛ, wa n zĩnaɔ yã'o ma lɔo.
Waiyoo gbɛ̃dɛnaɔ wɛ̃́lɛ! Ìliɔ ku gbɛ̃taitaisaio. Mɔafili pàɛwà ń pɔ́ pɔ́ wa sìmáɔ.
Flã̀ kɔ̃fĩ ń sɔ̃́go gbá kɔ̃fĩo ma dɔ! Sɔ̃́ɔ lɛ́ bàalɛ, an góɔ lɛ́ vĩvĩ.
Zĩgɔ̃ sɔ̃deɔ lɛ́ suwà, an fɛ̃nda wɛ́tɛ̃ lɛ́ pipi, an sɔ̃naɔ lɛ́ tɛkɛ. Gbɛ̃́ pɔ́ wà ń paɛpaɛɔ dasi, gɛɔ gɔ̃̀ kpálɛ, wa fɔ̃ dɔdɔo. Wàlɛ kpakpa gɛɔla.
Káaluapi lɛnakasaanɛ́ yã́iɛ. Aà kákaa maa, ì kpáńzi, à buiɔ kà zɔbleu ń lɛnakasaanɛ́o, à ń ɔ̃̀ɔkpà a gbɛ̃kɔɔlɛkɛa guu.
Ma Dii Zĩgɔ̃de ma mɛ̀, má fɛlɛnnɔ, má n zwãa sɛ kanɛ n mia, mí tó buiɔ n puizi e, mí n asii ɔlɔ an kíaɔnɛ.
Má n pápa ń pɔ́ gĩ vãio, mí n kɛ pɔ́ɔpɔɔ, mí tó gbɛ̃́pii wɛfĩma.
Gbɛ̃́ pɔ́ wɛsìnlɛɔ bàalɛnɛ aai mɛ: Niniva gɔ̃̀ da fɔ̃̀ii. Démɛ a wɛ̃nakɛ a yã́ musui? Má wá nɔ̀sɛnininaɔ euɛ̀i?
N maa dɛ Tɛbɛsi pɔ́ kálɛa Niili saɛa yã̀? Swapi í mɛ́ kàedài a bĩ́i ũ.
Etiopiɔ ń Egipiɔ mɛ́ wɛ̃́lɛpi wá ũ, a gbãa lɛ́ vĩo, Putiɔ ń Libiiɔ ku a zɛnnɔdeɔ guuɛ.
Kási wà tà ń Tɛbɛsideɔ zĩ̀zɔɔ ũ, wà ń nɛ́ɔ wìwi zɛ́kpaaɔ guu píiɛ. Wà likpà an bɛɛɛdeɔ sɛa yã́ musu, wà mɔkà an gbɛ̃zɔ̃ɔɔwa.
Á Ninivadeɔ sɔ̃, ma pɔkũmabɔbɔma í a zɔ̃lɛwáɛ, í gɔ̃ sãalɛa, íɔ mikpakĩi wɛɛlɛ á ibɛɛɔ yã́i.
Á zɛgikĩiɔ gɔ̃ lán libɛ pɔ́ màwaɛ. Tó wa zĩ̀a, aa kwɛ a blenaɔnɛ.
Gwa! Á zĩgɔ̃ɔ dɛ lán nɔɛɔwaɛ, á wɛ̃́lɛɔ bĩ́ibɔlɛɔ wɛ̃a á wɛ̀lɛɔnɛ dàii. Tɛ́ lɛ́ kṹ bɔlɛpiɔ gbã́aɔwa.
À ítɔtɔ kálɛ, asa wa á kákaɛ. À gɛ̃ bɛ̀lɛu, í ɔ̃zɔ̃wà! À bilikibɔò, í á bĩ́i gbãa kã́fĩ!
Tɛ́ a gi kṹwá weɛ, wi á dɛdɛ ń fɛ̃ndao. Wa á kaalɛ kwasutɛ̃ɔ pɔblea ũɛ. À kɔ̃ lán kwaɔwa! À gusisi lán kwasutɛ̃ɔwa!
Á laatanaɔ dasikũ̀ lán saanaɔwa, aaì gbɛ̃ble, aaì gɛ̃zɛa.
Á gudɔ̃anaɔ dɛ lán kwasutɛ̃ɔwa, á zĩ̀kan dɔaanaɔ dasi lán kwaɔwa, aa kpa bĩ́iwa niɛniɛ. Tó ĩatɛ̃ bìlɛ, aaì gɛ̃zɛa, wìliɔ ń tákĩi dɔ̃o.
Asiliɔ kía, n gbɛ̃́ɔ dɔaanaɔ i'ò, n zĩgɔ̃ɔ gbɛ̃zɔ̃ɔɔ gàga. N gbɛ̃́ɔ fãaaa sĩ̀sĩɔ musu, gbɛ̃e ku à ń kãaao.
Wíwia pɔ wà n wiwi ɛsɛ vĩo, n bɔpi láaa vĩo. Gbɛ̃́ pɔ́ n bao mà ali ɔtaalɛ n yã́ musuɛ, asa gbɛ̃e i gí n pãsĩ kpálɛsai mai a mɛwao.
Yã́ pɔ́ ãnabi Abaku èn kɛ:
Málɛ wiilɛma à gɛ̃̀gɛ̃, ńlɛ yãmaao, Dii. Málɛ lɛzunzi yãpãsĩ yã́iɛ, ńlɛ wá suabao.
Bɔ́yãi ni to mà vãikɛa ei? Àkɛa niɔ dàakɛa gwai? Kaalɛ ń yãpãsĩɔ ku ma aɛ, sòle ń yãkeleo fɛ̀lɛ.
Bee yã́i ikoyã gɔ̃̀ plɛ̀gɛlɛgɛ, wìli zĩkɛ yã́zɛdewao. Gbɛ̃vãiɔ ì koezɔ̃ gbɛ̃maaɔzi, ɔ̃ wì yã́zɛde fuangba.
À buiɔ gwa à gwa, yã́ i diwá, asa málɛ yãkɛ á gɔɔɛ, tó wa sìuɛ́, á sio.
À gwa! Málɛ tɛ́kpa Kaladeɔgu. Bui pãsĩ nɔnwãadepiɔ lɛ́ li dṹniaa píi, aalɛ zɔ̃lɛkĩi pɔ́ dɛ ń pɔ́ ũoɔ símá.
Aaì to vĩa ń kṹ, sɔ̃ ì kɛ̃ gbɛ̃́ɔgu. Aali ikoyãdao, aaì ńzĩa sɛ lɛsĩ.
An sɔ̃́ɔ wãa dɛ gbɛaanaa, an pãsĩ dɛ àwalɛwan oosiɛlɛa. An sɔ̃deɔ bɔ̀ bùsu zã̀zãu, an sɔ̃́ɔ lɛ́ bàalɛ bìooo, aaì kúu'o su pɔ́ lɛ́i.
Ampii aaì zɛ ń pãsĩo, aaì su sãnusãnu lán guwaiwai ĩ́anawa, aaì zĩ̀zɔɔ naaa lán bùsu'ũfãawa.
Aaì kíaɔ kɛ pɔ́ɔpɔɔ, aaì gbãadeɔ yáalɔ, aaì wɛ̃́lɛ bĩ́ideɔ àlafiikɛ, aaì bùsu kãaa bĩ́izi aa sí.
Aaì gɛ̃ gɛ́ aɛ lán ĩ́anawa. Tàaedeɔnɛ, an gbãa mɛ́ ń lua ũ.
Dii, ń kú za káaukaauɛ, ma Lua pɔ́ n kua adoa, wá gao. Dii, n buipi dìlɛ yã́kpalɛkɛawanɔ yã́iɛ, ma gbɛsi, n buipi zɛ̀dɔ wá totoa yã́iɛ.
N kua adoa, n gɛ̃ wɛsia vãilɛa, ńyɔ̃ fɔ̃ yãvãikɛa gwao. Bɔ́yãi niɔ bɔnkpɛdeɔ gwa ń wɛ́oi? Tó gbɛ̃vãiɔ lɛ́ gbɛ̃maaɔ mɔmɔ, bɔ́yãi niɔ nílɛi?
N gbɛ̃nazĩna kɛ̀ lán ísia kpɔɔwa, lán pɔ́ kelena pɔ́ aa kía vĩoɔwa.
Ibɛɛɔ ì ń kṹ ń kokoao, aaì ń gá ń bɔ. Aaì ń kṹ ń sɔo, aaì ń naaa ń ń táaluo, ɔ̃ aaì pɔnakɛ, aaìɔ yáalɔ.
A yã́i tò aaì ɛsɛkɛ táaluwa, aaì tulaletikatɛa sɔɛ, asa beeɔ mɛ́ tò aa ku nama guu, aaì pɔ́ níside ble.
Aaɔ kpɔ bɔlɛ ń táaluu gɔɔpii yã̀? Aaɔ buiɔ dɛdɛ ń wɛgwasai láasai yã̀?
Má zɛ ma gudɔ̃akĩi, má tepɛ bĩ́iwa, má itɛ̃kɛ mà gwa lá asu omɛɛ, lá a a tàae pɔ́ málɛ e yã́zãsia.
Ɔ̃ Dii òmɛɛ à mɛ̀: Yã́ pɔ́ ń è dalau, kɛ̃ gbɛ̀ pɛ̀pɛɛwa wásawasa, kɛ́ kyokɛna e kɛ ń wãao.
Asa yã́pi gɔɔ dilɛaɛ, yã́pi lɛ́ a kɛgɔɔ yá, a gí kɛio. Baa tó a gɔɔ lɛ́ gɛ̃gɛ̃, ǹyɔ̃ dã́, gɔɔpi a ká, wa sɔ̃òo.
Gwa! Gbɛ̃́ pɔ́ a nɔ̀sɛ maao a fu, ãma gbɛ̃́ maa aɔ ku ma náai pɔ́ àlɛ kɛ yã́i.
Àizɛɛ náai vĩo, yɔ̃̀ɔde sɔ̃ líɔ daa doũo. A asia vĩ lán bɛdawaɛ, ìli kã́o, a dɛ lán gawa. Ì buiɔ kãaaazi, ì bùsu píi gbɛ̃́ɔ kṹkũ zĩ̀zɔɔ ũ.
Aà yã́ a gɔ̃ ń baadeɛ yãa ũ, aa aà àlafiikɛ aa aà láanikɛ aa mɛ: Waiyoo n gbɛ̃́ pɔ́ ni dãɔ pɔ́ kãaa nzĩaɛ, ni nzĩa dilɛ gbia gbɛ̃́ bɔ́ɔ'imia yã́ musu.
N fĩadeɔ fɛlɛnnɔ kã́ndoɛ, aa vu iu, ní gɔ̃ ń lualuao, ní gɔ̃ ń gbãablema ài ũ.
Lá bui pɔ́ n ń pɔ́ɔ sìmá yãaɔ dasi, an kɔ̃naɔ n pɔ́ɔ sima sa sɔ̃ɛ, asa n gbɛ̃́ɔ dɛ̀dɛ, n bùsuɔ kàalɛ ń wɛ̃́lɛɔ ń gbɛ̃́ pɔ́ kúuɔ píiɛ.
Waiyoo n gbɛ̃́ pɔ́ ni n ua kã́fĩ ń ài vãio, ni n sakpɛpi da musu, kɛ́ músi su n leo yã́i.
N lɛkpàaĩ gbɛ̃dɛdɛa dasi yã́i, ɔ̃ n widà n uawa, ńyɔ̃ wɛ̃ni kɛ lɔo.
N kpɛ́ gbɛɔ mɛ́ aa wiidɔma, a zaɔ i yã́pi zã́simá.
Waiyoo n gbɛ̃́ pɔ́ ni wɛ̃́lɛ kṹ ń gbɛ̃dɛao, ni mɛɛwia kálɛ ń dìidiinkɛao.
Gbɛ̃nazĩnaɔ isimagakpaa gbɛ a gɔ̃ yàa ũɛ, buiɔ ì ńzĩa kpasa pãɛ. Dii Zĩgɔ̃de mɛ́ dìlɛ màao lò?
Asa Dii gawi dɔ̃a a li dṹniaaɛ, lá í ì dagua ísiaiwa.
Waiyoo n gbɛ̃́ pɔ́ ni íkaka n gbɛ̃́deeɔnɛ, ni naɛnaɛmá e ípi gɛ zɔ̃lɛomá, kɛ́ ǹ e wɛ́tɛ an puizii yã́i.
Wí mɛ́ a n kṹ, i kɛ gawi no. Imi, asa wa n puizi e sɔ̃ɛ. Imibɔ pɔ́ kú Dii ɔzĩ lɛ́ suma, wí i gɔ̃ n gawi gbɛu.
Yãpãsĩ pɔ́ ń kɛ̀ Libã a kúlɛmaɛ, n nɔ̀bɔɔ kaalɛa yã́ a sɔ̃ kɛ̃ngu. Asa n gbɛ̃́ɔ dɛ̀dɛ, n bùsuɔ ɔ̃̀ɔkpàɛ, n wɛ̃́lɛɔ ń gbɛ̃́ pɔ́ kúuɔ kàalɛ píi.
Bɔ́ ài tã́aɔ vĩi? Gbɛ̃nazĩna mɛ́ ã̀. Bɔ́ ài pɔ́ kásaa pɔ́ aaì ń da ɛɛupiɔ vĩi? Gbɛ̃́ pɔ́ kɛ̀ ì a pɔkɛa náaikɛ, ì tã́a pɔ́ lí fɔ̃ yã'òopiɔ kɛ.
Waiyoo n gbɛ̃́ pɔ́ ni o líɛ aà yãmama, ge ni o gbɛ̀ wɛ̃nisaiɛ àɔ ku. A fɔ̃ dɔaanɛe? Wà vua ge ã́nusu'i lɛ̀wà, kási wɛ̃ni ku a guuo.
Dii ku a bɛ pɔ́ a kua adoau. Dṹnia gbɛ̃́pii à kɛ kílikili aà aɛ.
Ãnabi Abaku wabikɛa.
Dii, ma n bao mà, Dii, n yãkɛaɔ tò má n vĩa vĩ. Ɛa yã́ bee taaɔ kɛ wá gɔɔ, ní tó wà dɔ̃ wá gɔɔ. Tó wá wɛgwaa dɔngu n pɔkũmagɔɔ.
Lua a bɔ Temani, Kuaadoade a bɔ Palana gbɛ̀sĩsĩ musu. Aà gawi a kúlɛ luabɛa, aà táasilɛa a dṹnia pa.
Aà tɛkɛa aɔ dɛ lán ĩatɛ̃ bilɛawa, gupua a pípi aà gbã̀tɛ̃ɛ ń gbã̀tɛ̃ɛo, we aà gbãa ulɛau.
Gagyã bɛ aà aɛ, tɛ́lɛpiɔ bɛ aà iau.
Tó à zɛ̀, dṹnia ì zãampapa, tó à wɛtɛ̀i, buiɔ ì kɛ gã̀sĩ. Gbɛ̀sĩsĩ ziɔ kwɛ̀, sĩ̀sĩ pɔ́ kú za káauɔ gbòo. Ì yãkɛ lá a kɛ̀ káaukaauwa.
Ma Kusã zwã̀akpɛɔ è, wàlɛ taasikɛu, ma Madiã bùsu zwã̀akpɛɔ è, gili gɛ̃̀ńgu we.
Dii, n pɔ pà swaɔzi yã̀? N za fɛ̃̀ swa'ɔnaɔzi nɛe? Kɛ́ ń di n sɔ̃́ɔ kpɛ ń n zĩblesɔ̃goɔ, n mɛ fɛ̃̀ ísiazi yã̀?
N n sá bɔ̀ a bɔ̀ɔu, n mɛ̀ wà mɔ́ ń kaɔ, ɔ̃ n dṹnia pàapaa ń swaɔ.
Gbɛ̀sĩsĩɔ n e, aalɛ kɔ̃dɛ, í dàgua, àlɛ gɛ̃, ísi kɔ̃fĩ dɔ, a ikooaɔ lɛ́ fɛlɛ musu.
Ĩatɛ̃ ń mɔvuao zɛ̀ gudoũ musumusu n ka pɔ́ lɛ́ gɛ̃ fìoo tɛkɛa yã́i ń n sɔ̃na pípia yã́o.
Ńlɛ tavaavaa'o dṹniau ń pɔkũmao, ńlɛ buiɔ gbɛ̃ ń kyã̀wãao.
N bɔ n mɔ n gbɛ̃́ɔ boi, n mɔ kía pɔ́ ń kpà suabai. N gbɛ̃vãi mi wì, n pɔ́ pìliwà à gɔ̃̀ láilai.
Kɛ́ aà zĩgɔ̃ɔ sìwázi wá fãaai, aalɛ pɔnakɛ yɛ̃̀ɛɛsaide pɔ́ ulɛaɔ blea yã́ musu, ɔ̃ n ń dɔaana mi fɔ̃̀ ń azĩa sɔ̃nao.
N ɔ̃zɔ̃̀ ísiawa ń n sɔ̃́ɔ, n í zɔ̃ɔpi yà.
Kɛ́ ma a baomà, sɔ̃ kɛ̃̀magu, a kɔ̃fĩ ma lɛ́baa dèe, ma wá gà, málɛ lualua ma zɛgbɛu. Má mɛna màɔ gɔɔ pɔ́ wa yã́yia gbɛ̃́ pɔ́ lɛ̀lɛwáɔwa dã́.
Baa tó kaadɔɛna i nɛsoe kɛo, mɛ́ vɛ̃ɛliɔ i nɛ'io, baa tó ku i bɔo, mɛ́ buapɔ́ɔ i kɛo, baa tó sãɔ ku kaau lɔo, mɛ́ zuɔ làa kpàsau,
ń beeo ma pɔ aɔ na Diiwaɛ, má pɔnakɛ ń Lua ma Suabanao.
Dii Lua mɛ́ ma gbãa ũ, ì ma wá nakṹ lán tuewa, ì to màɔ bɛ gulɛsĩɔwa.
Dii yã'ò Kusi nɛ́ Sofoniɛ gɔɔ pɔ́ Amɔ nɛ́ Yosia dɛ Yudaɔ kía ũ. Sofonipiá Gedalia tɔũnaɛ, Amalia sĩ́wɛnaɛ, Ezekia sɔ̃kpaɛɛ.
Má pɔ́pii waa tɔɔlɛwa. Ma Dii mámɛ má ò.
Má gbɛ̃nazĩnaɔ ń nɔ̀bɔɔ waa píiɛ, má bãɔ ń kpɔɔ waa píiɛ. Má vãikɛnaɔ fu, mí gbɛ̃nazĩnaɔ kaalɛ tɔɔlɛ. Ma Dii mámɛ má ò.
Má ɔloo Yudaɔ ń Yelusalɛũdeɔla píiɛ. Má guɛ bee zɔ̃ Baali gbàgbana pɔ́ gɔ̃̀ɔnɛ, mí gulɛsĩ sa'onaɔ ń tã́a sa'onaɔ tɔ́ bãdɛ,
gbɛ̃́ pɔ́ aaì kúlɛ musupɔɔnɛ kpɛ́ musuɔ ń gbɛ̃́ pɔ́ aaì kúlɛmɛɛ aaì lɛgbɛ̃ ń ma tɔ́o, aaì ɛa gbɛ̃ ń tã́a Mɔlɔkuoɔ,
gbɛ̃́ pɔ́ pɔ̀ɔbɔzãkɛ̀ aai tɛmazi lɔoɔ. Aali ma kĩ́i wɛɛlɛ aa yãgbɛaao.
À kɛ kílikili Dii Lua aɛ, asa Dii gɔɔ kãikũ̀. À sa'obɔ dìlɛ Yudaɔ ũ, à gbãbɔ̀ gbɛ̃́ pɔ́ à ń sisiɔnɛ.
Ma gbagbagɔɔzĩ má ĩada kíaɔ ń kíanɛɔwa ń gbɛ̃́ pɔ́ buipãle pɔkasa daaɔ píi.
Gɔɔ bee má ĩada gbɛ̃́ pɔ́ aaì vĩvĩ kpɛɛlɛ bèeɔwa, gbɛ̃́ pɔ́ aaì ń dii kpɛ́ pa ń yãpãsĩo ń mɔafilioɔ.
Ma Dii ma mɛ̀, gɔɔpi zĩ́ wa ɔ́ gbãa dɔ Kpɔ̀ Bɔlɛu, Fã́ani dafu a wã ń wiio, mɛ́ wa zɔa zɔ̃ɔ ma gbɛ̀sĩsĩɔ musu.
Ɛlɛfãanideɔ, à wiipɛ, asa laatanaɔ midɛ píiɛ, mɛ́ ɔde gbãngbooɔ kaalɛ míɔmiɔɛ.
Zĩbeezĩ má Yelusalɛũ kɛɛlɛ ń filiaɔ, mí ĩada gbɛ̃́ pɔ́ kálɛa we lán wɛ̃ pɔ́ kú ń a gbɔ̃oɔwa. Gbɛ̃́piɔ ì o ń sɔ̃ guu aa mɛ má yãe kɛo, a maa ge a vãin nò.
Wa ń àizɛɛɔ naaa, an bɛɔ i gɔ̃ yàaa. Aa bɛkpakpa, kási aa e zɔ̃lɛuo, aa vɛ̃ɛli pɛ́pɛ, kási aa e a imio.
Dii gɔɔ zɔ̃ɔ kãikũ̀, À kà kãi, àlɛ ká ń bao. Dii gɔɔ zɔa aɔ dɔ wɛ̃nannɔ, baa nɛgɔ̃na a wiipɛ.
Gɔɔpiá kpɛ̃nɛmuugɔɔɛ, taasi ń yeelɛao gɔɔɛ lɔ. Músi ń gudɛao gɔɔɛ, gubeebee gɔɔɛ, gu a siakũ, lou guduuduu gɔɔɛ.
Zĩbeezĩ kã̀ae'ɔ ń zĩkawiio aɔ dɔ wɛ̃́lɛ bĩ́ideɔ ń bĩ́ipi gulɛsĩɔu.
Má gbɛ̃nazĩnaɔ da taasiu, aai táa'o lán vĩ̀aɔwa, asa aa duunakɛ̀mɛɛɛ. Wa ń au daada lán íwa, an gɛɔ aɔ kpálɛa lán bìsawa.
An ã́nusu ge an vua a fɔ̃ ń bɔ Dii kpɛ̃nɛmuugɔɔpi zĩ́o. Aà zafɛ̃a tɛ́ a kṹ dṹniawa píiɛ, a gbɛ̃́ pɔ́ kú a guuɔ midɛ kã́ndo.
Gbɛ̃nazĩn wisaideɔ, à kãaa, í lɛkpaaĩ
e gɔɔdilɛapi àɔ gɛ́ kái, e Dii pɔkũma zɔ̃ɔ àɔ gɛ́ á lei, e Dii pɔkũma gɔɔ àɔ mɔ́wá, asa gɔɔpi a su lán ése ṹawaɛ.
Á nɔ̀sɛdoũde pɔ́ i Dii yãmaɔ, à aà kĩ́i wɛɛlɛ, à wɛɛlɛ àɔ maa, á nɔ̀sɛ iɔ doũ. Bee a gí á bɔi Dii pɔkũmagɔɔa?
Gazadeɔ pãkpa ń wɛ̃́lɛi, Asekeloni a gɔ̃ bɛzia ũ. Wa Asedodadeɔ ya fãanɛ, wa Ɛkɛlonideɔ wo ń bɛ.
Waiyoo á Kɛlɛti bui pɔ́ á kú ísialɛɔ! Dii yã́ pɔ́ a á le òɛ́. Á Kanaa pɔ́ á kú Filitɛ̃ bùsuuɔ, Dii mɛ̀ á á kaalɛ, á gbɛ̃e a gɔ̃o.
Ísialɛ bùsupi a gɔ̃ dã́dãkɛkĩi ũ, wekĩi sãdãnaɔ kálɛu, aai kaaɔ dada.
Yuda kɔ̃naɔ gɔ̃ bùsupi vĩ, aamɛ aa pɔ́ dã́dãkɛu, aai wúlɛ Asekeloni kpɛ́ɔ guu oosi. Dii ń Lua a ɔliańzi, a suńnɔ ń pá ziu.
Má mà Mɔabuɔ ma gbɛ̃́ɔ sɔ̃̀sɔ̃, Amɔniɔ ń tɔbɛ̃ɛsì, aa kuabìimá ń bùsu yã́ musu.
A yã́i ma Dii Zĩgɔ̃de Isailiɔ Lua, má ò ń ma kuao ma mɛ̀ Mɔabuɔ gɔ̃ lán Sɔdɔũdeɔwa, Amɔniɔ sɔ̃ lán Gɔmɔɔdeɔwa. An bùsu a sɛ̃̀ vãi bɔlɛ, ɛ̀ wiside aɔ diu. Aɔ dɛ guyaaa ũ gɔɔpiiɛ. Ma gbɛ̃́ pɔ́ gɔ̃̀ɔ ń pɔ́ɔ naaa, bui pɔ́ má sɛ̀ kɔ̃naɔ gɔ̃ ń bùsu vĩ.
Buipiɔ yã́pi e ń ĩ́andãa gbɛ ũ, asa ma Dii Zĩgɔ̃de, aa ma gbɛ̃́ɔ sɔ̃̀sɔ̃, aa kuabìimáɛ.
Dii a to sɔ̃ kɛ̃́ńgu gɔɔ pɔ́ a to dṹnia diiɔ sãalɛ píi. Bùsu píi gbɛ̃́ɔ i kúlɛɛ̀, baade a bùsuu.
Etiopiɔ sɔ̃, Dii a fɛ̃nda tɔ̃́wá.
A ɔloo gugbãntoodeɔla, i Asiliɔ dɔ̀ɔsɔmpa. Niniva a gɔ̃ bɛzia ũ gii lán guwaiwaiwa.
Sɛ̃sao nɔ̀ɔ bui píi aaɔ wúlɛ we, gáuɔ ń kpɔbɔ'ilɛnaɔ pɛ́pɛ a gbɛ̀pɛlɛɔwa. An wii aɔ dɔ fɛnɛntiɔ guu, kpɛ́ɔ zɛ́ a káka ń gĩ̀ wíwiaɔ, a zaliɔ bɔ gupuau.
Wɛ̃́lɛ pɔnade pɔ́ a gbɛ̃́ɔ kálɛa dɔdɔan we. Aa ò ń sɔ̃u aa mɛ̀, ń wɛ̃́lɛ sáa vĩ guei lɔo. Gwa! A gɔ̃ sɔ̃kɛ̃ngu pɔ́ ũɛ, wàiɔ tòo ũ. Gbɛ̃́ pɔ́ lɛ́ dɔiɔ swedɔwà ń ɔkɛa yàayaao.
Waiyoo mɛɛwia gbãamɔnɛdeɔ! A gbɛ̃́ɔ swã́ gbãa mɛ́ aa gbãlɛa.
Aali gbɛ̃e yã́ sio, aali lɛdama mao. Aa Dii náai vĩo, aali sɔ̃ ń Luazio.
Mɛɛwiapi kíaɔ dɛ lán nɔ̀ɔmusu fɛ̃awa, a yãgɔ̃gɔ̃naɔ dɛ lán àwalɛwan oosiɛlɛ pɔ́ aali pɔe to gu dɔ̀wàoɔwa.
A ãnabiɔá yãbɔlɛnaɔnɛ, náaisaideɔnɛ. A sa'onaɔ ì Dii pɔ́ɔ gbãlɛ, aaì aà ikoyã ɔ̃̀ɔkpa.
Dii ku wɛ̃́lɛpi guu, a maa, ìli vãikɛo. Lá gu lɛ́ dɔ ìɔ yã́zɛde danɛ́, ìli fu bauo. Ń beeo dɔ̀ɔsaideɔ líɔ wí dɔ̃o.
Ma buieɔ bãdɛ̀, ma ń bĩ́i gulɛsĩɔ dɛɛlɛmpà. Má tò an wɛ̃́lɛɔ gɔ̃̀ bɛziaɔ ũ, wìli a zɛ́kpaaɔ sɛ lɔo. Wa ku we lɔo, baa do.
Ma mɛ̀ Yelusalɛũdeɔ ma vĩa vĩ, aa ma lɛdama sio lé? Tó màa no, má ń mɛɛwia dúuzɔ̃ ń yã́ pɔ́ má dìlɛ mà mɔɛ̀ɔ píiɛ. Ń beeo an mɛ wã̀ ń yãdɔɔsaikɛao.
Ma Dii ma mɛ̀, à sɔ̃́amazi e gɔɔ pɔ́ má fɛlɛ bɔbɔńnɔ. Asa má dìlɛ mà buiɔ kãaa, mà bùsu píi gbɛ̃́ɔ naaa, mí a pɔkpɛ̃nɛ bɔbɔmá, baa ma pɔkũma pãsĩ píi. Ma zafɛ̃a tɛ́ i kũ dṹniawa píi.
Bee gbɛa má gbãbɔ gbɛ̃́ɔ lɛ́ɛ, kɛ́ ampii aa ma sísi, aai zɔblemɛɛ ń lɛdoũo.
Za Etiopi swaɔ baale ma sìsina pɔ́ fãaaaɔ mɔmɛɛ ń gbaɔ.
Gɔɔ bee wí a á kṹ tàae pɔ́ á kɛ̀mɛɛ yãaɔ yã́ musuo, asa ĩ́andãna pɔ́ aaì ńzĩa sɛ lɛsĩɔ ɔ̃ má ń bɔlɛ á wɛ̃́lɛɛ bee guu. Á ázĩa sɛ lɛsĩ ma gbɛ̀sĩsĩ pɔ́ a kua adoa musu lɔo.
Má taasideɔ ń wɛ̃nadeɔ to wɛ̃́lɛɛ bee guu, gbɛ̃́ pɔ́ aaì namaziɔ.
Isaili kɔ̃napiɔ gbɛ̃́ɔ wɛtã lɔo, aa gbɛ̃́ɔ sã́são, mɛ́ wa ɛɛ ma dɔ ń lɛ́uo. Aali pɔble, aali wúlɛ, gbɛ̃e yã́ a ń vĩakũo.
Siɔnadeɔ, à gulakɛ! Isailiɔ, à kúkuakɛ! Yelusalɛũdeɔ, à wiilɛ ń pɔnao!
Dii á bɔ́ yã́kpalɛu, a tò á wɛ̀lɛɔ kpɛkpà. Dii á Isailiɔ kía kú á guu, áɔ yãe vĩa vĩ lɔo.
Gɔɔbeezĩ wa mɛ: Yelusalɛũdeɔ, ásu to vĩa á kũo, Siɔnadeɔ, á ɔ su gɔ̃ dɔ̀lɔlɔo.
Dii á Lua kú á guu gɔ̃sa pɔ́ ì ń suaba ũ. A koo pũna á yã́ musu ń pɔnao, a á gba wɛ̃ni dafu a yeaázi guu. A pɔnakɛ á yã́ musu ń gulakɛao,
lá wì kɛ dikpɛgɔɔwa. Ma Dii ma mɛ̀, má á aso pilaɛ́, má á bɔ sɔ̃́sɔ̃au.
Gɔɔ bee má yãkɛ gbɛ̃́ pɔ́ gbãamɔ̀ɛ́ɔnɛ. Má á gbɛ̃́ tɔ̃̀ɔlɛnaɔ misi, má á gbɛ̃́ pɔ́ wà ń yáɔ kãaa. Bùsu pɔ́ wà widàuwáɔ guu píi, má á tɔbɔu, má á kpɛla.
Zĩbeezĩ má á kãaa, gɔɔbeezĩ má suánɔ, mí á tɔbɔ. Má á kpɛla dṹnia gbɛ̃́pii wáa, má suánɔ á pá ziu, á wɛsiɛ.
Kí Daliusi kpalablea wɛ̃̀ plaade guu, a mɔ soolode gɔɔ sɛ̃́ia zĩ́, Dii yã'ò ãnabi Ageɛ, ɔ̃ a ò bùsu gbãade Zolobabɛli, Salatiɛli nɛ́ɛ ń sa'onkia Yesua, Yozada nɛ́o à mɛ̀:
Ma Dii Zĩgɔ̃de ma mɛ̀, á gbɛ̃eɔ lɛ́ mɛ kpɛdɔamɛɛ gɔɔ i ka yãao.
Dii yã́ ɛ̀a dɛ̀dɛ ãnabi Agewa lɔ à mɛ̀:
Á kua á kpɛ́ kɛkɛa wásawasaɔ guu gɔɔ pɔ́ ma kpɛ́ gɔ̃̀ kpɛzĩ ũ maan wea?
Ma Dii Zĩgɔ̃de ma mɛ̀, à làasookɛ á yãkɛaɔwa à gwa.
A pɔtɔ̃̀ maamaa, i nɛ'iɛ́ bílao. I pɔble, ili kã́o. I imi, ìli ká à á dɛo. I pɔkasa da, ìli ĩ́anakũɛ́o. I ɔ̃a sɛ́lɛ, kási á bɔ̀ɔ ìɔ fɔ̃aɛ.
Ma Dii Zĩgɔ̃de ma mɛ̀: À làasookɛ á yãkɛaɔwa à gwa.
À gbɛ̀sĩsĩkũ à su ń lío, í kpɛ́pi dɔ, ma pɔ i kɛwà na, mí tɔbɔ. Ma Dii mámɛ má ò.
Á wɛ́ dɔi à pɔ́ e zɔ̃ɔ, i e bílao. Pɔ́ pɔ́ a suò bɛ, má tò à gɛ̃̀ ń ĩ́anao. Bɔ́yãi ni? Ma Dii Zĩgɔ̃de mámɛ málɛ á la. Kɛ́ á baade lɛ́ laaidɔ a kpɛ́wa, mɛ́ ma kpɛ́ kú kpɛzĩ ũ yã́iɛ.
Á yã́pi mɛ́ tò luabɛ gì mɔ̀sɛpisii, ɔ̃ tɔɔlɛ gì blɛkɛi.
Ma iminapi sìsi buaɔ ń sĩ̀sĩɔwa pɔ́wɛna ń vɛ̃ɛo ń nísio yã́ musu ń pɔ́ pɔ́ ì bɔlɛ tɔɔlɛwaɔ píi ń gbɛ̃nazĩnaɔ ń pɔtuoɔ ń zĩ pɔ́ álɛ kɛɔ píi.
Ɔ̃ Salatiɛli nɛ́ Zolobabɛli ń sa'onkia Yesua, Yozada nɛ́o ń gbɛ̃́ kɔ̃napiɔ píi Dii ń Lua yã́ pɔ́ ãnabi Age òpi mà, asa Dii an Lua mɛ́ aà zĩ̀. Gbɛ̃́ɔ Dii vĩa vĩ.
Ɔ̃ Dii zĩna Age lɛ́ pɔ́ Dii dìlɛɛ bee ònɛ́ à mɛ̀: Dii mɛ̀ á kúánɔ.
Ɔ̃ Dii tɛkpà Yuda bùsu gbãade Zolobabɛligu ń sa'onkia Yesuao ń gbɛ̃́ kɔ̃napiɔ píi, ɔ̃ aa mɔ̀ nà Dii Zĩgɔ̃de ń Lua kpɛ́ zĩwa
kí Daliusi kpalablea wɛ̃̀ plaade guu, a mɔ soolode gɔɔ baasɔo mɛ̀ndosaidezĩ.
Mɔ soplade gɔɔ bao ń mɛ̀ndoode zĩ́ Dii yã'ò ãnabi Ageɛ à mɛ̀:
Yã'o Yuda bùsu gbãade Zolobabɛliɛ ń sa'onkia Yesuao ń gbɛ̃́ kɔ̃napiɔ píi, ǹ ń la ǹ mɛ:
Á démɛ kú tia a ma kpɛ́ dɔ̃ ń a gawi káauoi? A tia pɔ́ɛ bee dɛɛ́ kpelewai? Á ea guu a dɛɛ́ pɔe ũo yã̀?
Ma Dii má ò Zolobabɛliɛ, sɔ̃dilɛ! Má ò sa'onkia Yesuaɛ, sɔ̃dilɛ! Má ò bùsu gbɛ̃́ kĩniɔnɛ píi, à sɔ̃dilɛ! Ma Dii mámɛ má ò. À zĩpi kɛ, asa má kúánɔ. Ma Dii Zĩgɔ̃de mámɛ má ò.
Lɛ́ pɔ́ má gbɛ̃̀ɛ́ á bɔa Egipi gɔɔn we. Ma Nisĩna gi kúánɔɛ, ásu vĩakɛo.
Ma Dii Zĩgɔ̃de ma mɛ̀, à gɔ̃̀ yɔɔ kɛ́ mà musu ń zĩ́lɛo lualua gɛ̃n do lɔ, ísia ń tɔɔlɛo píi.
Ma Dii Zĩgɔ̃de ma mɛ̀, má buiɔ zĩazĩa, wi mɔ́ ń bui píi àizɛɛo, mí tó ma kpɛ́ pa ń gawio.
Ma Dii Zĩgɔ̃de ma mɛ̀, ã́nusuá ma pɔ́ɛ, vuaá ma pɔ́ɛ.
Ma Dii Zĩgɔ̃de ma mɛ̀, kpɛ́ɛ bee gawi gbɛzã zɔ̃ɔ aɔ dɛ a káaua. Ma Dii Zĩgɔ̃de ma mɛ̀, má aafia pisi guɛ beewa.
Daliusi kpalablea wɛ̃̀ plaade guu, a mɔ kɛ̃okwide gɔɔ baasɔo mɛ̀ndosaide zĩ́, Dii yã́ ɛ̀a dɛ̀dɛ ãnabi Agewa à mɛ̀:
Ma Dii Zĩgɔ̃de ma mɛ̀, à sa'onaɔ la: Ikoyã mɛ̀ kpelewa ni?
Tó gbɛ̃́ nɔ̀ɔ pɔ́ gɔ̃̀ ma pɔ́ ũ kũa a ula lɛ́u, mɛ́ aà ulapi zɔ̃̀ pɛ̃ɛ ge do ge vɛ̃ɛ ge nísi ge blɛ pãlewa, pɔ́piɔ ì gɔ̃ ma pɔ́ ũ yã̀? Sa'onaɔ mɛ̀: Aawo!
Ɔ̃ Age ɛ̀a ń lá à mɛ̀: Tó gbɛ̃́ pɔ́ kú ń ɔnaa pɔgɛwa gbãlɛao ɔnà pɔ́piwa, aaì gbãlɛ yã̀? Sa'onaɔ wèwà aa mɛ̀: Aaì gbãlɛɛ.
Ɔ̃ Age mɛ̀: Ma Dii ma mɛ̀, màa á bui dɛmɛɛ. Yã́ pɔ́ i kɛ ń pɔ́ pɔ́ i ma gba weɔ píi gbãlɛaɛ.
À làasookɛ maamaa à gwa za gbã, lá á dɛ yãa zadɔ̃ i ma kpɛ́ gbɛe dio.
Tó gbɛ̃́ gɛ̀ pɔ́wɛna dã́i zaa bao, kwi ali e. Tó à gɛ̀ vɛ̃ɛ tɔ́i tùu blakwi, bao ali e.
Má tò á buapɔ́ɔ ɔ̃̀ɔkpà ń gbɔ̃sio ń fukpaao ń lougbɛo, kási i suao.
À làasookɛ à gwa za gbã, mɔ kɛ̃okwide gɔɔ baasɔo mɛ̀ndosaidezĩ. À làasookɛ à gwa yã́ pɔ́ lɛ́ kɛ za ma kpɛ́ ɛ̃daalɛgɔɔ e gbãwa.
Pɔ́wɛna kú dɔ̃u tiaa? Vɛ̃ɛ ń kaadɔɛnao ń gbɛafuo ń kuo i nɛ'io e gbã. Za tia má báaadaágu sa.
Dii yã'ò Ageɛ lɔ mɔgɔɔ baasɔo mɛ̀ndosaidepi zĩ́ à mɛ̀:
O Yuda bùsu gbãade Zolobabɛliɛ, má musu ń zĩ́lɛo lualua.
Má kpalabaaɔ fuangba, mí buipãleɔ kpalaɔ midɛ. Má zĩkasɔ̃goɔ fuangba ń gbɛ̃́ pɔ́ ká a guuɔ, sɔ̃́ɔ ń sɔ̃́godepiɔ kwɛ́, aai kɔ̃ dɛdɛ ń fɛ̃ndao.
Ma Dii Zĩgɔ̃de ma mɛ̀, gɔɔ bee má n sɛ, ma zɔ̀blena Zolobabɛli. Ma Dii mámɛ má ò. Má n kɛ lán ma tãana seelakɛbɔwa, asa ma n sɛɛ. Ma Dii Zĩgɔ̃de mámɛ má ò.
Daliusi kpalablea wɛ̃̀ plaade guu, a mɔ swaaɔ̃de zĩ́, Dii yã'ò ãnabi Zakali, Bɛlɛkia nɛ́, Ido tɔũnaɛ, à mɛ̀:
Ma pɔ pà á deziɔzi.
A yã́i tò ma Dii Zĩgɔ̃de ma mɛ̀, o gbɛ̃́ɔnɛ aa sua, mí sumá. Má Dii Zĩgɔ̃de mámɛ má ò.
Ásu àɔ dɛ lá á deziɔwao. Ãnabi káauɔ kpàwakɛ̀nɛ́ aa mɛ̀, ma Dii Zĩgɔ̃de ma mɛ̀ aa mikɛ̃ ń yãvãikɛaɔwaɛ, aai bɔ ń zɛ́ vãiu. Ɔ̃ aai swã́sɛio, aai laaidɔ ma yã́wao. Ma Dii Zĩgɔ̃de mámɛ má ò.
Too! Á deziɔ ku máɛ? Ãnabipiɔ sɔ̃ aaìɔ ku gɔɔpii yã̀?
Ma yã́ pɔ́ má ò ma zɔ̀blena ãnabipiɔnɛ aa dìlɛ á deziɔnɛ, i ń leo lé? Ɔ̃ aa nɔ̀sɛlìlɛ aa mɛ̀ ma Dii Zĩgɔ̃de má kɛ̀nɛ́ ń yãkɛaɔ ń ń dàaɔwa, lá ma zɛòwaɛ.
Daliusi kpalablea wɛ̃̀ plaade guu, a mɔ kuɛdode pɔ́ wì mɛ Seba gɔɔ baasɔo mɛ̀ndosaide zĩ́, Dii yã'ò mapi ãnabi Zakali, Bɛlɛkia nɛ́, Ido tɔũnaɛ.
Ma wɛ́pungu'è gwã́, ɔ̃ ma gɔ̃ɛe è di sɔ̃sɔɔba kpɛ, a zɛa gbɛ́liɔ zãnguo guzulɛu. Sɔ̃sɔɔbaɔ ń sɔ̃́zɔatɛ̃ɔ ń sɔ̃kaapuaɔ zɛ aà kpɛ.
Ma mɛ̀: Baa, gbɛ̃́piɔ dɛa ni? Ɔ̃ gɔ̃ɛ pɔ́ kú gbɛ́liɔ zãnguo, àlɛ yã'omanɔpi òmɛɛ: Má ɔlɔnɛ lá aa dɛ. Gbɛ̃́piɔá gbɛ̃́ pɔ́ Dii ń gbáɛ bɛbɛi dṹniauɔnɛ.
<range>
Ɔ̃ aa yã'ò Dii Malaika pɔ́ zɛa gbɛ́liɔ zãnguopiɛ aa mɛ̀: Wa bɛbɛ dṹniau, wá è dṹnia kú kílikili yãkelesai píiɛ.
Ɔ̃ Dii Malaika mɛ̀: Dii Zĩgɔ̃de, n fɛ̃ Yelusalɛũ ń Yudaɔ bùsu wɛ̃́lɛ kĩniɔzi a wɛ̃̀ bàaɔ̃kwin la. Ńyɔ̃ɔ kú ń ń wɛ̃nagwasaio e bɔɛ ni?
Ɔ̃ Dii wè Malaika pɔ́ lɛ́ yã'omanɔpiwa ń nɔ̀sɛníniyã maao.
Ɔ̃ Malaika pɔ́ lɛ́ yã'omanɔ òmɛɛ mà yã́ɛ bee kpàwakɛ, à mɛ̀: Dii Zĩgɔ̃de mɛ̀ Yelusalɛũ ń Siɔnao yã́ a kũ gbãa,
a pɔ pà maamaa bui pɔ́ kálɛa dɔdɔaɔzi. A pɔ paa Isailiɔzi yãa yɔɔɛ, ɔ̃ buipãlepiɔ ĩadaamá kã̀fĩ.
Ayãmɛto Dii mɛ̀ á ɛa su Yelusalɛũ wɛ̃nagwaawa. Wa ba yɔ̃ Yelusalɛũwa, wi a kpɛ́ dɔ we. Dii Zĩgɔ̃de mɛ́ ò.
Malaikapi mɛ̀ mà ɛa yã́ɛ bee kpàwakɛ lɔ: Dii Zĩgɔ̃de mɛ̀ nama aɔ ku a wɛ̃́lɛɔ guuɛ. Dii a Siɔna wɛ̃nagwa, i ɛa Yelusalɛũ sɛ lɔ.
Kɛ́ ma wɛzù ma gugwà, ma kɔ́ba è síiɔ̃.
Ma malaika pɔ́ lɛ́ yã'omanɔ là: Beeɔ dɛa ni? A wèa à mɛ̀: Beeɔ dɛ kɔ́ba pɔ́ Isailiɔ ń Yelusalɛũdeɔ ń Yudaɔ píi fã̀aaɔ ũɛ.
Ɔ̃ Dii sia gbɛ̃ɔn síiɔ̃ɔ ɔ̀lɔmɛɛ.
Ɔ̃ ma aà là: Bɔ́ gbɛ̃́piɔ lɛ́ mɔ́ kɛii? A wèa à mɛ̀: Kɔ́bapiɔ mɛ́ Yudaɔ fã̀aa, ɔ̃ an gbɛ̃e i fɔ̃ a mi sɛ̀ musuo. Siapiɔ mɔ̀ vĩadadai bui kɔ́bapiɔziɛ, aai ń gbɛ̃gbɛ̃, asa buipiɔ ń kɔ́ba gɛ̃̀lɛ Yudaɔzi, aa ń fãaaɛ.
Kɛ́ ma wɛzù ma gugwà, ma gɔ̃ɛe è, a pɔyɔ̃ba kũa.
Ma aà là: Ńlɛ gɛ́ má ni? A wèa à mɛ̀: Málɛ gɛ́ Yelusalɛũ yɔ̃i mà a yàasa ń a gbã̀ao dɔ̃ɛ.
Kɛ́ malaika pɔ́ lɛ́ yã'omanɔpi lɛ́ tá, ɔ̃ malaika pãle mɔ̀ dàaàlɛ
a òɛ̀: Bàalɛ gɛ o ɛ̀waasopiɛ, Yelusalɛũ aɔ kálɛa bĩ́isai a gbɛ̃nazĩna ń a pɔtuoo dasikɛ yã́i. À mɛ̀ lɔ:
Dii mɛ̀ ámɛ áɔ dɛ a bĩ́i tɛde pɔ́ liai ũ, íɔ ku a guu a gawi ũ.
Dii ɛ̀a mɛ̀: À mɔ́! À mɔ́! À bàalɛ à bɔlɛ gugbãntoo oi bùsuu, asa ma á fãaa dṹnia gola síiɔ̃ɔ guuɛ. Ma Dii mámɛ má ò.
Á Siɔnadeɔ, à mɔ́! Á gbɛ̃́ pɔ́ á kú Babɛliɔ, à piliwà!
Dii Zĩgɔ̃de mɛ̀ a ma zĩ mà a tɔbɔ bui pɔ́ lɛ̀lɛwáɔ yã́ musuɛ, asa gbɛ̃́ pɔ́ ɔzɔ̃̀wá ɔzɔ̃̀ api a wɛbɛwaɛ.
A ɔsɛńzi, an zɔɔ i lɛ́lɛmá, íɔ dɔ̃ kɛ́ Dii Zĩgɔ̃de mɛ́ ma zĩ.
Dii mɛ̀: Á Siɔnadeɔ, à gulakɛ ń pɔnao, asa mámɛ málɛ mɔ́, mí bɛkpa á guu.
Gɔɔ bee buiɔ naa dasi, aai gɔ̃ ma gbɛ̃́ɔ ũ. Má bɛkpa á guu, íɔ dɔ̃ kɛ́ Dii Zĩgɔ̃de mɛ́ ma zĩwá.
Dii a Yudaɔ sɛ a gbɛ̃́ɔ ũ a bùsuu, i ɛa Yelusalɛũ sɛ lɔ.
Baade kɛ kílikili Dii aɛ, à fɛ̀lɛ a kúkĩi pɔ́ a kua adoau, àlɛ mɔ́.
Ɔ̃ Dii sa'onkia Yesua ɔ̀lɔmɛɛ, a zɛa Dii Malaika aɛ, mɛ́ Setãu zɛa aà ɔplaai yãdɔawà yã́i.
Ɔ̃ Dii Malaika ò Setãuɛ: Á kɔ̃ le ń Diio, Setãu. Á kɔ̃ le ń Dii pɔ́ Yelusalɛũ sɛ̀o fá! Gbɛ̃́ɛ beeá yàamiɔna pɔ́ wa ga bɔ̀ tɛ́ guuɛ.
Kɛ́ Yesua zɛa malaikapi aɛ, a pɔkasa ã́makɛa daa.
Ɔ̃ malaikapi yã'ò gbɛ̃́ pɔ́ sĩ a aɛɔnɛ à mɛ̀: À aà pɔkasa ã́makɛapiɔ bɔ. Ɔ̃ a ò Yesuaɛ: Gwa! Ma n duuna kɛ̃̀ma. Má pɔkasa gbia danɛɛ sa.
Ɔ̃ à mɛ̀ wà tulu gbãsĩsai diɛ̀. Ɔ̃ aa kpàɛ̀ aa ɛ̀a pɔkasa dàɛ̀, gɔɔ pɔ́ Dii Malaika zɛa we.
Ɔ̃ Dii malaikapi lɛdà Yesuawa à mɛ̀:
Dii Zĩgɔ̃de mɛ̀, tó ń bɛ a zɛ́u, mɛ́ ń yã́ pɔ́ á dìlɛɔ kũa, á a kpɛ́ nanɛ n ɔzĩ, níɔ dɛ a bɛgwana ũ, í n gba zɛ́ ǹyɔ̃ ku gbɛ̃́ pɔ́ sĩaɛ beeɔ guu.
Sa'onkia Yesua, ma! Mpi ń n sa'on dee pɔ́ kálɛ n aɛɔ, ámɛ á yã́ pɔ́ lɛ́ mɔ́ taaɔ ũ. Málɛ mɔ́ ń ma zɔ̀blena Vlãpaao.
À gbɛ pɔ́ má dìlɛ Yesua aɛ gwa. Gbɛ̀ mɛ̀ndopi wɛ́ soplaɛ, mɛ́ má lákɛ̃wà, mí gbãbɔ bùsupiɛ gɔɔ do kóũ. Ma Dii Zĩgɔ̃de mámɛ má ò.
Gɔɔ bee á baade a a gbɛ̃́dee sísi aà zɔ̃lɛ nana a vɛ̃ɛli ge kaadɔɛnli gbáu. Ma Dii Zĩgɔ̃de mámɛ má ò.
Kɛ́ malaika pɔ́ lɛ́ yã'omanɔ ɛ̀a sù, à ma vu lá wì ń vu iuwa.
Ɔ̃ à ma la à mɛ̀: Bɔ́ ń è wei? Má wèwà ma mɛ̀: Ma vua tɛ̃ɛtɛ̃ɛ dau è, a filia vĩ sopla, mɛ́ a nísikakĩi ku a musu. Filia mɛ̀n soplapiɔ, baade ń a nísi zɛ́o.
Kuli mɛ̀n pla ku a saɛ, ado nísikakĩi ɔplaa oi, ado zɛɛ oi.
Ɔ̃ ma malaika pɔ́ lɛ́ yã'omanɔ là: Baa, beeɔ dɛa ni?
A wèa à mɛ̀: Ń dɔ̃ lá pɔ́piɔ dɛoa? Ma mɛ̀: Aawo, Baa!
Ɔ̃ a òmɛɛ, yã́ pɔ́ Dii lɛ́ o Zolobabɛliɛn kɛ: Dii Zĩgɔ̃de mɛ̀, i kɛ ń gbãao ge ń ikoo no, sema a Nisĩna.
Gbɛ̀sĩsĩ zɔ̃ɔ, bɔ́n n ũi? Ńyɔ̃ gɔ̃ Zolobabɛliɛ gudaaĩa ũɛ. Tó à bɔ̀ ń kpɛ́ midɛgbɛo, wa báaa kãaa.
Ɔ̃ Dii yã'òmɛɛ à mɛ̀:
Zolobabɛli ɔ mɛ́ kpɛ́pi ɛ̃ kpàlɛ, mɛ́ aà ɔ mɛ́ a a midɛ, íɔ dɔ̃ kɛ́ Dii Zĩgɔ̃de mɛ́ ma zĩwá.
Gbɛ̃e su saka yã́ yɔɔna kɛgɔɔuo. Tó wà gĩsusugwabɔ è Zolobabɛli ɔzĩ, an pɔ́ a kɛ na. Filia mɛ̀n soplapiɔ dɛ Dii wɛ́tɛa dṹniai ũɛ.
Ɔ̃ ma malaikapi là: Kuli mɛ̀n pla pɔ́ kú dau ɔplaai ń zɛɛio dɛa ni?
Ɔ̃ ma ɛa aà là lɔ ma mɛ̀: Kù ligɔ̃n pla pɔ́ kú nísi zɛ́ mɛ̀n pla pɔ́ wa pì ń vuaoɔ saɛ, àlɛ nísi pisi filiaɔwa dɛa ni?
A wèa à mɛ̀: Ń dɔ̃ lá pɔ́piɔ dɛoa? Ɔ̃ má òɛ̀: Aawo, Baa!
Ɔ̃ à mɛ̀: Gbɛ̃ɔn pla pɔ́ wà ń dílɛ aa zĩkɛ dṹnia bṹu Diiɛɔn we.
Ma ɛa wɛzù ma gugwà lɔ, ɔ̃ ma taala è, àlɛ vua.
Malaika ma la à mɛ̀: Bɔ́ ń èi? Ɔ̃ má wèwà ma mɛ̀: Taala má è, àlɛ vua. A gbã̀a kà gã̀sĩsuu bao, a yàasa kwi.
Ɔ̃ a òmɛɛ: Láaipɔ Lua lɛ́ zĩ n bùsuwan we píi. Yã́ pɔ́ kɛ̃a a kpɛ dowa mɛ̀, Lua a kpã́iɔ ya ń bɔlɛu píi. A kpɛ do sɔ̃, Lua a gbɛ̃́ pɔ́ ì ɛɛto ń a tɔ́oɔ ya píi.
Dii Zĩgɔ̃de mɛ̀ á lápi kpã́sã, lápi i gɛ̃ kpã́i kpɛ́u ń gbɛ̃́ pɔ́ ì ɛɛto ń a tɔ́o kpɛ́uo. Aɔ ku we, i kpɛ́pi wíwi, a zaɔ ń a gĩɔ píi.
Malaika pɔ́ lɛ́ yã'omanɔ mɔ òmɛɛ: Wɛ́sɛ ǹ pɔ́ pɔ́ lɛ́ bɔma gwa.
Ma aà là: Bɔ́ ni? Ɔ̃ à mɛ̀: Gbí pɔyɔ̃bɔɛ. Ɔ̃ à ɛ̀a òmɛɛ: N bùsudeɔ tàaen we.
Ɔ̃ má è wà gbípi nɛ́ pɔ́ dɛ bɛɔma ũ wɛ̃̀, nɔɛ mɛ́ zɔ̃lɛu.
Ɔ̃ malaikapi mɛ̀: Luayãdasain we. Ɔ̃ à ɔtɔ̃̀ɔlɛwà gbíu we, à a nɛ́ pɔ́ dɛ bɛɔma ũpi tàɛ.
Kɛ́ ma wɛzù ma gugwà, ma nɔɛ gbɛ̃ɔn plaɔ è, aa gã̀sĩa vĩ lán wàalianawa. Aalɛ gã̀sĩa lɛ́, aa vùa lɛ́ mɔ́, ɔ̃ aa gbípi sɛ̀ lɛ́ vuaò, aa musu yã́io, aa zĩ́lɛ yã́io.
Ɔ̃ ma malaika pɔ́ lɛ́ yã'omanɔ là: Aalɛ tá ń gbípio má ni?
A wèa à mɛ̀: Aalɛ gɛ́ kpɛdɔiɛ̀ Babiloni bùsuuɛ. Tó aa làa, aa aà dau we a dilɛkĩi ũɛ.
Ma ɛa wɛzù ma gugwà lɔ, ɔ̃ ma zĩkasɔ̃goɔ è mɛ̀n síiɔ̃, aalɛ bɔ gbɛ̀sĩsĩ mɛ̀n plaɔ zãnguo. Gbɛ̀sĩsĩpiɔá mɔgotɛ̃ɛ.
Gó sɛ̃́ia dɔa sɔ̃sɔɔbaɔnɛ. A plaade dɔa sɔ̃́sinaɔnɛ.
A àaɔ̃de dɔa sɔ̃kaaɔnɛ. A síiɔ̃de dɔa sɔ̃dãnaɔnɛ. Sɔ̃́ gbãaɔnɛ píi.
Ɔ̃ ma malaika pɔ́ lɛ́ yã'omanɔ là: Baa, beeɔ dɛa ni?
A wèa à mɛ̀: Sɔ̃́go mɛ̀n síiɔ̃piɔá ĩ́ana mɛ̀n síiɔ̃ pɔ́ aaìɔ zɛa dṹnia bṹu Dii aɛɔnɛ. Aa bɔ̀lɛ lɛ́ gɛ́.
Sɔ̃́sinaɔ gó lɛ́ gɛ́ gugbãntoo oi bùsuu. Sɔ̃kaaɔ gó tɛ́ ń kpɛ. Sɔ̃dãnaɔ gó lɛ́ gɛ́ gɛɔmidɔkĩi oi bùsuu.
Kɛ́ sɔ̃́ gbãapiɔ bɔ̀lɛ, an mɛ lɛ́ kɛ fèfe ń sia dṹniauo. Ɔ̃ malaika mɛ̀: À gɛ si dṹniau. Ɔ̃ aa sìu.
Ɔ̃ à lɛzù a òmɛɛ à mɛ̀: Sɔ̃́ pɔ́ lɛ́ gɛ́ gugbãntoo oiɔ tò ma pɔ wèe bùsupiwa.
Dii yã'òmɛɛ à mɛ̀:
Gba si Ɛlɛdai ń Tobiao ń Yedaia pɔ́ aa bɔ̀ Babɛli aa sùɔwa, ní gɛò gɔɔ doũ zĩ́ gɔ̃̀ɔ Zefania nɛ́ Yosia bɛ.
Ãnusu ń vua pɔ́ aa gbadàòpi sɛ ǹ kíafua kɛò, ní kpá sa'onkia Yesua, Yozada nɛ́ɛ.
Oɛ̀ Dii Zĩgɔ̃de mɛ̀: Gɔ̃ɛ pɔ́ wì mɛ Vlãpaan we. A vlãpa a kúkĩi, i ma kpɛ́ dɔ.
Ɔ̃mɛ a kpɛdɔmɛɛ, i ɛa zɔ̃lɛ a báawa we, iɔ kpalable ń gawio. A zɔ̃lɛ a báawa kía ũ sa'ona ũ. Lɛdama pɔ́ ì mɔ́ ń aafiao a bɔ apii guu.
Wa kíafuapi kpa Ɛlɛdai ń Tobiao ń Yedaiao ń Zefania nɛ́ Yosiaowa, i gɔ̃ yã́pi dɔngubɔ ũ ma kpɛ́u.
Gbɛ̃́ pɔ́ kú zã̀ɔ mɔ ma kpɛ́ dɔ, íɔ dɔ̃ kɛ́ Dii Zĩgɔ̃de mɛ́ ma zĩwá. Tó a Dii á Lua yã'onɛ mà maamaa, yã́pi a kɛ.
Kí Daliusi kpalablea wɛ̃̀ síiɔ̃de guu, a mɔ kɛ̃okwide Kisele gɔɔ síiɔ̃de zĩ́, ma Zakali, Dii yã'òmɛɛ.
Gɔɔ bee Bɛtɛlideɔ Salɛzɛɛ ń Lɛgɛmɛlɛkio ń ń gbɛ̃́ɔ zĩ̀ yãgbɛai Diiwa.
Aa Dii Zĩgɔ̃de kpɛ́ sa'onaɔ là aa mɛ̀: Wà lɛye ń ɔɔlɔo mɔ sɔode guu, lá wi kɛ wɛ̃ ń wɛ̃owa yã̀?
Ɔ̃ Dii Zĩgɔ̃de yã'òmɛɛ à mɛ̀:
Sa'onaɔ ń bùsu gbɛ̃́piio la ǹ mɛ: Kɛ́ aa lɛyè ń ɔɔlɔo mɔ sɔode ń mɔ sopladeo guu a wɛ̃̀ bàaɔ̃kwin la, mámɛ aa yèmɛɛa?
Kɛ́ a pɔblè a imì, ázĩa yã́i a pɔ́pi blèio lé?
Yã́ pɔ́ Dii dà ãnabi káauɔnɛ aa a kpàwakɛ̀n we, gɔɔ pɔ́ Yelusalɛũ ń a zɔ̃ɛwiaɔ kálɛa dɔdɔa ń namao, mɛ́ wa ku Nɛgɛvɛ ń gusalala pɔ́ kú a saɛo.
Ma Zakali, Dii yã́ ɛ̀a dɛ̀dɛa à mɛ̀:
Ma Dii Zĩgɔ̃de ma mɛ̀: Àɔ yã́zɛdekɛ ń sĩanao. Àɔ gbɛ̃kɛ vĩ ń kɔ̃o ń kɔ̃ wɛ̃nagwaao.
Ásu gbãamɔ gyaa taasideɔ ń tonɛ pɔ́ gwana vĩoɔ ń bɔ̀mɔɔ ń wɛ̃nadeɔnɛo. Ásu kɔ̃ yã̀maakɛ ń vãioo.
Á deziɔ gì yã́pi mai, aa bɔ̀ ma kpɛ aa ɔtà ń swã́lɛ.
An swã́ gbãakũ̀ lán gbɛwa, aai swã́sɛ ma ikoyãio ge yã́ pɔ́ má dà ãnabi káauɔnɛ aa ò ń ma Nisĩna gbãao. Ɔ̃ ma Dii Zĩgɔ̃de ma pɔ pàńzi maamaa.
Ma Dii Zĩgɔ̃de ma mɛ̀, kɛ́ ma lɛzùńzi, aai swã́sɛio. A yã́i tò, kɛ́ aa lɛzùmazi, mi swã́sɛi sɔ̃o.
Ɔ̃ ma ń sɛ́lɛ lán zàawa, ma ń fãaa bui pɔ́ aa ń dɔ̃oɔ guu. An bùsu gɔ̃̀ bɛzia ũ ń kpɛ, wa fɔ̃ pãao. Màa aa tò pɔeã bùsu gɔ̃̀ bɛzia ũ.
Dii Zĩgɔ̃de yã'òmɛɛ à mɛ̀:
Ma Dii Zĩgɔ̃de ma mɛ̀, Siɔna yã́ ma kũ gbãa maamaaɛ, àlɛ ma nɔ̀sɛ tɛ́kũ pãsĩpãsĩ.
Ma Dii ma mɛ̀, má ɛa su Siɔna, mí zɔ̃lɛ Yelusalɛũ. Wa o Yelusalɛũɛ wɛ̃́lɛ sĩande, wi o ma Dii Zĩgɔ̃de gbɛ̀sĩsĩɛ Lua gbɛ̀sĩsĩ.
Ma Dii Zĩgɔ̃de ma mɛ̀, maeziɔ ń nɔɛziɔ ɛa kálɛ Yelusalɛũ gãaɛɔ, baade ń a lípanao kũa, kɛ́ aa wɛ̃ kɛ̀ yã́i.
Nɛgɔ̃ɛnaɔ ń nɛnɔɛnaɔ wɛ̃́lɛpi gãaɛɔ pa lɔɛ, aaiɔ kɔ̃̀ɔ'o a zɛaɔ guu.
Ma Dii Zĩgɔ̃de ma mɛ̀, yã́pi a bɔ gbɛ̃́ kɔ̃naɔ saɛ gɔɔ bee, kási a bɔ ma saɛo. Ma Dii Zĩgɔ̃de mámɛ má ò.
Ma Dii Zĩgɔ̃de ma mɛ̀, mámɛ má a gbɛ̃́ɔ bɔ gukpɛ bùsuɔ ń bɛ'aɛ bùsuɔ guu,
mí suńnɔ aaɔ ku Yelusalɛũ, aai gɔ̃ ma gbɛ̃́ɔ ũ, míɔ dɛ ń Lua ũ a zɛ́wa sĩana.
Ma Dii Zĩgɔ̃de ma mɛ̀, á gbɛ̃́ pɔ́ álɛ yã́ɛ bee ma ãnabiɔ lɛ́u za gɔɔ pɔ́ wà ma kpɛ́ ɛ̃ kpàlɛ e gbãɔ, à gã̀sĩwa bɔbɔ kpɛ́pi zĩwa.
E gɔɔpi gɛ̀ kàò, gbɛ̃nazĩnaɔ ń pɔtuoɔ lɛ́ ài'e zĩ yã́ musuo. Gbɛ̃́ pɔ́ lɛ́ gɛ́ ń gbɛ̃́ pɔ́ lɛ́ suo aafia vĩo an wɛ̀lɛɔ yã́i, asa má tò wà íbɛlɛsɛ̀ ń kɔ̃o kɔ̃tɛ̃ɛɛ.
Ãma má yãkɛ gbɛ̃́ kɔ̃napiɔnɛ tia lán yãawao. Ma Dii Zĩgɔ̃de mámɛ má ò.
Luabɛ a lou gbaɛ, pɔ́wɛna iɔ aafia, vɛ̃ɛliɔ i nɛ'i, tɔɔlɛ i blɛkɛ. Má pɔ́piɔ kpa gbɛ̃́ kɔ̃napiɔwa gba ũɛ.
Á Yudaɔ ń Isailiɔ, lá a gɔ̃ gbɛ̃́kabɔ ũ buipãleɔnɛ, màa má á suaba, mí tó wà báaadakɔ̃u ń á tɔ́o. Ásu to vĩa á kũo. À gã̀sĩwa wee.
Ma Dii Zĩgɔ̃de ma mɛ̀, lá ma zɛò mà músikpaázi gɔɔ pɔ́ á deziɔ ma pɔ fɛ̃̀mɛɛ, ɔ̃ mi á wɛ̃nagwao,
màa ma zɛò lɔ má maakɛ Yelusalɛũdeɔnɛ ń Yudaɔ píi gɔɔ beeɔzĩ. Ma Dii Zĩgɔ̃de mámɛ má ò. Ásu to vĩa á kũo.
Yã́ pɔ́ áli kɛn kɛ: Á baade lí sĩana'o a gbɛ̃́deeɛ. Àli yã́gɔ̃gɔ̃ a zɛ́wa nana á yã́kpalɛkɛkĩiɔu.
Á gbɛ̃e suli vãikpaaĩ ń a gbɛ̃́deeoo. Ɛɛtoa ń ma tɔ́o suli kááguo, asa má za yã́piɔu píiɛ. Ma Dii Zĩgɔ̃de mámɛ má ò.
Dii Zĩgɔ̃de yã́ ɛ̀a dɛ̀dɛa à mɛ̀:
Ma Dii Zĩgɔ̃de ma mɛ̀, lɛ́ pɔ́ iɔ ye mɔ síiɔ̃de guu ń mɔ sɔodeo ń mɔ sopladeo ń mɔ kwideo, a gɔ̃ á Yudaɔnɛ dikpɛ maa pɔ́ á pɔnakɛu ń yaalɔo ũ. Ayãmɛto à wɛɛlɛ àɔ kú ń sĩanao yãkelesai.
Ma Dii Zĩgɔ̃de ma mɛ̀, buiɔ ń wɛ̃́lɛdeɔ aaɔ mɔ dasi e tia.
Wa gɛ okɔ̃ɛ wɛ̃́lɛ ń wɛ̃́lɛo wà mɛ: Wà gɛ Dii kĩ́i wɛɛlɛ, wí Dii Zĩgɔ̃depi aɛya. Mapi má gɛ́ sɔ̃ɛ.
Buiɔ ń bùsu gbãa gbɛ̃́ɔ mɔ ma kĩ́i wɛɛlɛ dasi Yelusalɛũ la, aai ma aɛya.
Ma Dii Zĩgɔ̃de ma mɛ̀, gɔɔ bee gbɛ̃ɔn kwi pɔ́ bɔ̀ bui ń buio guuɔ Yuda mɛ̀ndo kũ a ula lɛ́wa, aai oɛ̀ aa mɛ: Wá gɛnnɔɛ, asa wá mà Lua kúánɔ.
Dii a yãda Adalaka bùsula, i to yã́ zɔ̃lɛ Damasiwa, asa Sili mɛɛwiapiá aà pɔ́ɛ, i kɛ Isaili buiɔ ńtɛ̃ɛ no.
Yã́pi a zɔ̃lɛ Amatawa lɔɛ ń Tiio ń Sidɔ̃o, baa kɛ́ aa dɛ ɔ̃nɔnaɔ ũ maamaa.
Tiideɔ bĩ́i gbãa bo lìa ń wɛ̃́lɛi, aa ã́nusu kã̀aańzi lán ũfãawa, aa vua nɔ̀nɔaańzi lán zɛ́ guu pɛ̀lɛawa.
Gwa! Dii a ń pɔ́ɔ símá, i zɛ́ pɔ́ aa vĩ ísiaa midɛ. Tɛ́ mɛ́ a kṹ ń wɛ̃́lɛpiwa.
Asekelonideɔ e, vĩa i ń kṹ. Gazadeɔ lualua maamaa ń Ɛkɛlonideɔ lɔ, asa tãmaa a ń nɛ́ɛ. Gazadeɔ kua ń kíawa, Asekeloni a gɔ̃ bɛzia ũ.
Buipãleɔ zɔ̃lɛ Asedoda, Dii i Filitɛ̃ɔ wala midɛ.
I nɔ̀ɔ kòlokpasai bɔ ń lɛ́zĩ, i tɛ̃ bɔ ń lɛ́u. An gbɛ̃́ pɔ́ gɔ̃̀ɔ gɔ̃ wá Lua pɔ́ ũɛ, aa gɔ̃ lán Yudaɔ buiewa, Ɛkɛlonideɔ gɔ̃ aà gbɛ̃́ɔ ũ lá Yebusiɔ kɛ̀wa.
Dii i a bùsu ń a gbɛ̃́ɔ dɔ̃́a zĩgɔ̃ pɔ́ lɛ́ mɔ́ lɛ́lɛimáɔ yã́i. Gbãamɔnɛdeɔ gbãablemá lɔo, asa aɔ wɛ́tɛńzi saɛ.
Á Siɔnadeɔ, à pɔnakɛ maamaa, á Yelusalɛũdeɔ, à kúkuakɛ. À gwa, á kía lɛ́ mɔ́wá, ì yãkɛ a zɛ́wa mɛ́ zĩ̀blenaɛ. Aà nɔ̀sɛ niɛ mɛ́ a di zàa'ĩna kpɛ, a di zàa'ĩn nɛ́ bɔlɔ kpɛ.
A zĩkasɔ̃goɔ bɔlɛ Ɛflaiũ bùsuu, a to zĩkasɔ̃ɔ ku Yelusalɛũ lɔo, wi zĩkasaɔ ɛ́'ɛ. A aafia kpàwakɛ bui píiɛ, i kible za ísialɛ la ń a lɛ́leo, za Uflatai e dṹnia lɛ́wa.
Á gbɛ̃́ pɔ́ á dɛ zĩ̀zɔɔ ũ sɔ̃, má á bɔlɛ ɛ̀ isaipiu ma bàakuaánɔ au yã́i.
Á zĩ̀zɔ pɔ́ á dɔ̃ á bɔɔ, à su á wɛ̃́lɛ bĩ́ideu, baa gbã málɛ oɛ́, má ɛa asea kpáwá lɛɛ pla.
Yudaɔ mɛ́ ma sá ũ, má sápi kã́, Ɛflaiũ buiɔ mɛ́ ma ka ũ, má dau, mí Siɔnadepiɔ gbaɛ Gɛlɛkiɔwa. Aa gɔ̃mɛɛ lán nɛgɔ̃na fɛ̃ndawa.
Za musu Dii a bɔ a gbɛ̃́piɔwa, aà ka a gɛ̃ fìoo lán loupilɛawa. Dii Lua a kã̀aepɛ, i mɔ gɛɔmidɔkĩi oi zàa'ĩana guu.
Dii Zĩgɔ̃de a ɔlia a gbɛ̃́ɔzi, aa ń ibɛɛɔ taitai, aai ɔ̃zɔ̃ ń gɔ̃kɛbɔɔwa. Aa ń bɔ́ɔ'i mi, aai pala lán vɛ̃ɛminawa. Aa kɛ zĩ́uzĩu lán ta pɔ́ wì au ɛ́lɛò sa'okĩiwawa.
Dii an Lua a ń suaba gɔɔ bee a kpàsa sãɔ ũ, aaiɔ tɛkɛ aà bùsuu lán kíafua gbɛ̀ bɛɛɛdeɔwa.
Aaɔ maa mɛ́ an kɛfɛna a kɛ zài. Ɛ̀waasoɔ lɛkpɛɔ yɔ́yɔ pɔ́wɛna yã́i, wɛ̃́ndiaɔ wɛ̃wɛ̃, kɛ́ vɛ̃ɛ di yã́i.
À lou gbɛa Diiwa káabuana, asa Dii mɛ́ ì to lou kɛkɛ, ì to lou kwɛ́nɛ́, ì to buapɔ́ kɛ baadeɛ.
Tã́aɔ ì yãyaaa'o, màsokɛnaɔ ì yã́ ɛgɛna e. Wɛ́pungu'enaɔ yã́á mɔafiliɛ, an gbɛ̃́ɔ nɔ̀sɛninianɛá pãɛ. A yã́i tò gbɛ̃́ɔ liaaa lán sãɔwa, an kúsu kwɛa kɛ́ aa dãna vĩo yã́i.
Ma Dii ma mɛ̀, ma pɔ paa an dãnaɔzi, má ĩada blesanapiɔwa. Ma Dii Zĩgɔ̃de má ɔlia Yudaɔzi ma kpàsa pɔ́ɔ ũ, má ń kɛ zĩkasɔ̃ gawide ũ.
Gbɛ̃́ pɔ́ dɛ lán ɛ̃daalɛgbɛwa a bɔ ń guu, gbɛ̃́ pɔ́ dɛ lán kálo ge zĩkasawa a bɔ we, kpalablenaɔ bɔ we píiɛ.
Aaɔ dɛ nɛgɔ̃naɔ ũɛ, aa ɔ̃zɔ̃ ń ibɛɛɔwa zĩkawɛ̃lɛ zɛ́u lán pɛ̀lɛawa. Lá má kúńnɔ, aa zĩka, aai sɔ̃deɔ fu.
Má Yudaɔ gba gbãa, má Yosɛfu buiɔ suaba, mí suńnɔ ń pá ziu, kɛ́ má ń wɛ̃na vĩ yã́i. Aaɔ dɛ lá mi ń vũaa yãaowa, asa mámɛmaa Dii ń Lua, má yãmamá.
Ɛflaiũ buiɔ gɔ̃ nɛgɔ̃naɔ ũ, an pɔ iɔ na lán vɛ̃ɛ zɔ̃̀lɛmáwa. An nɛ́ɔ e, aai pɔnakɛ, an pɔ́ a kɛ na Diiwa.
Má swe pɛ́ńzi, mí ń kãaa, má ń boɛ, aaiɔ dasi lán yãawa.
Baa tó ma ń fãaa buiɔ guu, ma yã́ aɔ dɔńgu za bùsu zã̀zãɔuɛ. Ampiɔ ń ń nɛ́ɔ aaɔ kuɛ, aai su.
Má ń bɔ Egipi bùsuu mà suńnɔ, má ń kãaa Asili bùsuu, mí suńnɔ Galada bùsuu ń Libão. Gu a mɔ́máo.
Aa bua Egipi ísiawa, aa a ikooaɔ fu, Niili ísiɔ ba. Asiliɔ wala a kpálɛ, Egipiɔ iko a láa.
Ma Dii Zĩgɔ̃de ma mɛ̀, ma gbɛ̃́ɔ gbãa'e ma kĩ́i, aaiɔ tɛmazi.
Libã bùsu, zɛwɛ̃, tɛ́ i kũ n sɛdɛ líɔwa.
Pɛ̃liɔ ɔ́ɔlɔ, asa sɛdɛ líɔ lɛ̀lɛɛ, gawidepiɔ ɔ̃̀ɔkpàɛ. Basana bùsu gialiɔ búbuapɛ, asa líkpɛ sisipi kwɛ̀ɛ.
Sãdãnaɔ búbua dɔ, asa an dã́dãkɛkĩi maaɔ ɔ̃̀ɔkpàɛ. Nɔ̀ɔmusuɔ wiidɔ, asa Yuudɛ̃ dào kàalɛɛ.
Dii ma Lua òmɛɛ màɔ sã pɔ́ dɛ wà ń kòlokpaɔ dã́,
asa an lunaɔ ì ń kòlokpaɛ, wìli ń tàae eo. An yìanaɔ sɔ̃ aaì mɛ wa sáaukɛ̀ ń Diio, asa wa ɔda lè wá kũ̀. An dãnapiɔ lí ń wɛgwao.
Dii mɛ̀ á dṹnia gbɛ̃́ɔ to we lɔo, á ń baade kpakɔ̃aɛ, á ń na ń kíaɔnɛ ń ɔzĩɛ. Aa dṹnia wíwi, mɛ́ á gbɛ̃e bɔ ń ɔzĩo.
Ɔ̃ ma sã pɔ́ dɛ wà ń kòlokpaɔ dã̀, atɛ̃sa a yɛ̃̀ɛɛsaideɔ. Ɔ̃ ma gopana sɛ̀ mɛ̀n pla, ma tɔkpànɛ́. Ado tɔ́n Nandiio, ado sɔ̃ Naakɔ̃wa, ɔ̃ málɛ sãpiɔ dãò.
Mɔ doũ guu ma sãdãnaɔ dɛ̀ àaɔ̃. Ma sãɔ ye ma gĩyãio, ɔ̃ ma fumá.
Má ò sãɔnɛ má ń dã́ lɔo, a pɔ́ pɔ́ lɛ́ gaɔ ga, a pɔ́ pɔ́ lɛ́ kaalɛɔ kaalɛ, a pɔ́ pɔ́ gɔ̃̀ɔ kɔ̃ só.
Ɔ̃ ma a gopana pɔ́ mi mɛ Nandiio sɛ̀ má zɔ̃̀ɛ, ma lɛdoũ pɔ́ má kɛ̀ ń bui píio gbòo.
Lɛdoũpi gboogɔɔpi, ɔ̃ sã yɛ̃̀ɛɛsaide pɔ́ lɛ́ ma gwaɔ dɔ̃̀ sa kɛ́ yã́pi bɔ̀ Dii kĩ́iɛ.
Má ò sãɔnɛ, tó à kɛ̀nɛ́ maa, aa ma asea kpaa. Tó màan sɔ̃o, aaɔ ń pɔ́ kũa. Ɔ̃ aa fĩabòmɛɛ ã́nusu ɔwatɛ̃ baakwi.
Dii òmɛɛ mà ɔ̃a pɔ́ aa dìlɛ ma lua ɔ̃a dɛ beeaopi zu oobonaɛ, ɔ̃ ma ã́nusu ɔwatɛ̃ baakwipi sɛ̀ má zù oobonaɛ Dii kpɛ́u.
Ɔ̃ ma a gopana plaade pɔ́ mi mɛ Naakɔ̃wa sɛ̀ má zɔ̃̀ɛ, ma gbɛ̃kɛ pɔ́ Yudaɔ ń Isailiɔ vĩ ń kɔ̃o gbòo.
Ɔ̃ Dii òmɛɛ mà gɛ̃ sãdãn bɛɛɛsaide pɔkasaɔu sa,
asa á sãdãna dilɛ ń bùsuu, aɔ sã pɔ́ lɛ́ kaalɛɔ fãn vĩo, a a pɔ́ pɔ́ fã̀aaɔ wɛɛlɛo, a ɛsɛkɛ a pɔ́ pɔ́ kɛ̀'ĩaɔnɛo, a a pɔ́ pɔ́ gbãa gwao. A sã mɛkpaaɔ swɛ wolo, i ń só.
Waiyoo sãdãn bɛɛɛsaide pɔ́ ì pãkpa sãɔzi! Wa aà lɛ́ ń fɛ̃ndao a ɔplaa gã̀sĩ ń a ɔplaa wɛ́owa, aà gã̀sĩpi i imi vìoo, aà wɛ́pi i na fɛ̃́u.
Yã́ pɔ́ Dii ò Isailiɔ yã́ musun kɛ. Dii pɔ́ musu kpàlɛ à tɔɔlɛ kàlɛ mɛ́ ì nisĩna íkasa gbɛ̃nazĩna guu mɛ̀:
Gwa! Má Yelusalɛũ kɛ lán toona pɔ́ a í a bui pɔ́ liaaiɔ tàlaatalaabowa. Aa koezɔ̃ Yelusalɛũzi ń Yuda bùsuo píi.
Gɔɔ bee tó dṹnia bui píi koezɔ̃̀i màa, má Yelusalɛũ kɛ bui píiɛ gbɛsi pɔ́ wa fɔ̃ deeo ũ. Gbɛ̃́ pɔ́ lɛ́ wɛɛlɛ yɔ̃wà píi, a aà woloɛ nài.
Gɔɔ bee má tó sɔ̃́ píi bílikɛ gɛ́kĩiwa, mí ĩ́ana zĩ ń dikpɛnaɔwa. Ma Dii mámɛ má ò. Ma wɛ́ɔ wɛ̃a Yudaɔ yã́ musu, má buipãleɔ sɔ̃́ɔ vĩ̀akũnɛ́.
Yudaɔ kíaɔ i o ń sɔ̃ guu, Yelusalɛũdeɔ gbãa, kɛ́ Dii Zĩgɔ̃de dɛ ń Lua ũ yã́i.
Gɔɔ bee má tó Yudaɔ kíaɔ gɔ̃ lán kĩna tɛ́ pɔ́ ká yàa gbáuwa, lán sɛ̃tɛ pɔ́ sɔlɔ áwauwa. Aa gbɛ̃́ pɔ́ liaańziɔ sã́sã ɔplaa ń zɛɛo, Yelusalɛũ iɔ kálɛa a gbɛu Yelusalɛũ ũ.
Ma Dii má Yuda wɛ̃́lɛɔ bɔ káau, kɛ́ Davidi buiɔ gawi ń Yelusalɛũdeɔ pɔ́o su àɔ dɛ Yuda kĩniɔ pɔ́ao.
Gɔɔ bee ma Dii má ɔku Yelusalɛũdeɔla. Gɔɔ bee an gbagalɛnaɔ gbãa'e lán Davidiwa, Davidi buiɔ sɔ̃ aa gbãa'e lán Luawa, lán Dii Malaika pɔ́ dɔaaanɛ́wa.
Gɔɔ bee má zɛ ń gbɛ̃́ pɔ́ mɔ̀ lɛ́lɛi Yelusalɛũwaɔ kaalɛao.
Má a Nisĩna pisi Davidi buiɔ ń Yelusalɛũdeɔwa píi, aai ma gbɛ̃kɛ dɔ̃, aai wabikɛa, aai gbɛ̃́ pɔ́ aa aà zɔ̃̀ aa aà dɛ̀ gwa. Aa búbuapɛ aà yã́ musu lá wì pɛ nɛ́ mɛ̀ndona gaa yã́ musuwa. Aa wɛ̃nakɛɛ̀ lá wì kɛ nɛgɔ̃ɛ sɛ̃́ia gaa yã́ musuwa.
Gɔɔ bee Yelusalɛũdeɔ búbuapɛa aɔ dɛ lán búbua pɔ́ wa pɛ̀ Adadalimɔ Mɛgido gusalalauwa.
Bùsudeɔ búbuapɛ fã́ani ń fã́anio, Davidi buiɔ ńtɛ̃ɛ, an nɔɛɔ ńtɛ̃ɛ, Natã buiɔ ńtɛ̃ɛ, an nɔɛɔ ńtɛ̃ɛ,
Levii buiɔ ńtɛ̃ɛ, an nɔɛɔ ńtɛ̃ɛ, Simɛi buiɔ ńtɛ̃ɛ, an nɔɛɔ ńtɛ̃ɛ,
ń bui kĩniɔ ńtɛ̃ɛtɛ̃ɛ, an nɔɛɔ ńtɛ̃ɛtɛ̃ɛ lɔ.
Gɔɔ bee nibɔna a wɛ̃ Davidi buiɔnɛ ń Yelusalɛũdeɔ píi duunawoloama ń gbãbɔanɛ́o yã́i.
Gɔɔ bee má tã́aɔ tɔ́ bãdɛ ń bùsuu, aɔ dɔ gbɛ̃egu lɔo. Ma Dii Zĩgɔ̃de mámɛ má ò. Má ãnabi ɛgɛnaɔ midɛ ń bùsuu ń wɛlɛna pɔ́ lɛ́ ń gba lɛ́ɔ.
Tó gbɛ̃́ gì lɛ́ ãnabikɛkɛ, aà de ń aà da'iao oɛ̀ à làawàn we, asa à ɛɛtò ń ma tɔ́oɛ. Tó àlɛ ãnabikɛkɛ, aà de ń aà da'iaopiɔ mɛ́ aa aà zɔ̃ aa dɛ.
Gɔɔ bee wí a ãnabi píi kṹ yã́ pɔ́ aalɛ e oa yã́ musu. Aa ãnabikɛ pɔ́kã ula da aa gbɛ̃́ɔ sã́sãò lɔo.
A mɛ ãnabin a ũo, zɔ̃ɛn a ũ, álɛ buakɛ za a nɛgɔɔɛ.
Tó wà aà là: Bɔ́ ia mɛ́ tɛ́tɛ n ɔɔwa sɔ̃? A mɛ: É'e! Ma kɛ'ĩa ma gbɛ̃́ɔ bɛɛ.
Ma Dii Zĩgɔ̃de ma mɛ̀: Fɛ̃nda, fɛlɛ ń ma sãdãnao, gɔ̃ pɔ́ dɛ ma gbɛ̃do ũpi. Sãdãnapi lɛ́, sãɔ i fãaa, mí ɔlia an gbɛ̃́ kpɛɛnaɔzi.
Wa bùsudeɔ lɛɛ pla lɛ wà ń dɛdɛ, lɛɛ do i gɔ̃ a guu. Ma Dii mámɛ má ò.
Má lɛɛ dopi baasa ń tɛ́o lán ã́nusu baasaawa, má ń maa lɛgwa, lá wì vua maa lɛgwawa. Aa ma sísi, mí wemá. Má mɛnɛ́ ma gbɛ̃́ɔ, aai omɛɛ Dii ń Lua.
Gwa, Dii gɔɔ lɛ́ mɔ́, wa á pɔ́ɔ síwá, wi kpaalɛkɔ̃ɛ á wáa.
A bui píi kãaa Yelusalɛũzi aa zĩkaánɔ, aai wɛ̃́lɛpi sí. Aa kpɛ́ɔ yɔɛ aa kusi nɔɛɔwa. Wa tá ń wɛ̃́lɛpideɔ lɛɛ doo zĩ̀zɔɔ ũ, ãma wa ń kĩni pɔ́ gɔ̃̀ɔ bɔlɛ wɛ̃́lɛpi guuo.
Dii a mɔ́ zĩkai ń buipiɔ, lá ì kɛ yãa zĩkagɔɔwaɛ.
Gɔɔ bee Dii a gbápɛlɛ Kùkpɛ sĩ̀sĩ misonaa Yelusalɛũ gukpɛ oi. Sĩ̀sĩpi a paa pla sɛa gukpɛ e bɛ'aɛ, a guzulɛ aɔ zɔ̃ɔ maamaaɛ. Sĩ̀sĩpi kpɛdo a ta gugbãntoo oi, ado sɔ̃ gɛɔmidɔkĩi oi.
Á bàalɛ ta sĩ̀sĩpiɔ guzulɛu, asa guzulɛpi a gɛ pɛ Aseliwaɛ. Á bàalɛ lá á deziɔ bàalɛ̀ tɔɔlɛ lualuaɛ Yudaɔ kí Uzia gɔɔwa, Dii ma Lua i mɔ́ ń a gbɛ̃́ pɔ́ an kua adoaɔ sãnu.
Gɔɔ bee gupua aɔ kuo, sema guniɛ ń lougbɛo.
Gɔɔpi aɔ adoa, fãanɛ ge gwãasĩna aɔ kuo. Dii mɛ́ gɔɔpi dɔ̃. Tó oosi kɛ̀, gu a pu.
Gɔɔ bee í wɛ̃nide a bɔ Yelusalɛũ à bàalɛ, a kĩni i ta gukpɛ oi Ísida Wisideu, a kĩni i ta bɛ'aɛ oi ísiau saɛ ń buziɛo píi.
Dii mɛ́ aɔ dɛ dṹnia píi Kía ũ. Gɔɔ bee ɔ̃mɛ aɔ Dii ũ ado, aà tɔ́ mɛ́ aɔ ku ado.
Bùsupi píi a gɔ̃ gusalala ũɛ, sɛa za Gɛba pɔ́ kú Yelusalɛũ gugbãntoo oi e Limɔ pɔ́ kú a gɛɔmidɔkĩi oi. Ãma Yelusalɛũ aɔ kálɛa a gbɛu musumusuɛ, sɛa za Bɛ̃yãmɛɛ bĩ́ibɔlɛu e Bĩ́ibɔlɛ Sɛ̃́ia ń Gola Bĩ́ibɔlɛo, sɛa za Ananɛli bĩ́i lɛsĩi e kí vɛ̃ɛfɛ̃kĩi.
Waɔ ku a guuɛ, wa wíwi bau lɔo. Yelusalɛũdepiɔ aaɔ ku dɔdɔaɛ.
Gagyã pɔ́ Dii a ka bui pɔ́ aa lɛ̀lɛ Yelusalɛũwaɔgun kɛ: An mɛ a yaikɛ gɔɔ pɔ́ aa sĩa. An wɛ́ a yaikɛ a tɔ́ɔnau, an lɛ́na a yaikɛ ń lɛ́u.
Gɔɔ bee Dii a to gili gɛ̃ńgu maamaa, aa kɔ̃ kṹkũ kɔ̃ ɔpizĩ, aai liaa ń kɔ̃o.
Yudaɔ zĩka Yelusalɛũ ḿpii, aa zĩble bui pɔ́ liaańziɔwa, aai ń àizɛɛ naaa, vua ń ã́nusuo ń pɔkasaɔ kɛ̀ zài.
Gagyãpi a ka sɔ̃́ɔgu lɔ ń sɔ̃baonaɔ ń yiongoɔ ń zàa'ĩnaɔ ń pɔtuo pɔ́ kú gbɛ̃́piɔ bòouɔ píi.
Bui pɔ́ mɔ̀ lɛ̀lɛ Yelusalɛũwapiɔ, an gbɛ̃́ pɔ́ gɔ̃̀ɔ aaɔ gɛ́ we wɛ̃ ń wɛ̃o kúlɛi Kí Dii Zĩgɔ̃deɛɛ, aai Lákpɛdɔa dikpɛkɛ.
Tó dṹnia buie i gɛ́ Yelusalɛũ kúlɛi Kí Dii Zĩgɔ̃depiɛo, lou a manɛ́o.
Tó Egipi buiɔ i gɛ́ dikpɛpi kɛio, lou a manɛ́o, mɛ́ Dii a gagyã pɔ́ ì ka bui pɔ́ i gɛ́ dikpɛpi kɛioɔgu káńguɛ.
Ĩa pɔ́ a da Egipiɔwa ń bui pɔ́ i gɛ́ dikpɛpi kɛioɔwan we.
Gɔɔ bee wa kɛ̃ sɔ̃́ ã́nanaɔwa: Dii pɔ́. Dii kpɛ́ dàaɔ aaɔ sáa ń sa'okĩi taɔɛ.
Oo pɔ́ kú Yelusalɛũ ń Yuda bùsuoɔ gɔ̃ Dii Zĩgɔ̃de pɔ́ ũ píiɛ. Gbɛ̃́ pɔ́ aa mɔ sa'oiɔ sɛ aa nɔ̀ɔ fùukɛò. Gɔɔ bee laatana aɔ ku Dii Zĩgɔ̃de kpɛ́u lɔo.
Yã́ pɔ́ Dii ò Isailiɔnɛ Malaki sabain kɛ:
Ma Dii ma mɛ̀ má yeázi, ɔ̃ a mɛ̀ ma yeaázi dɛ kpelewa ni? Ma Dii ma mɛ̀ Esauá Yakɔbu vĩ̀i nolo? Kási Yakɔbu má yei,
má ye Esauio, ɔ̃ ma aà gusĩsĩde lìlɛ guwaiwai ũ, ma aà bùsu tò gbáa gbɛ̃gbonaɔ kúkĩi ũ.
Ɛdɔũpiɔ ì mɛ, baa kɛ́ wà ń wɛ̃́lɛɔ dɛ̃ɔnzɔ̃, aa ɛa ń bɛziaɔ fɛlɛɛ. Ɔ̃ ma Dii Zĩgɔ̃de ma mɛ̀: Tó aa ɛ̀a kàlɛ, má ń dɛɛlɛmpaɛ, wi onɛ́ Vãibusudeɔ, gbɛ̃́ pɔ́ Dii ń kpɛ̃nɛ kũa gɔɔpiiɔ!
Á wɛsiɛ, í mɛ Dii zɔ̃ɔ, baa wá bùsu zɔ̃lɛ kpɛle.
Nɛ́ ì a mae kpɛla, mɛ́ zɔ̀blena ì a dii kpɛla. Kɛ́ má dɛ á mae ũ, álɛ ma kpɛlae? Kɛ́ má dɛ á dii ũ, á ma vĩa vĩe? Ma Dii Zĩgɔ̃de mámɛ málɛ á la. Á sa'onaɔ, ámɛ álɛ sakamagu. I mɛ: Kpelewa wa sakàngui?
Kɛ́ a sakà ma táabũnuu yã́iɛ. I mɔ ma gbagbakĩi ń blɛ gbãlɛaoɛ. I mɛ: Kpelewa wa n gbagbakĩi gbãlɛ̀i?
Kɛ́ a mɔ sa'òa ń pɔ́ vĩ̀aɔ, yãvãin weoa? Kɛ́ a sa'òa ń nɔ̀ɔ ɛɛɔ ge a gyãeɔ, yãvãin weoa? À gɛ kpa bùsu gbɛ̃zɔ̃ɔwa à gwa! Á yã́ a kaaàgua? A á sáaukpaa? Ma Dii Zĩgɔ̃de mámɛ málɛ á la.
Tó a awakpàmɛɛ tia kɛ́wa, má á wɛgwae? Tó pɔ́ bee taaɔ kú á ɔzĩ, má síánɔe? Ma Dii Zĩgɔ̃de mámɛ málɛ á la.
Tó á gbɛ̃e gɛ̀ ma ua zɛ́ tà yãa, kɛ́ wasu gɛ̃ tɛ́kai ma gbagbakĩi pão, bee sã̀ɔ. Ma Dii Zĩgɔ̃de mámɛ má ò. Á yã́ lɛ́ kɛmɛɛ nao, má á gba sio.
Za ĩatɛ̃ bilɛa e a gɛ̃kpɛukĩi ma tɔ́ aɔ zɔ̃ɔ buiɔnɛ. Wa tulaletikamɛɛ tɛ́a, wi mɔmɛɛ ń gba gbãlɛsaiɔ gupiiu, asa ma tɔ́ aɔ zɔ̃ɔ buiɔ guuɛ. Ma Dii Zĩgɔ̃de mámɛ má ò.
Kási ápiɔ i ma tɔ́ ɔ̃̀ɔkpaɛ, álɛ e ma táabũnu gbãlɛaɛ, ɔ̃ i sa'owà ń pɔ́ giaɔ.
Ma Dii Zĩgɔ̃de ma mɛ̀: I mɛ, bee á kṹ gbãaɛ, ɔ̃ a nifɛ̃̀i. Tó a mɔ ma gbagbai ń pɔ́ kɔ̃̀ɔkũaɔ ń pɔ́ ɛɛkũaɔ ń pɔ gyãeɔ, má beeɔ sia? Ma Dii mámɛ málɛ á la.
Mɔafilide pɔ́ pɔ́ sa vĩ a kpàsa guu, a zɛ̀mɛɛ, mɛ́ à gɛ̀ ma gbagba ń pɔ́ sãadeo a gɛ̃ɛ ũ, adeá láaipɔɛ. Asa mámɛmaa Kía zɔ̃ɔ, ma tɔ́ ì to vĩa bui píi kṹ. Ma Dii Zĩgɔ̃de mámɛ má ò.
Ma Dii Zĩgɔ̃de ma mɛ̀: Á sa'onaɔ á yã́n la sa.
Tó i swã́sɛio, tó i da á sɔ̃u à ma tɔbɔo, má láaizĩwá à gɔ̃ báaasaiɛ. Má zĩ̀wá kɔ̀ se, asa i da á sɔ̃u a ma tɔbɔ̀o.
Gwa! Má á buiɔ lele á yã́i, mí dikpɛ sa pɔ́ á ò pɔgbɔ̃ fã́ɛ á oawa, wi á kɔ́lɛò.
Íɔ dɔ̃ sa kɛ́ ma yã́ bee dìlɛɛ́, kɛ́ ma bàa kua ń á Levii buiɔ gi kuɛ. Ma Dii Zĩgɔ̃de mámɛ má ò.
Ma bàakuańnɔpi guu ma wɛ̃ni ń aafiao kpàmá, kɛ́ aaɔ ma vĩa vĩ, ɔ̃ aa ma vĩa vĩ, aa lùalua ma aɛ.
An lɛ́ yãdanɛ sĩana dɔ̃, wi ma yãkpaanla bɔ̀ ń lɛ́uo. Aa táa'òmanɔ ń lɛdoũo ń nɔ̀sɛpuao, aa gbɛ̃́ɔ bɔ̀ vãi guu dasi.
A maa sa'ona àɔ dɔ̃a vĩɛ, kɛ́ gbɛ̃́ɔ e yãdanɛ mawà, asa ɔ̃mɛ ma Dii Zĩgɔ̃de ìwa ũ.
Ápiɔ sɔ̃ a pãzɛa, á yãdanɛɔ tò gbɛ̃́ɔ fù dasi, a ma bàa kua ń á Levii buiɔ gbòo. Ma Dii Zĩgɔ̃de mámɛ má ò.
Ɔ̃ má tò wà sakàágu, ma á sɔaa gbɛ̃́piiɛ, kɛ́ i tɛ ma tufaio, mɛ́ i kɛ gbɛ̃́ɔnɛ kɛ̀kɛ ikoyã musu yã́i.
Wá De doũ nolo? Lua doũ mɛ́ wá kɛo lò? Bɔ́yãi wá kɔ̃ náai vĩo, ɔ̃ wa Lua bàa kua ń wá deziɔ yã́ gbòoi?
Yudaɔ náaisaiyãkɛ̀, aa yãbɛ̃ɛkɛ̀ Yelusalɛũ ń Isaili bùsuo, asa aa tã́agbagbanaɔ sɛ̀ nɔ ũ, aa Dii kpɛ́ pɔ́ a yei gbãlɛ̀ò.
Gbɛ̃́ pɔ́ yã́ bee taa kɛ̀, Dii aà kɛ̃ Yakɔbu buiɔwa, i dɛ, bɔ̀mɔ ge bele no, baa tó à mɔ̀ ń gbaɔ Dii Zĩgɔ̃deɛ.
Yã́ plaade pɔ́ i kɛn la. Iɔ ɔ́ɔlɔ àɔ aaukɛ, á wɛ́'i ìɔ ka Dii gbagbakĩiwa, kɛ́ à wɛsɛ̀ lɛ́ gba pɔ́ a mɔòɛ gwa à gbasa sio yã́i.
I mɛ: Bɔ́mɛ mɔ̀ ń yã́ɛo? Kɛ́ Dii mɛ́ seelade ũ ápiɔ ń á baade ɛ̀waasogɔɔ nɔo yã́ musu yã́iɛ. Asa n nɔ mɛ́ n gbɛ̃do pɔ́ a kɔ̃ yãmà ũ, ɔ̃ n bɔ aà kpɛ.
Dii i á kɛ lán sàwakula ń gbalaowa, kɛ́ á mɛ ń á lɛ́o àɔ doũo lé? Bɔ́ Lua lɛ́ yá á mɛdoũkɛpi musui? Kɛ́ á nɛ́ɔ e aa a yãma yã́iɛ. Bee yã́i àɔ ázĩa kũa dɔ̃, kɛ́ ásu náaisaiyãkɛ á naɛo.
Ma Dii Isailiɔ Lua ma mɛ̀, má za nɔyaa ń pɔpiliawàouɛ. Ma Dii Zĩgɔ̃de mámɛ má ò. Àɔ ázĩa kũa dɔ̃, kɛ́ ásu náaisaiyãkɛɛ̀o.
Á tò á yã'o Dii kũ̀ gbãa. I mɛ: Wá yã́ kpele mɛ́ aà kũ̀ gbãai? Kɛ́ i mɛ, vãikɛnaɔ maa Diiɛ, an yã́ ì kaaàgu yã́iɛ. I mɛ lɔ, Lua pɔ́ ì yã́kpalɛkɛ ń gbɛ̃́ɔ ku máɛ?
Ma Dii Zĩgɔ̃de ma mɛ̀: Gwa! Má a zĩna gbaɛ aà dɔaa zɛkɛkɛmɛɛ. Dii pɔ́ i aà kĩ́i wɛɛlɛ i gɛ̃ a kpɛ́u kã́ndo. À ma, ma bàakuaánɔ zĩna pɔ́ á pɔ dɔwàpi lɛ́ mɔ́!
Démɛ a aà mɔgɔɔ fɔ̃i? Tó à bìlɛ, démɛ a bɔi? Asa aɔ dɛ lán mɔ̀baasana tɛ́waɛ, lán pɔpina kasa baasaawa.
A zɔ̃lɛ à gbɛ̃́ɔ baasa à ń gbãsĩ wolo. A Levii buiɔ gbãbɔnɛ́, lá wì vua ń ã́nusuo, gbãsĩ wolowa, mɔ Diiɛ ń gbaɔ a zɛ́wa.
Gɔɔ bee Yelusalɛũdeɔ ń Yudaɔ píi gba a ka Diigu lán yãawa, lá a ziwa.
Ma Dii Zĩgɔ̃de ma mɛ̀: Má mɔ́wá yã́kpalɛu, ma mɛ a wã ń bɔbɔa ń gbɛ̃́ pɔ́ ma vĩa vĩoɔ: Gbɛ̃kɔɔlɛkɛnaɔ ń gbãsĩkɛnaɔ ń ɛɛ lɛgbɛ̃naɔ ń gbɛ̃́ pɔ́ aaì gbãamɔ ń zĩkɛnaɔnɛ ń gyaa taasideɔ ń tonɛ pɔ́ gwana vĩoɔ ń bɔ̀mɔɔ.
Ma Dii mili lilɛo. A yã́i á Yakɔbu buiɔ i kaalɛo.
Ma Dii Zĩgɔ̃de ma mɛ̀: Za á deziɔ gɔɔ ɔ̃ a pã ma yã́a, á kũao. À zɛmanɔ, mí zɛánɔ. I mɛ, kpelewa wá zɛnnɔi?
Gbɛ̃nazĩna ì Lua kpã́i'oa? Kási álɛ ma kpã́i'o. I mɛ, bɔ́ musu wálɛ n kpã́i'oui? Á pɔ́ kwide ń á gbao yã́ musuɛ.
Á bui píi gɔ̃̀ láaipɔ ũɛ, kɛ́ álɛ ma kpã́i'o yã́i.
À mɔ́ ń pɔ́ kwideo píi, í ká ma làasiu, kɛ́ blɛ e àɔ ku ma kpɛ́u. Ma Dii Zĩgɔ̃de mámɛ má ò. À ma lɛ bee musu à gwa. Tó mi musu zɛ́ wɛ̃ ma ɛ̀fãai pìsiɛ́, a kua a kákĩiwao, mámɛo!
Ma Dii Zĩgɔ̃de ma mɛ̀: Má kpá á buapɔ ɔ̃̀ɔkpanaɔnɛɛ. Aa á pɔ́ɔ míɔnzɔ̃o, á vɛ̃ɛliɔ nɛ́ a woloo.
Bui píi i oɛ́ ɛ̀fãaideɔ, asa á bùsu aɔ naɛ.
Ma Dii ma mɛ̀: A yãvãi ò ma musu. I mɛ, bɔ́ yã́ wá ò n musui?
A mɛ̀, zɔblea Luaɛá pãɛ. Kɛ́ wa zĩkɛ̀ Dii Zĩgɔ̃de yã́wa mɛ́ wa zwã̀nkasaɔ dà aà yã́i, bɔ́ ài wá èi?
Tia kɛ́wa i mɛ waladeɔnɛ ɛ̀fãaideɔ. Álɛ e vãikɛnaɔ mɛ́ lɛ́ zɛdɔ, gbɛ̃́ pɔ́ ì mɛ Lua pila wà dɛ̃ɛka sɔ̃, yãe lí aà leo.
Gbɛ̃́ pɔ́ Dii vĩa vĩɔ yã'ò ń kɔ̃o, ɔ̃ à swãdɔ̀ ń yã́i a mà. Ɔ̃ wà gbɛ̃́ pɔ́ Dii vĩa vĩ aaì làasookɛwàɔ tɔ́ kɛ̃̀ ladau aà aɛ.
Ma Dii Zĩgɔ̃de ma mɛ̀, gɔɔ pɔ́ ma bɔ ń yã́o, aaɔ dɛ ma pɔ́ ũ, ma àizɛɛ ũ. Má wɛ̃nadɔ̃nɛ́ lá gbɛ̃́ ì wɛ̃nadɔ̃ a nɛ́ pɔ́ lɛ́ zĩkɛɛɛwa.
Í gbɛ̃maaɔ ń gbɛ̃vãiɔ dɔ̃kɔ̃ɛ sa, gbɛ̃́ pɔ́ lɛ́ zɔble Luaɛɔ ń gbɛ̃́ pɔ́ lí zɔbleɛ̀oɔ.
Ma Dii Zĩgɔ̃de ma mɛ̀: Gwa! Gɔɔpi lɛ́ mɔ́, aɔ wãa lán mua tɛ́wa, mɛ́ waladeɔ ń vãikɛnaɔ aaɔ dɛ lán sɛ̃̀ giiwa. Gɔɔpi a kṹmá píi, an zĩ́na ge an ɔnɛ a gɔ̃o.
Á gbɛ̃́ pɔ́ á ma vĩa vĩɔ sɔ̃, á bɔa maa ĩatɛ̃ i bilɛɛ́, mɛ́ aafia aɔ ku a gupuai. Á bɔlɛ àɔ vĩvĩ lán zunɛ pɔ́ wà ń gbáɛɔwa.
Ma Dii Zĩgɔ̃de ma mɛ̀: Gɔɔ pɔ́ ma bɔ ń yã́o, á ɔ̃zɔ̃ gbɛ̃vãiɔwa, aaɔ dɛ túfu ũ á gbáu.
À to ikoyã pɔ́ má kpà ma zɔ̀blena Mɔiziwa Olebu àɔ dɔágu, yã́ pɔ́ má dìlɛ Isailiɔnɛ ń yã́ pɔ́ má dànɛ́o.
À ma! Má ãnabi Ɛlia zĩwá e ma mɔgɔɔ zɔ̃ɔ pɔ́ a to vĩa ń kṹ àɔ ká.
A to maeɔ lɛdoũkɛ ń ń nɛ́ɔ, mɛ́ nɛ́ɔ lɛdoũkɛ ń ń maeɔ, kɛ́ másu mɔ ɔlɛlɛ á bùsuɛo yã́i.
Davidi ń Ablahaũo bui Yesu Kilisi yã́ pɔ́ kɛ̃a Luayãtaalaun kɛ:
Ablahaũ Izaaki ì, Izaaki Yakɔbu ì, Yakɔbu Yuda ì ń a vĩ̀iɔ ń a dãunaɔ.
Yuda Pɛlɛzi ń Zelao ì ń a na Tamaao, Pɛlɛzi Ɛzɔ̃nɔ ì, Ɛzɔ̃nɔ Alaũ ì.
Alaũ Aminadabu ì, Aminadabu Naasɔ̃ ì, Naasɔ̃ Salamɔ ì,
Salamɔ Bɔazu ì ń a na Lahabuo. Bɔazu Ɔbɛdi ì ń a na Lutuo, Ɔbɛdi Yɛse ì,
ɔ̃ Yɛse kí Davidi ì. Davidipi mɛ́ Salomɔɔ ì ń Uli nao,
Salomɔɔ Lɔbɔaũ ì, Lɔbɔaũ Abia ì, Abia Asa ì,
Asa Yosafa ì, Yosafa Yeholaũ ì, Yeholaũ Ozia ì.
Ozia Yoataũ ì, Yoataũ Akazi ì, Akazi Ezekia ì,
Ezekia Manase ì, Manase Amɔ ì, Amɔ Yosia ì,
Yosia Yɛkɔnia ì ń a dãunaɔ gɔɔ pɔ́ wà gbɛ̃́ɔ kũ̀kũ tàńnɔ Babiloni.
Taa ń gbɛ̃́ɔ Babiloni gbɛa ɔ̃ Yɛkɔniapi Salatiɛli ì, Salatiɛli Zolobabɛli ì,
Zolobabɛli Abiudu ì, Abiudu Ɛliakiũ ì, Ɛliakiũ Azɔɔ ì.
Azɔɔ Zadoki ì, Zadoki Akiũ ì, Akiũ Ɛliudu ì,
Ɛliudu Ɛleazaa ì, Ɛleazaa Matana ì, Matana Yakɔbu ì,
ɔ̃ Yakɔbu Maliama zã́ Yosɛfu ì. Maliamapi mɛ́ Yesu pɔ́ wì mɛ Mɛsii ì.
Za Ablahaũ lɛ́u e à gɛ̀ pɛ̀ Davidiwa, mae ń a nɛ́o ku gɛ̃o mɛ̀ndosaiɛ. Za Davidi lɛ́u e gɔɔ pɔ́ wà tà ń gbɛ̃́ɔ Babiloni, mae ń a nɛ́o ku gɛ̃o mɛ̀ndosaiɛ. Za taa ń gbɛ̃́ɔ Babiloni e à gɛ̀ pɛ̀ Mɛsiiwa, mae ń a nɛ́o ku gɛ̃o mɛ̀ndosaiɛ.
Lá wà Yesu Kilisi ìn kɛ: Aà da Maliamaá Yosɛfu nɔkpamaɛ. E àɔ gɛ́ zãkɛi à nɔsì ń Lua Nisĩna gbãao.
Aà gɔ̃kpama Yosɛfupiá gbɛ̃maaɛ, a ye widawào, ɔ̃ à zɛ̀ò á bɔ aà yã́u asii guuɛ.
Gɔɔ pɔ́ àlɛ làasookɛ yã́piwa, Dii malaikae bɔ̀ mɔ̀wà nana guu a òɛ̀: Davidi bui Yosɛfu, ńsu bílikɛ n nɔkpama Maliama sɛa yã́ musuo, asa nɔ pɔ́ a sia bɔ̀ Lua Nisĩna kĩ́iɛ.
A nɛ'i gɔ̃ɛ ũ, ní tɔ́kpaɛ̀ Yesu, asa a a gbɛ̃́ɔ bɔ ń duuna guu.
Bee kɛ̀ píi, kɛ́ yã́ pɔ́ Dii dà ãnabiɛ a ò e kɛ à mɛ̀:
Nɔɛ lɛ́so mɛ́ a nɔsi, i nɛ'i gɔ̃ɛ ũ, wi tɔ́kpaɛ̀ Ɛmanuɛli. Tɔ́ bee mɛ̀ Lua kúwanɔ.
Kɛ́ Yosɛfu vù, a kɛ̀ lá Dii malaikapi dìlɛɛwa, à a nɔpi sɛ̀.
Ãma i aà dɔ̃ nɔɛ ũo e à gɛ̀ nɛgɔ̃ɛpi ìò. Ɔ̃ à tɔkpàɛ̀ Yesu.
Wà Yesu ì Bɛtɛlɛũ Yude bùsuu kí Elodi gɔɔɛ. Ɔ̃ saanyãdɔ̃naɔ bɔ̀ gukpɛ oi aa mɔ̀ Yelusalɛũ,
aa gbɛ̃́ɔ là aa mɛ̀: Nɛ́ pɔ́ wa ì Yudaɔ kía ũ ku má ni? Wa aà saana è gukpɛ oiɛ, ɔ̃ wa mɔ kúlɛiɛ̀.
Kɛ́ kí Elodi yã́pi mà, à bílikɛ̀ ń Yelusalɛũdeɔ píi.
À Yuda sa'onkiaɔ ń Mɔizi ikoyãdanɛdeɔ kã̀aa píi, ɔ̃ à ń lá gu pɔ́ wa Mɛsii iu.
Aa wèwà aa mɛ̀: Bɛtɛlɛũ, Yude bùsuu laɛ. Asa lá ãnabi kɛ̃̀n kɛ:
Bɛtɛlɛũ pɔ́ kú Yudaɔ bùsuu, ń kɛ̃́sãa Yudaɔ mɛɛwiaɔzio fá. Asa n guu ɔ̃ kía a bɔu, i dɔaa ma gbɛ̃́ Isailiɔnɛ.
Ɔ̃ Elodi saanyãdɔ̃naɔ sìsi asii guu, à saanapi bɔgɔɔ sã́asã gbɛ̀amá.
Ɔ̃ à ń gbáɛ Bɛtɛlɛũ à mɛ̀: À gɛ nɛ́pi gbɛagbɛa ń laaio. Tó a aà è, à mɔ omɛɛ, mapi sɔ̃ mí gɛ kúlɛɛ̀.
Kɛ́ aa kía yãmà, ɔ̃ aa dàzɛu. Ɔ̃ saana pɔ́ aa è gukpɛ oi yãa dɔ̀aanɛ́ lɔ e à gɛ̀ zɛ̀ nɛ́pi kúkĩia.
Kɛ́ aa saanapi è, an pɔ kɛ̀na maamaa.
Aa gɛ̃̀ kpɛ́u aa nɛ́pi è ń a da Maliamao, ɔ̃ aa wùlɛ ń gbɛɛu aa kùlɛɛ̀. Ɔ̃ aa ń àizɛɛ kpagoloɔ wɛ̃̀wɛ̃ aa aà gbà vua ń zɔ̃go lí'ɔ gĩnanao ń tulaletio.
Lua ònɛ́ nana guu aasu bɔlɛ Elodi kĩ́io, ɔ̃ aa tà ń bùsuu ń zɛ́ pãleo.
An taa gbɛa Dii malaika bɔ̀ mɔ̀ Yosɛfuwa nana guu à mɛ̀: Fɛlɛ nɛ́pi sɛ́ ń a dao, ní bàalɛ táńnɔ Egipi, níɔ ku we e mà mɔ yã'onɛ lɔ, asa Elodi a nɛ́pi wɛɛlɛ à dɛɛ.
Ɔ̃ Yosɛfu fɛ̀lɛ gwãasĩna, à nɛ́pi sɛ̀ ń a dao à tàńnɔ Egipi.
A ku we e Elodi gɛ̀ gàò. Bee kɛ̀ kɛ́ yã́ pɔ́ Dii dà ãnabiɛ a ò e kɛ yã́iɛ à mɛ̀: Ma a nɛ́ gbɛ̀si Egipi.
Kɛ́ Elodi è saanyãdɔ̃naɔ ɔ̃nɔkɛ̀ɛɛ, aà pɔ pà maamaa. Lá a saanapi bɔgɔɔ taa dɔ̃ yã́ pɔ́ á gbɛ̀a saanyãdɔ̃napiɔwa yã́i, ɔ̃ à gbɛ̃́ɔ zĩ̀, aa nɛgɔ̃ɛ pɔ́ kà wɛ̃̀ pla ge i kaoɔ dɛ̀dɛ Bɛtɛlɛũ ń a bualoũɔ píi.
Yã́ pɔ́ ãnabi Zelemii ò kɛ̀ sa à mɛ̀:
Wà wii gbãa mà Lama, wàlɛ ɔ́ɔlɔ, wàlɛ búbuapɛ. Lasɛli mɛ́ lɛ́ a nɛ́ɔ ɔ́ɔlɔ, à gì awamai, asa aa ku lɔo.
Kɛ́ Elodi gà, ɔ̃ Dii malaikapi bɔ̀ mɔ̀ Yosɛfuwa Egipi nana guu
à mɛ̀: Fɛlɛ nɛ́pi sɛ́ ń a dao, ní táńnɔ Isaili bùsuu, asa gbɛ̃́ pɔ́ aalɛ nɛ́pi wɛɔ gàga.
Ɔ̃ à fɛ̀lɛ nɛ́pi sɛ̀ ń a dao à tàńnɔ Isaili bùsuu.
Kɛ́ a mà Aakɛlau mɛ́ lɛ́ kible Yude a mae Elodi gbɛu, zɔ̃lɛa wekĩi vĩa aà kũ̀. Lua yã'òɛ̀ nana guu, ɔ̃ à tà Galile bùsuu,
à gɛ̀ zɔ̃̀lɛ wɛ̃́lɛ pɔ́ wì mɛ Nazalɛti. Beewa yã́ pɔ́ ãnabiɔ ò kɛ̀, aa mɛ̀: Wàli mɛɛ̀ Nazalɛti gbɛ̃́.
Bee gbɛa Zãa Da'ilɛna mɔ̀ Yude gbáau, àlɛ waasokɛ
à mɛ̀: À nɔ̀sɛlilɛ, kpala pɔ́ bɔ̀ Lua kĩ́i kà kãi.
Zãapi yã́ ɔ̃ ãnabi Isaia ò yãa à mɛ̀: Kpàwakɛna lɔɔ ma dɔ gbáau, àlɛ mɛ à zɛkɛkɛ Diiɛ, à zɛ́wɛwɛnaɔ pooɛ̀ súsu.
Zãapi ìɔ yiongo kã́ pɔkasaɔ daa, mɛ́ ì báa sãntilii dɔ a pi. Kwa ń zɔ́'io mɛ́ aà pɔblea ũ.
Wìɔ bɔlɛ Yelusalɛũ ń Yude gupiio ń Yuudɛ̃ dɔ̀ɔio, wìɔ gɛ́ aà kĩ́i.
Wì ń yãvãi o gupuau, ɔ̃ ì ń da'ilɛkɛ Yuudɛ̃i.
Kɛ́ Zãa è Falisiɔ ń Saduseɔ lɛ́ mɔ́ a kĩ́i da'ilɛkɛi dasidasi, ɔ̃ a ònɛ́: Gbɛ̃nazĩn píligonaɔ! Démɛ òɛ́ à bàasi pɔkũma pɔ́ Lua a bɔbɔmáɛi?
À nɔ̀sɛlilɛa yã́ kɛ, wiɔ dɔ̃ kɛ́ a lilɛ.
Kɛ́ Ablahaũ dɛ á dezi káau ũ, ásu àɔ e bee mɛ́ a á bɔo. Málɛ oɛ́, Lua a fɔ̃ gbɛɛ beeɔ kɛ Ablahaũ buiɔ ũ.
Mɔo dilɛa líɔzi kɔ̀. Lua a lí pɔ́ lɛ́ nɛ́ maa io zɔ̃ zu tɛ́uɛ.
Málɛ á da'ilɛkɛ á nɔ̀sɛlilɛa seela ũɛ. Ãma gbɛ̃e a mɔ ma gbɛa, aà iko dɛmala, mi ka mà aà sabala sɛ́lɛɛ̀o. Ɔ̃mɛ a á da'ilɛkɛ ń Lua Nisĩnao ń tɛ́o.
A gbaana kũa a ɔzĩ ésegbɛ̃kĩi. Tó a fã̀, a a pɔ́wɛna ká a dɔ̃u, i a bìsa ka tɛ́ gasai guu.
Ɔ̃ Yesu bɔ̀ Galile à mɔ̀ Zãa kĩ́i Yuudɛ̃i aà a da'ilɛkɛ.
Zãa ye gí, à mɛ̀: Ma gbɛ̃́ pɔ́ má dɛ ǹ ma da'ilɛkɛ ɔ̃ n mɔ ma kĩ́ia?
Ɔ̃ Yesu wèwà à mɛ̀: Àɔ dɛ màa gĩa, asa a maawanɔ beewaɛ yãkɛa a zɛ́wa yã́i. Ɔ̃ à wèi.
Kɛ́ Yesu da'ilɛkɛ̀, à bùa gɔ̃̀ɔ. Luabɛ wɛ̃̀aa, ɔ̃ à Lua Nisĩna è, àlɛ su lán felenawa, à dìɛ.
Ɔ̃ wà yã'o mà bɔa luabɛ à mɛ̀: Gbɛ̃́ɛ beeá ma Nɛ́ɛ, má yeaàzi, ma pɔ kɛ̀wà na.
Ɔ̃ Lua Nisĩna gɛ̀ ń Yesuo gbáau kɛ́ Ibiisi aà yɔ̃.
Yesu lɛyè fãanɛ ń gwãasĩnao e gɔɔ bla. Kɛ́ nɔana lɛ́ aà dɛ,
ɔ̃ kɔ̃nidepi sɔ̃̀aàzi à mɛ̀: Tó Lua Nɛ́n n ũ, o gbɛɛ beeɔ li pɛ̃ɛ ũ.
Yesu wèwà à mɛ̀: A kɛ̃a Lua taalau wà mɛ̀, pɔblea yã́ ɔ̃ gbɛ̃nazĩna kuò adoo, sema yã́ pɔ́ Lua lɛ́ o píi.
Ɔ̃ Ibiisi aà sɛ̀ gɛ̀ò Lua wɛ̃́lɛu, à aà zɛ̀ Lua kpɛ́ misonaa,
a òɛ̀: Tó Lua Nɛ́n n ũ, ǹ nzĩa zu zĩ́lɛ, asa a kɛ̃a láu Lua mɛ̀, a n yã'o a malaikaɔnɛ aa ɔdama, kɛ́ ńsu gɛ̃nalɛ gbɛwao yã́i.
Yesu òɛ̀: A kɛ̃a Lua taalau lɔ wà mɛ̀, ńsuli Dii n Lua lɛ ǹ gwao.
Ɔ̃ Ibiisi aà sɛ̀ gɛ̀ò lɔ gbɛ̀sĩsĩ lɛsĩ maamaa musu, à dṹnia bùsu píi ɔ̀lɔɛ̀ ń ń àizɛɛɔ
à mɛ̀: Má n gba beeɔ píiɛ, tó n wulɛ n gbɛɛu n misìilɛmɛɛ.
Ɔ̃ Yesu òɛ̀: Gɛ́i Setãu! Asa a kɛ̃a láu wà mɛ̀: Kúlɛ Dii n Luaɛ, níɔ zɔbleɛ̀ ado.
Ɔ̃ Ibiisi aà tò we sa, ɔ̃ malaikaɔ mɔ̀ dɔ̀aàlɛ.
Kɛ́ Yesu mà wà Zãa kũ̀ wa dàkpɛu, ɔ̃ à tà Galile.
I zɔ̃lɛ Nazalɛti lɔo, à gɛ̀ zɔ̃̀lɛ ísida saɛ Kapɛnaũɛ, Zabulɔni buiɔ ń Nɛfatali buiɔ bùsuu,
kɛ́ yã́ pɔ́ ãnabi Isaia ò kɛ yã́i à mɛ̀:
Zabulɔni buiɔ ń Nɛfatali buiɔ bùsu za ísia oi e Yuudɛ̃ baale, Galile bùsu pɔ́ buipãleɔ kuupi,
an gbɛ̃́ pɔ́ kú gusiauɔ gupua zɔ̃ɔ è, gu dɔ̀ bùsu pɔ́ kú ga lɛ́zĩpi deɔnɛ sa.
Za gɔɔ bee Yesu nà waasokɛawa à mɛ̀: À nɔ̀sɛlilɛ, kpala pɔ́ bɔ̀ Lua kĩ́i kà kãi.
Kɛ́ Yesu lɛ́ dɔ Galile ísidai, à kpɔ̀wɛnaɔ è gbɛ̃ɔn pla, vĩ̀i ń dãunao, Simɔɔ pɔ́ wì mɛ Piɛɛ ń a dãuna Ãndeleeo. Aalɛ táalu zu ísidapi guu.
Ɔ̃ Yesu ònɛ́: À mɔ tɛmazi, mí á kɛ gbɛ̃wɛɛlɛnaɔ ũ.
Wegɔ̃ɔ aa ń táaluɔ tò we, aa bɔ̀ tɛaàzi.
Kɛ́ à gɛ̀ aɛ, à gbɛ̃ɔn pla pãleɔ è, vĩ̀i ń dãunao lɔ, Zebedee nɛ́ Zaaki ń a dãuna Zãao. Aa ku gó'ilɛna guu ń ń mae Zebedeepio, aalɛ ń táaluɔ kɛkɛ. Yesu ń sisi,
ɔ̃ aa ń mae tò gó guu wegɔ̃ɔ, aa bɔ̀ tɛaàzi.
Yesu ìɔ Galile bùsu kɛɛlɛ, ì yãdanɛ́ ń lousisikpɛɔ guu, ì kpala pɔ́ bɔ̀ Lua kĩ́i baokpa, ì gbɛ̃́ɔ gbã́gbã ń gyã bui píio ń kɔ̃̀ɔɔ píi.
Aà tɔ́ lì Sili bùsua píi, ɔ̃ wìɔ mɔɛ̀ ń gbɛ̃́ pɔ́ aalɛ gyã bui dasi ge wãwãkɛɔ ń tã́adeɔ ń gbakɔɔndeɔ ń ɛɛɔ píi, ɔ̃ ì ń gbã́gbã.
Wà bɔ̀ Galile ń Wɛ̃́lɛmɛnkwi bùsuo ń Yelusalɛũo ń Yudeo ń Yuudɛ̃ baaleo dasidasi, wà tɛ̀aàzi.
Kɛ́ Yesu gbɛ̃́ bílapiɔ è, à dɛ̀dɛ sĩ̀sĩwa. Kɛ́ à zɔ̃̀lɛ, aà ìwaɔ mɔ̀ aà kĩ́i,
ɔ̃ à nà yãdaanɛ́wa à mɛ̀:
Gbɛ̃́ pɔ́ aa ń gbãasaikɛ dɔ̃ɔ mɛ́ báaadeɔ ũ, asa kpala pɔ́ bɔ̀ Lua kĩ́i dɛ ń pɔ́ ũɛ.
Pɔsiadeɔ mɛ́ báaadeɔ ũ, asa Lua a ń sɔ̃ níninɛ́ɛ.
Zĩabusanaɔ mɛ́ báaadeɔ ũ, asa aamɛ aaɔ dṹnia vĩ.
Báaadeɔn yã́zɛde nidɛnaɔ ũ, asa aamɛ aa kã́.
Báaadeɔn wɛ̃nadɔ̃nɛdeɔ ũ, asa Lua a wɛ̃nadɔ̃nɛ́ɛ.
Báaadeɔn nɔ̀sɛpuadeɔ ũ, asa aamɛ aa wɛsi Lualɛ.
Báaadeɔn íbɛlɛmidɛnaɔ ũ, asa wali onɛ́ Lua nɛ́ɔɛ.
Báaadeɔn gbɛ̃́ pɔ́ wì ĩadamá yãkɛa a zɛ́wa yã́iɔ ũ, asa kpala pɔ́ bɔ̀ Lua kĩ́i dɛ ń pɔ́ ũɛ.
Báaadeɔn á ũ, tó wà á sɔ̃sɔ̃ mɛ́ wà ĩadàwá, mɛ́ wà yãvãi píi dɔ̀wá ma yã́i.
À pɔnakɛ, í yáalɔ, asa á asea aɔ zɔ̃ɔ luabɛ. Màa wà ĩadà ãnabi pɔ́ kú á ãaɔwa.
Ámɛ á wisi ũ dṹniaɛ. Tó wisi í na sù tà, kpelewa wà kɛ à gɔ̃ wisi ũ lɔi? A àie vĩ lɔo, sema wà kɔ́lɛ gbɛ̃́ɔ táa'owà bàasio.
Ámɛ á gupua ũ dṹniaɛ. Wɛ̃́lɛ pɔ́ wa kàlɛ sĩ̀sĩ musu lí e àɔ ulɛao.
Wìli filia na wà pɛ̃na kùlɛwào. Wì di dauwaɛ, i gupu gbɛ̃́ pɔ́ kú uaɔnɛ.
À gupu gbɛ̃́ɔnɛ beewa, aai á maakɛaɔ e, aai á Mae pɔ́ kú musu sáaukpa.
Ásu àɔ e ma mɔ Mɔizi ikoyã ń ãnabiɔ yã́ɔ bãdɛi no. Mi mɔ a kee bãdɛio, ma mɔ papaiɛ.
Sĩana málɛ oɛ́, luabɛ ń dṹniao a gɛ̃, ãma Luayãtaala wɛ̃̀sã nɛ́na ge a pɔ kelenae a bãdɛo, yã́pii a kɛ.
Ayãmɛto tó gbɛ̃́ yã́ pɔ́ wa dìlɛpiɔ mɛ̀ndo gbàɛ, baa a pɔ́ pɔ́ kɛ̃́sãańzi, mɛ́ ì da gbɛ̃́ɔnɛ aa kɛ màa, ade aɔ kɛ̃́sãańzi kpala pɔ́ bɔ̀ Lua kĩ́i gbɛ̃́ɔ guuɛ. Tó gbɛ̃́ kũa mɛ́ ì danɛ́ màa sɔ̃, ade aɔ zɔ̃ɔ kpala pɔ́ bɔ̀ Lua kĩ́i gbɛ̃́ɔ guuɛ.
Málɛ oɛ́, tó á maa i dɛ Mɔizi ikoyãdanɛdeɔ ń Falisiɔlao, á gɛ̃ kpala pɔ́ bɔ̀ Lua kĩ́i guuo.
Á mà wa ò yãadeɔnɛ aasuli gbɛ̃dɛo. Gbɛ̃́ pɔ́ gbɛ̃dɛ̀, wa yã́kpalɛkɛaànɔɛ.
Mapi sɔ̃ málɛ oɛ́, gbɛ̃́ pɔ́ a pɔ pà a gbɛ̃́deezi, à kà wà yã́kpalɛkɛaànɔ. Gbɛ̃́ pɔ́ a gbɛ̃́dee sɔ̃̀sɔ̃ kà wà gɛaànɔ gbãadeɔ kĩ́i. Gbɛ̃́ pɔ́ ò a gbɛ̃́deeɛ mìsaide sɔ̃ à kà aà gɛ́ tɛ́u.
Tó n mɔ Lua gbai pɔ́ a gbagbakĩi, mɛ́ à dɔ̀ngu wekĩi kɛ́ n gbɛ̃́dee yã́kũannɔ,
ǹ n gba to sa'okĩi aɛ we, ní gɛ awakpa gbɛ̃́piɛ gĩa, ní ɛa su ǹ sa'o sa.
Tó n ibɛɛ ye gɛnnɔ yã́kpalɛu, kɛ kpakpa kɛaànɔ na e aàɔ dazɛu, kɛ́ asu n kpa yã́kpalɛkɛnawao yã́i. Tó ni kɛ màao, yã́kpalɛkɛnapi a n kpa dɔaiwaɛ, i n dakpɛu.
Sĩana málɛ onɛ, ńyɔ̃ bɔ weo e ǹ gɛ ǹ fĩaboò. Baa tãnga a gɔ̃ tɛnzio.
Á mà wà mɛ̀ ásuli wúlɛ ń gbɛ̃pãle nɔoo.
Ãma mapi málɛ oɛ́, tó gbɛ̃́ nɔɛ gwà ń làasoo pãleo, à gbãsĩkɛ̀aànɔn we kɔ̀.
Tó n ɔplaa wɛ́ mɛ́ tò ńlɛ fu, bɔ ǹ vũaa. N mɛgue vũaaa maa dɛ wà n mɛ̀ bṹu zu tɛ́ula.
Tó n ɔplaa mɛ́ tò ńlɛ fu, zɔ̃ ǹ vũaa. N mɛgue vũaaa maa dɛ n mɛ̀ bṹu taa tɛ́ula.
Wa ò lɔ, tó gbɛ̃́ lɛ́ gí a nazi, aà gínzila kpawà.
Mapi sɔ̃ málɛ oɛ́, tó gbɛ̃́ gì a nazi, mɛ́ i kɛ à gbãsĩkɛ̀ no, aà zã́pi mɛ́ tò à gɔ̃̀ gbãsĩde ũ. Tó gbɛ̃́ nɔ pɔ́ wà gìi sɛ̀ sɔ̃, à gbãsĩkɛ̀ɛ.
Á mà wa ò yãadeɔnɛ lɔ, aali lɛ́ pɔ́ aa kɛ̀ Diiwa kɛ, aasuli bɔ a kpɛo.
Mapi sɔ̃ málɛ oɛ́, ásuli mɛ á sì ń Luao seo. Ásuli mɛ á sì ń luabɛoo, asa Lua kpalabaaɛ,
ge dṹnia, asa Lua gbadibɔɛ, ge Yelusalɛũ, asa Kía zɔ̃ɔ wɛ̃́lɛɛ.
Ńsu mɛ ń sì ń n mioo, asa ńyɔ̃ fɔ̃ ǹ n mikã mɛ̀ndo puakũ ge ǹ a siakũo.
Àli mɛ ao ge aawo. Yã́ pɔ́ dɛ beea bɔ̀ Setãu kĩ́iɛ.
Á mà wà mɛ̀ wà wɛ́ fĩabo ń wɛ́o, swaa ń swaao.
Mapi sɔ̃ málɛ oɛ́, ásuli gí taiinaio. Tó gbɛ̃́ n sãnkɛ n ɔplaa gɛɛwa, ǹ n ɔzɛɛ pɔ́ dɔɛ̀ lɔ.
Tó gbɛ̃́ ye n danzii yã́kpalɛkɛnnɔ, ǹ n ulada toɛ̀ lɔ.
Tó gbɛ̃́ teasidànɛ ǹ asosɛɛ kiloo do, gɛoɛ̀ kiloo pla.
Tó gbɛ̃́ wabikɛ̀ma, ǹ aà gba. Ńsu gbɛ̃́ pɔ́ ye pɔ́ sɛ̃ama tɛ̃o.
Á mà wà mɛ̀ àɔ ye á gbɛ̃́deezi, à za á ibɛɛgu.
Mapi sɔ̃ málɛ oɛ́, àɔ ye á ibɛɛɔzi, à wabikɛ gbɛ̃́ pɔ́ aaì ĩadawáɔnɛ,
kɛ́ à gɔ̃ á Mae pɔ́ kú musu nɛ́ɔ ũ sĩana. Asa ì ĩatɛ̃ bɔ gbɛ̃vãiɔnɛ ń gbɛ̃maaɔ píiɛ, ì lou ma tàaesaideɔnɛ ń tàaedeɔ píiɛ.
Tó gbɛ̃́ pɔ́ yeáziɔ ɔ̃ á yeńzi, á àie e Lua kĩ́ie? Baa ɔsinaɔ lí kɛ màao lé?
Tó á gbɛ̃́ɔ ɔ̃ i fɔkpakpamá ńtɛ̃ɛ, bɔ́ á dɛò dãɔlai? Baa luayãdɔ̃nsaiɔ lí kɛ màao lé?
Ayãmɛto àɔ kú wásawasa lá á Mae pɔ́ kú musu kú wásawasawa.
À laaika á lousisiyãkɛa gupuauzi. Ásuli kɛ gbɛ̃nazĩna wɛ́ yã́io. Tó álɛ kɛ màa, á ài'e á Mae pɔ́ kú musu kĩ́io.
Tó ńlɛ taaside gba pɔ́, ńsu ǹ a kpàwakɛ lán mɔafilideɔwao. Aaì kɛ lousisikpɛɔ guu ń gãaɛɔ, kɛ́ gbɛ̃́ɔ e ń tɔnasi yã́iɛ. Sĩana málɛ oɛ́, aa ń ài èn we kɔ̀!
Mpi, tó ńlɛ taaside gba pɔ́, ńsu to n ɔzɛɛ dɔ̃ lá n ɔplaa lɛ́ kɛo.
To n gbadaa kɛ asiiyã ũ, n Mae pɔ́ asiiyã dɔ̃ i a fĩabonɛ.
Tó álɛ wabikɛ, ásu àɔ dɛ lán mɔafilideɔwao. Aaìɔ ye wabikɛa zɛa lousisikpɛui ń zɛ́kpaaɔ, kɛ́ gbɛ̃́ɔ ń e yã́iɛ. Sĩana málɛ oɛ́, aa ń ài èn we kɔ̀!
Mpi, tó ńlɛ wabikɛ, gɛ̃ n kpɛa, ní gbata, ní wabikɛ n Mae pɔ́ kú we asii guuwa, n Mae pɔ́ asiiyã dɔ̃ i sinnɔ.
Tó álɛ wabikɛ, ásuli yãbɔlɛ dasi lán luayãdɔ̃nsaiɔwao. Aaìɔ e ń yãbɔlɛa dasi mɛ́ a tó ń yã́ ká.
Ásu àɔ dɛńwao, asa á Mae pɔ́ pɔ́ á a ni vĩ dɔ̃ e àɔ gɛ́ gbɛaiwa.
Àli wabikɛ à mɛ: Wá Mae pɔ́ kú musu, to wà n tɔ́ kuaadoakɛ dɔ̃,
to kpala pɔ́ bɔ̀ n kĩ́i bɔ gupuau, wiɔ n pɔeã kɛ dṹnia guu lá wì kɛ n kĩ́iwa.
Wá gba ú pɔ́ wá ble gbã.
Wá tàaeɔ kɛ̃́wá, lá wi gbɛ̃́ pɔ́ tàaekɛ̀wɛ̃ɛɔ kɛ̃wa.
Ńsu to wà fu yɔ̃awao, wá kɛ̃́ vãiwa.
Tó a gbɛ̃́ɔ kɛ̃̀ ń ń tàaeɔ, á Mae pɔ́ kú musu a á kɛ̃́ sɔ̃ɛ.
Tó i gbɛ̃́ɔ kɛ̃́ ń ń tàaeɔ sɔ̃o, á Maepi a á kɛ̃́ ń á tàaeɔo.
Tó á lɛyea sɔ̃, ásuli oosisi lán mɔafilideɔwao. Aaì ń oa fɛ̃́nkpa kɛ́ gbɛ̃́ɔ e dɔ̃ wa lɛyea yã́iɛ. Sĩana málɛ oɛ́, aa ń ài èn we kɔ̀!
Mpi, tó ń lɛyea, oopi, ní nísidɔɔ,
kɛ́ gbɛ̃́ɔ su dɔ̃ ń lɛyeao, sema n Mae pɔ́ kú asii guu bàasio. N Mae pɔ́ asiiyã dɔ̃pi i a fĩabonɛ.
Ásu àizɛɛ kãaaázi dṹnia guu lao. Lakĩi kɔ̀ɔɔ ń pɔ́tãnkpakɛao ì pɔ́ ɔ̃̀ɔkpau, mɛ́ kpã́iɔ ì gufɔ̃ aa pɔ́ɔ sɛ́lɛ.
À á àizɛɛ kãaa luabɛ. Wekĩi kɔ̀ɔɔ ń pɔ́tãnkpakɛao lí pɔ́ ɔ̃̀ɔkpauo, mɛ́ kpã́iɔ lí gufɔ̃ aa pɔ́ɔ sɛ̀lɛo.
Gu pɔ́ n àizɛɛ kúu, wekĩi ɔ̃ n laai ìɔ kuu.
Wɛ́ mɛ́ mɛ filia ũ. Tó n wɛ́ kú gudoũ, n mɛ̀ bṹu aɔ gupua vĩɛ.
Tó n wɛ́ kú plapla sɔ̃, n mɛ̀ bṹu aɔ gusia vĩɛ. Tó gupua pɔ́ ń kũa dɛ gusia ũ, gusiapi zɔ̃ɔ.
Gbɛ̃e lí fɔ̃ zɔblè dii mɛ̀n plaɛo. Aɔ za gbɛ̃doguɛ, iɔ ye gbɛ̃dozi. A na gbɛ̃dowa, i saka gbɛ̃dogu. Á fɔ̃ àɔ zɔble Luaɛ n ɔ̃ao sãnuo.
Ayãmɛto málɛ oɛ́, ásuli á wɛ̃ni kã̀akɛ pɔblea ge imia yã́ musuo. Ásuli mɛ kã̀akɛ pɔkasaɔ yã́ musuo. Wɛ̃ni dɛ pɔblealao lé? Mɛ dɛ pɔkasalao lé?
À gwa bãɔwa. Aali pɔ́tɔ̃o, aali pɔkɛkɛo, aali pɔ́ ká dɔ̃ guuo, kási á Mae pɔ́ kú musu ì blɛ kpámáɛ. Á dɛ bãɔla maamaaɛ fá!
Á guu, á démɛ a fɔ̃ à a wɛ̃ni gbã̀a kã́fĩ, baa gɔɔ do, a yãkãakɛa guui?
Bɔ́yãi i pɔkasa yãkãakɛi? À lá vudeɔ gwa sɛ̃u, lá aa dɛ. Aali zĩkɛo, aali bua tão,
ãma málɛ oɛ́, baa Salomɔɔ ń a ɔdekɛo, i ulada a maa kà ń keewao.
Sɛ̃̀a lá pɔ́ kú gbã mɛ́ a tɛ́kũ ziapi, lá Lua ì pɔ́ nai màa, ápiɔ, wa á pɔ́ o lɔe? Luanaaifɛ̃nɛndeɔ!
Ayãmɛto ásuli pɔe kã̀akɛ à mɛ, bɔ́ wá blei, ge bɔ́ wá mii, ge bɔ́ wá daio.
Luayãdɔ̃nsaiɔ ɔ̃ pɔ́ beeɔ píi yã́ ì dɔaanɛ́. Lá á Mae pɔ́ kú musu dɔ̃ kɛ́ pɔ́ beeɔ ni kuwá,
à to kpala pɔ́ bɔ̀ aà kĩ́i ń yã́ pɔ́ zɛvĩ Luapiɛo dɔaaɛ́ gĩa, i pɔ́piɔ kaaɛ́ píi.
Ayãmɛto ásu zia yãkãakɛo, asa zia azĩa yã́ dɔ̃. Gɔɔpii taasi mɔ̀wà.
Ásuli kɔ̃ tàae eo, Lua a á tàae e sɔ̃o.
Asa lá ni gbɛ̃́ tàae e, màa Lua a n tàae e. Zaa pɔ́ ń yɔ̃̀u gbɛ̃́ɛ ɔ̃ Lua a yɔ̃unɛ.
Bɔ́yãi ńlɛ sɛ̃̀kɔna pɔ́ da n gbɛ̃́dee wɛ́u e, mɛ́ ńlɛ lí miɔna pɔ́ da n wɛ́u yãdao ni?
Kɛ́ lí miɔna da n wɛ́u, kpelewa ńyɔ̃ o n gbɛ̃́deeɛ: To mà sɛ̃̀kɔna pɔ́ da n wɛ́u bɔnɛi?
Mɔafilide, lí miɔna pɔ́ da n wɛ́u bɔ gĩa, ní gu'e wásawasa kɛ́ ǹ e sɛ̃̀kɔna pɔ́ da n gbɛ̃́dee wɛ́u bɔɛ̀.
Ásu Lua pɔ́ kpá gbɛ̃ɔwao. Aa liaaánɔ aa á taitaiɛ. Ásu á òsoɔ zu sàwakusanaɔnɛo. Aa táa'o'owàɛ.
À wabikɛ, Lua i kpáwá. À wɛɛlɛ, í e. À gbalɛ, Lua i wɛ̃ɛ́.
Asa gbɛ̃́ pɔ́ wabikɛ̀, wa kpawàɛ. Gbɛ̃́ pɔ́ wɛ̀ɛlɛ sɔ̃ a eɛ. Wa zɛwɛ̃ gbɛ̃́ pɔ́ gbalɛ̀ɛ.
Á guu, démɛ a gbɛ kpa a nɛ́wa, tó à pɛ̃ɛ wabikɛ̀wài?
Ge tó à kpɔ wabikɛ̀wà, a píligona kpawà yã̀?
Baa ń á vãikɛo, á pɔmaa kpaa á nɛ́ɔwa dɔ̃. Wa á Mae pɔ́ kú musu pɔmaa kpaa gbɛ̃́ pɔ́ aa wabikɛ̀waɔwa pɔ́ o lɔe?
À kɛ gbɛ̃́ɔnɛ lá á ye aa kɛɛ́wa. Mɔizi ikoyã ń ãnabiɔ yã́ɔ min we.
À zɛ́lɛ tuuuna sɛ́. Zɛ́ pɔ́ a lɛ́ yàasa mɛ́ a dɛ̀ɛpookĩi vĩ ì gɛ́ńnɔ kaalɛ guuɛ. Bee ɔ̃ gbɛ̃́ daside lɛ́ sɛ́.
Zɛ́ pɔ́ ì gɛ́ńnɔ àizãna guu lɛ́ tuuuũ mɛ́ a naaa, mɛ́ gbɛ̃́ pɔ́ aa è lɛ́ sɛ́ɔ bílao.
À laaika ãnabi ɛgɛnaɔzi. Aaì mɔ́ á kĩ́i sã báa daa, àwalɛwan nɔandɛnaɔn ń ũ sɔ̃.
Á ń dɔ̃ ń yãkɛawa. Wìli kukɛ lɛ̀ líwao. Wìli kpa bo kaaewao.
Lí maa ì nɛ́ kɛfɛna i, lí vãi ì nɛ́ gia i.
Lí maa lí fɔ̃ nɛ́ gia ìo, mɛ́ lí vãi lí fɔ̃ nɛ́ kɛfɛna ìo.
Wì lí pɔ́ lí nɛ́ maa io zɔ̃ zu tɛ́uɛ.
Beewa á ń dɔ̃ ń yãkɛawa.
I kɛ gbɛ̃́ pɔ́ ì omɛɛ Dii, Dii, mɛ́ a gɛ̃ kpala pɔ́ bɔ̀ Lua kĩ́i guuo, sema gbɛ̃́ pɔ́ ì ma Mae pɔ́ kú musu pɔeã kɛ.
Yã́kpalɛkɛgɔɔzĩ gbɛ̃́ dasideɔ omɛɛ: Dii, Dii, wi Lua yã'onɛ́ ń n tɔ́oo lé? Wi tã́ago ń n tɔ́oo lé? Wi dabudabuɔ kɛ dasi ń n tɔ́oo lé?
Má onɛ́ wásawasa: Má á dɔ̃ gueio, à gomala vãikɛnaɔ!
Ayãmɛto gbɛ̃́ pɔ́ ma yã́ɛ beeɔ mà mɛ́ à zĩkɛ̀wà dɛ lán gbɛ̃́ laaide pɔ́ a kpɛdɔ̀ gbɛwawa.
Kɛ́ lou mà, í dàgua, ĩ́ana kàka sù kpɛ́piwa, ɔ̃ i kwɛo, kɛ́ wa dàalɛ gbɛwa yã́i.
Gbɛ̃́ pɔ́ ma yã́ɛ beeɔ mà mɛ́ i zĩkɛwào dɛ lán mìsaide pɔ́ a kpɛdɔ̀ bùsu'ũfãawawaɛ.
Kɛ́ lou mà, í dàgua, ĩ́ana kàka sù kpɛ́piwa, ɔ̃ à kwɛ̀ à lɛ̀lɛ wìliũ.
Kɛ́ Yesu yã́ beeɔ ò a làa, aà yãdaanɛ́ bɔ̀ bíla saɛ,
asa i yãdanɛ́ lá Mɔizi ikoyãdanɛdeɔwao, a dànɛ́ ń ikooɛ.
Kɛ́ Yesu pìla sĩ̀sĩwa, bíla tɛaàzi.
Ɔ̃ kusude mɔ̀ kùlɛ aà aɛ à mɛ̀: Dii, tó n wei, ńyɔ̃ fɔ̃ ǹ gbãbɔmɛɛ.
Yesu ɔbɔ̀ nàwà à mɛ̀: Ma wei. Gɔ̃ gbãlɛsai. Wegɔ̃ɔ gɔ̃ɛpi kusu làa.
Ɔ̃ Yesu òɛ̀: Ma. Ńsu o gbɛ̃e mao. Gɛ ǹ nzĩa ɔlɔ sa'onaɛ, ní sa pɔ́ Mɔizi dìlɛ o n gɔ̃a gbãlɛsai seela ũ gbɛ̃́ɔnɛ.
Kɛ́ Yesu lɛ́ gɛ̃ Kapɛnaũ, ɔ̃ sosaɔ gbɛ̃zɔ̃ɔ mɔ̀ aà kĩ́i, à wabikɛ̀wà
à mɛ̀: Dii, ma zĩkɛna wúlɛa bɛ, à kàaũ, àlɛ wãwãkɛ maamaaɛ.
Ɔ̃ Yesu òɛ̀: Má gɛ́ mà aà gbã́gbã.
Ɔ̃ gbɛ̃zɔ̃ɔpi òɛ̀: Dii, mi ka ǹ gɛ́ ma bɛo. Baa tó n yã'ò, ma zĩkɛna a gbã́gbã.
Mapi, wa iko vĩaɛ, mɛ́ má iko vĩ sosaɔwa. Mi o an gbɛ̃doɛ aà gɛ́ le, ì gɛ́. Mi o a pãleɛ aà mɔ kɛ, ì mɔ́. Mi o ma zĩkɛnaɛ aà kɛ kɛ́wa, ɔ̃ ì kɛ.
Kɛ́ Yesu yã́pi mà, à bɔ̀ aà saɛ, ɔ̃ a ò gbɛ̃́ pɔ́ aa tɛaziɔnɛ: Sĩana málɛ oɛ́, mi e gbɛ̃e ma náaikɛ̀ kɛ́wa Isailiɔ guuo.
Málɛ oɛ́, gbɛ̃́ɔ bɔ gukpɛ ń bɛ'aɛo dasidasi aa mɔ blɛblei n Ablahaũo ń Izaakio ń Yakɔbuo kpala pɔ́ bɔ̀ Lua kĩ́iu.
Gbɛ̃́ pɔ́ dɛ yãa aaɔ ku kpalapi guuɔ sɔ̃, wa ń zu bàasi gusiauɛ. We aa ɔ́ɔlɔu aa ɔdi ń musu.
Ɔ̃ Yesu ò sosaɔ gbɛ̃zɔ̃ɔpiɛ: Ta bɛ. À kɛnɛ lá n ma náaikɛ̀wa. Ɔ̃ aà zĩkɛnapi gbã̀gbã zĩbeezĩ gɔ̃̀ɔ.
Yesu gɛ̀ Piɛɛ bɛ, ɔ̃ a è aà nada wúlɛa, àlɛ mɛ̀wãakɛ.
Kɛ́ à ɔkã̀ aà ɔwa, aà mɛ nìni, ɔ̃ à fɛ̀lɛ blɛkɛ̀ɛ̀.
Kɛ́ oosi kɛ̀, ɔ̃ wà mɔ̀ Yesuɛ ń tã́adeɔ dasidasi, ɔ̃ à tã́apiɔ gònɛ́ n yã'oao, à gyãeɔ gbã̀gbã píi.
Màa yã́ pɔ́ ãnabi Isaia ò kɛ̀ à mɛ̀: À wá gbãasaikɛ sɛ̀, à wá gyãɔ gòwá.
Kɛ́ Yesu è bíla kã̀aaazi, ɔ̃ a ò a ìwaɔnɛ: Wà bua ísida baale.
Ɔ̃ Mɔizi ikoyãdanɛdee mɔ ò Yesuɛ: Mɛtulu, gu pɔ́ ńlɛ gɛ́u píi máɔ tɛnziɛ.
Ɔ̃ Yesu òɛ̀: Gbɛ̃gbonaɔ ń tòo vĩ, bãɔ ń sakpɛ vĩ, Gbɛ̃nazĩn Nɛ́ sɔ̃ a ĩ́ampakĩi vĩo.
Ɔ̃ ìwa pãle òɛ̀: Dii, to e ma de'ia kpagui gĩa.
Ɔ̃ Yesu òɛ̀: Tɛmazi. To gɛɔ ń gɛɔ vĩ.
Yesu gɛ̃̀ gó'ilɛna guu, ɔ̃ aà ìwaɔ dàzɛuaànɔ.
Kã́ndo zàa'ĩan gbãa kàka ísidaa, í vĩ̀vĩ lɛ́ pɛ́lɛpɛlɛ ń góu. Yesu lɛ́ i'o,
ɔ̃ aà ìwaɔ sɔ̃̀aàzi, aa aà vù aa mɛ̀: Dii, wá suaba, wálɛ kaalɛɛ.
Ɔ̃ Yesu ònɛ́: Luanaaifɛ̃nɛndeɔ! Àkɛa á sea vĩ màai? Ɔ̃ à fɛ̀lɛ gì ĩ́anaɛ ń ío, ɔ̃ gu nìni kílikili.
Yã́pi bɔ̀ gbɛ̃́piɔ saɛ aa mɛ̀: Gbɛ̃́ kpeletaan wei? Baa ĩ́ana ń ío aaì aà yãmaɛ.
Kɛ́ Yesu bùa baale Gadala bùsuu, tã́ade gbɛ̃ɔn plaeɔ bɔ̀ gbɛ̀'ɛ pɔ́ dɛ mia ũɔ guu, aa mɔ̀ dàaàlɛ. Aa pãsĩ maamaaɛ, gbɛ̃e lí fɔ̃ zɛ́pi sɛ̀o.
Aa wiilɛ̀ aa mɛ̀: Bɔ́mɛ wá daai, Lua Nɛ́? N mɔ ĩadaiwála e a gɔɔ àɔ ka yã̀?
Sàwakusan waiɔ kúńnɔ kãaa, aalɛ pɔble.
Ɔ̃ tã́apiɔ awakpà Yesuɛ aa mɛ̀: Tó n wá yá, wá gbaɛ sàwa wai keeɔ guu.
Ɔ̃ Yesu ònɛ́: À gɛ́. Ɔ̃ aa gò gbɛ̃́piɔwa, aa dì sàwaɔnɛ. Ɔ̃ sàwa waipiɔ wì ń bao píi, aa pìla sòonawa aa sì ísidau, ɔ̃ aa gàga í guu we.
Ɔ̃ sàwadãnaɔ bàalɛ̀ tà wɛ̃́lɛ guu, aa yã́piɔ dàu aa sìunɛ́ ń yã́ pɔ tã́adeɔ lèo píi.
Ɔ̃ wɛ̃́lɛdeɔ bɔ̀lɛ gɛ̀ dai Yesulɛ ḿpii. Kɛ́ aa aà è, aa awakpàɛ̀ aa mɛ̀ aà bɔnɛ́ ń bùsuu.
Yesu gɛ̃̀ gó guu, à ɛ̀a bùa ísidawa, à kà a bɛ wɛ̃́lɛu.
Ɔ̃ wà mɔ̀ɛ̀ ń gbɛ̃kaaũao wúlɛa mákɛlɛu. Kɛ́ Yesu è gbɛ̃́piɔ a náai vĩ, ɔ̃ a ò gbɛ̃kaaũapiɛ: Ma gbɛ̃́, sɔ̃dilɛ! N duuna kɛ̃̀ma.
Mɔizi ikoyãdanɛdeeɔ ku we, ɔ̃ aa ò ń sɔ̃ guu: Gbɛ̃́ bee lɛ́ dɔ́ɛ ń Luaoɛ.
Yesu ń làasoo dɔ̃, ɔ̃ à ń lá à mɛ̀: Bɔ́yãi a làasoo vãi dà á sɔ̃ guui?
Tó má ò aà duuna kɛ̃̀wà, ge tó má ò aà fɛlɛ táa'o, a kpele mɛ́ àai?
Má ò màa kɛ́ àɔ dɔ̃ Gbɛ̃nazĩn Nɛ́ duunakɛ̃ama iko vĩ dṹniauɛ. Ɔ̃ a ò gbɛ̃kaaũapiɛ: Fɛlɛ ǹ n mákɛlɛ sɛ ta bɛ.
Ɔ̃ à fɛ̀lɛ tà a bɛ.
Kɛ́ bíla è màa, vĩa ń kṹ, aa Lua pɔ́ iko bee taa kpà gbɛ̃nazĩnaɔwa sáaukpà.
Yesu bɔ̀ we àlɛ gɛ̃, ɔ̃ à gbɛ̃́ pɔ́ wì mɛ Matiee è zɔ̃lɛa a ɔsikpɛu. Yesu òɛ̀: Mɔ tɛmazi. Ɔ̃ à bɔ̀ tɛaàzi.
Kɛ́ Yesu lɛ́ pɔble aà bɛ, ɔsinaɔ ń luayãdansaiɔ ku we dasi, aalɛ pɔbleaànɔ ń aà ìwaɔ sãnu.
Kɛ́ Falisiɔ è màa, ɔ̃ aa aà ìwaɔ là aa mɛ̀: Bɔ́yãi á dii lɛ́ pɔble n ɔsinaɔ ń luayãdansaiɔi?
Kɛ́ Yesu yã́pi mà, à mɛ̀: Gbɛ̃́ gbãa baa kú ń lòotoooo, sema gyãe.
À gɛ làasookɛ yã́ pɔ́ kɛ̃a láuɛ bee miwa wà mɛ̀: Gbɛ̃kɛkɛakɔ̃ɛ ɔ̃ má yei, i kɛ sa'oa no. Mi mɔ gbɛ̃maaɔ sísiio, sema duunkɛnaɔ.
Ɔ̃ Zãa Da'ilɛna ìwaɔ mɔ̀ Yesu là aa mɛ̀: Àkɛa wápiɔ ń Falisiɔ, wiɔ lɛye mɔ̀ɔmɔɔ, mɛ́ n ìwaɔ lí ye sɔ̃o?
Ɔ̃ Yesu yãlɛ̀ɛũnɛ́ à mɛ̀: Nɔsɛna gbɛ̃́ɔ pɔsia kɛ gɔɔ pɔ́ a kúńnɔ nɔsɛ guue? Aawo, ãma a gɔɔ lɛ́ mɔ́ kɛ́ wa nɔsɛnapi bɔ ń guu, gɔɔ bee ɔ̃ aa lɛye sa.
Gbɛ̃e lí pɔ́lɛ dafu di pɔkasa ziuo, asa a dafu a sɔ̃ɔuɛ, aai kɔ̃ gá, ula zi fɔ̃a i kã́fĩ.
Wìli vɛ̃ɛ dafu ká báa tùu zi guuo. Tó wa kɛ̀ màa, tùupi a pũnaɛ, vɛ̃ɛ i kɔ́lɛ, tùu i ɔ̃̀ɔkpa. Aawo, wì vɛ̃ɛ dafu ká báa tùu dafu guuɛ, aaiɔ maa píi.
Gɔɔ pɔ́ Yesu lɛ́ yã́ beeɔ onɛ́, gbãadee mɔ̀ kùlɛɛ̀ à mɛ̀: Ma nɛnɔɛna kɛ̀sai tia. Mɔ ǹ ɔnawà, i vu.
Ɔ̃ Yesu fɛ̀lɛ tɛ̀aàzi ń a ìwaɔ.
Nɔɛe ku we, au lɛ́ bɔlɛwà à kà wɛ̃̀ kuɛpla. À mɔ̀ ɔkã̀ Yesu ula lɛ́wa aà kpɛ.
Asa nɔɛpi lɛ́ mɛ: Baa tó ma ɔkã̀ aà ulawa lé, má gbã́gbãɛ.
Yesu lìli à aà è, ɔ̃ à mɛ̀: Sɔ̃dilɛ, nɔɛ! Ma náai pɔ́ ń kɛ̀ mɛ́ n gbãgbã. Wegɔ̃ɔ nɔɛpi gbã̀gbã.
Kɛ́ Yesu kà gbãadepi bɛ, a è wàlɛ kulɛpɛ, bíla kɔ̃fĩ dɔ.
Ɔ̃ Yesu mɛ̀: À ázĩa gá. Nɛnɔɛnapi i gao, àlɛ i'oɛ. Ɔ̃ aalɛ Yesu kɛ pɔ́ɔpɔɔ.
Kɛ́ wà bíla gbàɛ, ɔ̃ Yesu gɛ̃̀ kpɛ́u à nɛ́pi ɔ kũ̀, ɔ̃ à fɛ̀lɛ.
Ɔ̃ yã́pi bao lì bùsupia píi.
Kɛ́ Yesu bɔ̀ we, vĩ̀a gbɛ̃ɔn plaɔ tɛaàzi ń wiio aa mɛ̀: Wá wɛ̃nagwa, Davidi Bui!
Kɛ́ Yesu kà bɛ, vĩ̀apiɔ sɔ̃̀aàzi, ɔ̃ à ń lá à mɛ̀: Á ma náai vĩ kɛ́ má fɔ̃ yã́pi kɛɛ́a? Aa wèwà aa mɛ̀: Ao, Dii.
Ɔ̃ à ɔkã̀ ń wɛ́wa à mɛ̀: A kɛɛ́ lá álɛ ma náaikɛwa.
Ɔ̃ an wɛ́ wɛ̃̀. Yesu lɛ́ lɛ̀nɛ́ à mɛ̀: Ásu o gbɛ̃e mao.
Ń beeo aa gɛ̀ aà bao fã̀aa bùsupiu píi.
Gɔɔ pɔ́ vĩ̀aɔ lɛ́ bɔlɛ, wà mɔ̀ Yesuɛ ń tã́ade lɛ́na naalɛao.
Kɛ́ Yesu tã́api gòɛ̀, ɔ̃ à yã'ò. Yã́pi bɔ̀ bíla saɛ aa mɛ̀: Wi yã́ bee taa e Isaili bùsuu yãao.
Ɔ̃ Falisiɔ mɛ̀: Ì tã́a go ń tã́aɔ kía gbãaoɛ.
Yesu mɛɛwiaɔ ń zɔ̃ɛwiaɔ kɛ̀ɛlɛ píi, à yãdànɛ́ ń lousisikpɛɔ guu, à kpala pɔ́ bɔ̀ Lua kĩ́i baokpànɛ́, à gyãeɔ gbã̀gbã píi ń kɔ̃̀ɔɔ píi.
Kɛ́ à bíla è, ɔ̃ à kɛ̀ɛ̀ wɛ̃naũ, asa aa kpasaa mɛ́ aa liaaa lán pɔ́ pɔ́ dãna vĩoɔwaɛ.
Ɔ̃ Yesu ò a ìwaɔnɛ: Pɔkɛkɛa zɔ̃ɔ mɛ́ zĩkɛnaɔ dasio.
À wabikɛ Budewa aà zĩkɛnaɔ gbaɛ a pɔ́ kɛkɛi.
Yesu a ìwa gbɛ̃ɔn kuɛplaɔ sìsi, ɔ̃ à ń gbá iko aa tã́ago gbɛ̃́ɔwa, aa gyãeɔ gbã́gbã píi ń kɔ̃̀ɔɔ píi.
Zĩna gbɛ̃ɔn kuɛplapiɔ tɔ́n kɛ: Gbɛ̃́ sɛ̃́ia Simɔɔ pɔ́ wì mɛ Piɛɛ, aà dãuna Ãndelee, Zebedee nɛ́ Zaaki, aà dãuna Zãa,
Filipi, Batelemii, Tomaa, ɔsina Matiee, Alafe nɛ́ Zaaki, Tade,
Simɔɔ Gínzĩao ń Yudasi Isaliɔti pɔ́ bɔ̀ Yesu kpɛo.
Kɛ́ Yesu lɛ́ gbɛ̃ɔn kuɛplapiɔ zĩ, a ònɛ́: Ásu gɛ́ buipãleɔ kĩ́i oio. Ásu gɛ̃ Samali wɛ̃́lɛɔ guuo.
À gɛ́ Isaili pɔ́ aa sã́sãa lán sãɔwaɔ kĩ́i.
À gɛ́ íɔ waasokɛ àɔ gɛò à mɛ: Kpala pɔ́ bɔ̀ Lua kĩ́i kà kãi!
À gyãeɔ gbã́gbã, à gɛɔ vu, à gbãbɔ kusudeɔnɛ, à tã́agonɛ́. Lá á è pɔ́kpasai, à kɛnɛ́ pɔ́sisai.
Ásu àɔ ɔ̃a kũao, baa ɔsɔ̃gbɛna.
Ásu babalabɔɔ sɛo ge ula plaade ge kyale ge gopana, asa zĩkɛna kà à a blɛ e.
Wɛ̃́lɛ pɔ́ ásu kau píi, mɛɛwia ge zɔ̃ɛwia, à gbɛ̃maa kpákpa à pilawà, íɔ ku we e à gɛ gɛ̃ò zɛ́a.
Tó a gɛ̃ ua, í fɔ̀ na kpámá.
Tó uadeɔ kà, á fɔ̀ na a gɔ̃nɛ́. Tó aai kao sɔ̃, á fɔ̀ na a ɛa suwáɛ.
Gu pɔ́ wi gbãakpauázio ge wi swã́sɛ á yã́io, à bɔ ua bee ge wɛ̃́lɛ bee guu, í kɔɔlɛmá.
Sĩana málɛ oɛ́, yã́kpalɛkɛgɔɔzĩ wɛ̃́lɛpideɔ ĩadama e dɛ Sɔdɔũ ń Gɔmɔɔo bùsudeɔla.
Málɛ á zĩ sãɔ ũ àwalɛwanaɔ guuɛ. Àɔ laai vĩ lán mlɛ̃ɔwa, íɔ dɛ yãesaideɔ ũ lán felenaɔwa.
À laaika gbɛ̃nazĩnaɔzi, asa aa á kṹ aa yã́kpalɛkɛánɔ, aai á gbɛ̃ ń flàalao ń lousisikpɛɔ guu.
Wa gɛ́ánɔ bùsu gbãadeɔ ń kíaɔ kĩ́i ma yã́i. Bee a á gba zɛ́ àɔ dɛnɛ́ ma seeladeɔ ũ ń buipãleɔ.
Tó wà á kpámá, ásu bílikɛ yã́ pɔ́ á o ge yã́ pɔ́ á líwào. Zĩbeezĩ Lua mɛ́ a yã́ pɔ́ á o sóso káɛ́ á lɛ́u.
I kɛ ámɛ á yã'oo, á Mae Nisĩna mɛ́ a sóso káɛ́ á lɛ́u.
Vĩ̀i ń dãunaɔ kɔ̃ kpámá dɛa yã́i. Màa maeɔ ń nɛ́ɔ kpámá. Nɛ́ɔ bɔ ń de ń ń daɔ kpɛ wà ń dɛ.
Gbɛ̃́pii a zaágu ma yã́i, ãma gbɛ̃́ pɔ́ zɛa gbãa e a gɔɔ lɛ́wa a bɔ.
Tó wàlɛ ĩadawá wɛ̃́lɛeu, à bàalɛ ta a pãleu. Sĩana málɛ oɛ́, á e Isaili bùsu wɛ̃́lɛɔ kɛɛlɛ píio, ɔ̃ Gbɛ̃nazĩn Nɛ́ a mɔ́.
Ìwae líɔ dɛ a yãdanɛdelao. Zɔ̀blenae líɔ dɛ a diilao.
Tó ìwa a yãdanɛde lea lè, ge tó zɔ̀blena a dii lea lè, bee mɔ̀wà. Tó wà tɔkpà uabeleɛ Beezebu, tɔ́ pɔ́ a vãi dɛ beea ɔ̃ wa kpa aà uadeɔnɛ.
Ásu vĩakɛnɛ́o. Yã́ pɔ́ ulɛa píi a bɔ gupuau, mɛ́ asiiyãe ku kɛ́ wa gí dɔ̃io.
À yã́ pɔ́ málɛ oɛ́ gusiau o gupuau. À yã́ pɔ́ álɛ ma bũnu guu kpàwakɛ gãaɛ.
Ásuli vĩakɛ gbɛ̃́ pɔ́ aaì gbɛ̃dɛ, aali fɔ̃ aà nisĩna dɛ̀oɔnɛo. Àli vĩakɛ Luaɛ, asa a fɔ̃ gbɛ̃́ ń a nisĩnao kaalɛ tɛ́ guu píi.
Wìli gòlegolen mɛ̀n pla yía dalao lé? Kási an kee wá lí su tɔɔlɛ á Mae lɛ́ saio.
Ápiɔ sɔ̃, baa á mikã, a a lɛ́ dɔ̃.
Ayãmɛto ásu vĩakɛo. Á bɛɛɛ dɛ gòlegolen dasiɔla.
Gbɛ̃́ pɔ́ zɛ̀manɔ gbɛ̃́ɔ aɛ, má zɛaànɔ ma Mae pɔ́ kú musu aɛ.
Gbɛ̃́ pɔ́ lelekpàmazi gbɛ̃́ɔ aɛ, má lelekpaaàzi ma Mae pɔ́ kú musu aɛ.
Ásu àɔ e ma mɔ kɛ́ gbɛ̃́ɔ aaɔ na ń kɔ̃o dṹniau no. Mi mɔ kɛ́ gbɛ̃́ɔ aaɔ na ń kɔ̃o yã́i no, sema fɛlɛa ń kɔ̃o.
Ma mɔɛ, kɛ́ gɔ̃ɛ bɔ a de kpɛ, nɔɛ bɔ a da kpɛ, nɔzãe bɔ a zãda kpɛ.
Gbɛ̃́ bɛdeɔ gɔ̃ aà ibɛɛɔ ũ.
Gbɛ̃́ pɔ́ ye a de ge a dazi dɛmala i ka àɔ dɛ ma ìwa ũo. Gbɛ̃́ pɔ́ ye a nɛgɔ̃ɛ ge a nɔɛzi dɛmala i ka àɔ dɛ ma ìwa ũo.
Gbɛ̃́ pɔ́ i a lipãakɔ̃a sɛ àɔ tɛomazio i ka àɔ dɛ ma ìwa ũo.
Gbɛ̃́ pɔ́ a wɛ̃ni kũa, wɛ̃nipi a vũaawà. Gbɛ̃́ pɔ́ gì a wɛ̃nii ma yã́i sɔ̃, ade mɛ́ aɔ wɛ̃ni vĩ.
Gbɛ̃́ pɔ́ á dílɛ, ade ma dilɛɛ, mɛ́ gbɛ̃́ pɔ́ ma dilɛ gbɛ̃́ pɔ́ ma zĩ dìlɛɛ.
Gbɛ̃́ pɔ́ ãnabi dìlɛ aà ãnabikɛ yã́i a ãnabi asea e. Gbɛ̃́ pɔ́ gbɛ̃maa dìlɛ aà maakɛ yã́i a gbɛ̃maa asea e.
Baa í niɛ, gbɛ̃́ pɔ́ dã̀ nɛ́ɛ beeɔ doɛ ma ìwakɛ yã́i, sĩana málɛ oɛ́, a kua a aseawao.
Kɛ́ Yesu yã́ beeɔ dà a ìwa gbɛ̃ɔn kuɛplaɔnɛ a làa, à bɔ̀ we à gɛ̀ waasokɛi ń wɛ̃́lɛɔ guu, àlɛ yãdanɛ́.
Zãa kua kpɛ́u à Kilisi yãkɛaɔ mà, ɔ̃ à a ìwaeɔ zĩ̀
aa aà laɛ, ɔ̃mɛ gbɛ̃́ pɔ́ a mɔ ũa, ge wàɔ wɛdɔ gbɛ̃pãleziɛ?
Ɔ̃ Yesu wèmá à mɛ̀: À gɛ yã́ pɔ́ álɛ ma mɛ́ álɛ e o Zãaɛ à mɛ,
vĩ̀aɔ lɛ́ gu'e, ɛɛɔ lɛ́ táa'o, wàlɛ gbãbɔ kusudeɔnɛ, swãdoɔ lɛ́ yãma, gɛɔ lɛ́ vu, mɛ́ taasideɔ lɛ́ baona waaso ma.
Báaaden gbɛ̃́ pɔ́ lí fu ma yã́wao ũ.
Kɛ́ gbɛ̃́piɔ tà, Yesu nà Zãa yã'oa bílaɛwa à mɛ̀: Bɔ́ a gɛ gwai gbáaui? Fee pɔ́ ĩ́ana lɛ́ deedee yã̀?
Bɔ́ a gɛ gwai sai? Gbɛ̃́ pɔ́ pɔkasa zãɛ naaazi yã̀? Pɔkasamaadanaɔ ìɔ ku kibɛɛ.
Bɔ́ a gɛ gwai wei? Ãnabi yã̀? Ao! Málɛ oɛ́, a dɛ se ãnabia.
Asa Zãa yã́ wa ò taalau wà mɛ̀: Má a zĩna gbaɛ aà dɔaa zɛkɛkɛnɛ.
Sĩana málɛ oɛ́, nɔɛ nɛ'ia guu ãnabie i bɔ à kà Zãa Da'ilɛnawao. Ń beeo gbɛ̃́ pɔ́ dɛ gbɛ̃́ kpɛɛ ũ kpala pɔ́ bɔ̀ Lua kĩ́i gbɛ̃́ɔ guu dɛaàla.
Za gɔɔ pɔ́ Zãa Da'ilɛna waaso dàalɛ e gbã, wàlɛ kɔ̃dɛ wà e gɛ̃ kpalapiu, ɔ̃ wàlɛ siu ń gbãao.
Mɔizi ń ãnabiɔ píi dɔ̀aa aa a yã'ò e à gɛ̀ pɛ̀ Zãawa.
Tó á fɔ̃̀ à sí, Zãapi mɛ́ Ɛlia pɔ́ wà mɛ̀ a mɔ ũ.
Gbɛ̃́ pɔ́ nɔ̀sɛ vĩ aà yã́pi ma.
Bɔ́ má gbãgbɛ̃ɔ lɛɛũòi? Aa dɛ lán nɛ́ pɔ́ aa ku gãaɛ aalɛ lɛzukɔ̃iɔwaɛ
aalɛ mɛ: Wa kulɛ pɛ̀ɛ́, i ɔ̃wão. Wa wɛ̃nalɛ sìɛ́, i ázĩa gbɛ̃gbɛ̃o.
Kɛ́ Zãa mɔ̀, ìli pɛ̃ɛ soo, ìli vɛ̃ɛmio, ɔ̃ wà mɛ̀ tã́adeɛ.
Kɛ́ Gbɛ̃nazĩn Nɛ́ mɔ̀, ì pɔble, ì imi, ɔ̃ wà mɛ̀: Asiade wɛ̃minaɛ, ɔsinaɔ ń luayãdansaiɔ gbɛ̃naɛ! Ãma wì Lua ɔ̃nɔ dɔ̃ a yãkɛa gbɛwaɛ.
Ɔ̃ Yesu fɛ̀lɛ zɔadɔ̀ wɛ̃́lɛ pɔ́ à a dabudabu daside kɛ̀uɔ gbɛ̃́ɔwa, kɛ́ aai nɔ̀sɛlilɛo yã́i.
À mɛ̀: Waiyoo Kɔlazɛnideɔ! Waiyoo Bɛsaidadeɔ! Tó wà dabudabu pɔ́ má kɛ̀ɛ́ kɛ̀ Tii ń Sidɔ̃o yãa, dɔ̃ wɛ̃́lɛpideɔ zwã̀nkasa kàkańla, aa bùsukà ń miu nɔ̀sɛlilɛa seela ũ.
Málɛ oɛ́, yã́kpalɛkɛgɔɔzĩ á ĩadama a dɛ Tiideɔ ń Sidɔ̃deɔ pɔ́a.
Á Kapɛnaũdeɔ sɔ̃ á fɔ̃ gbã zɔ̃ Luawa yã̀? Wa ɔzɔ̃áziɛ e bɛdau. Asa tó wà dabudabu pɔ́ má kɛ̀ɛ́ɔ kɛ̀ Sɔdɔũ yãa, dɔ̃ a ku e ń a gbão.
Málɛ oɛ́, yã́kpalɛkɛgɔɔzĩ á ĩadama a dɛ Sɔdɔũ pɔ́a.
Zĩbeezĩ Yesu mɛ̀: Baa, musu ń zĩ́lɛo Dii, ma n sáaukɛ̀, kɛ́ n yã́ɛ beeɔ ùlɛ yãdɔ̃naɔnɛ ń ɔ̃nɔdeɔ, mɛ́ ń ɔ̀lɔ ladɔ̃nsaiɔnɛ.
Ao, Baa, bee kàngu màa.
Ma Mae pɔ́pii nàmɛɛ ma ɔzĩ. Gbɛ̃e Lua Nɛ́ dɔ̃o, mɛ́ i kɛ Mae Lua bàasio, mɛ́ gbɛ̃e Mae Lua dɔ̃o, mɛ́ i kɛ aà Nɛ́ ń gbɛ̃́ pɔ́ Nɛ́pi yei à aà ɔlɔnɛ́ɔ bàasio.
À mɔ ma kĩ́i á gbɛ̃́ pɔ́ á asosɛa a kpasaɔ píi, mí á gba zɛ́ à kã́mabo.
À ma zuu sɛ́, í yãdada ma kĩ́i, á sɔ̃ i níni, asa má busɛ mɛ́ ma nɔ̀sɛ niɛ.
Asa bɛa ń ma zuuo zĩ'ũo, mɛ́ ma aso gbiao.
Bee gbɛa Yesu lɛ́ pã blɛwɛmbua kã́mabogɔɔzĩ. Nɔana lɛ́ aà ìwaɔ dɛ, ɔ̃ aa pɔ́wɛna wòlo, aalɛ só.
Kɛ́ Falisiɔ è, ɔ̃ aa ò Yesuɛ: N ìwaɔ gwa, aalɛ yã́ pɔ́ wìli kɛ kã́mabogɔɔzĩo kɛ.
Ɔ̃ Yesu ònɛ́: I kyokɛ á è lá Davidi kɛ̀ ń a gbɛ̃́ɔ gɔɔ pɔ́ nɔana lɛ́ ń dɛo lé?
À gɛ̃̀ Lua ua, à pɛ̃ɛ pɔ́ wa kàlɛ Luaɛ sò, pɛ̃ɛ pɔ́ aàpi ń a gbɛ̃́ɔ aa a soa zɛ́ vĩo, sema sa'onaɔ bàasio.
Kɛ́ sa'ona pɔ́ aa ku Lua ua kã́mabogɔɔzĩɔ lɛ́ bɔ gɔɔpi yã́ kpɛ mɛ́ aa tàae vĩ sɔ̃o, i a kyokɛ á è Mɔizi ikoyã guuo lé?
Málɛ oɛ́: Pɔ́ pɔ́ a zɔ̃ɔ dɛ Lua uaa ku la.
Tó á yã́ɛ bee midɔ̃ɛ, gbɛ̃kɛkɛakɔ̃ɛ ɔ̃ má yei, i kɛ sa'oa no, dɔ̃ yãa i yãesaideɔ tàae eo.
Asa Gbɛ̃nazĩn Nɛ́ iko vĩ kã́mabogɔɔwaɛ.
Kɛ́ Yesu bɔ̀ we, ɔ̃ à gɛ̃̀ ń lousisikpɛu.
Gɔ̃ɛ pɔ́ a ɔ imia ku we. Kɛ́ gbɛ̃eɔ ye yãda Yesula yã́i, ɔ̃ aa aà là aa mɛ̀: Gbɛ̃́gbãgbãa zɛvĩ kã́mabogɔɔzĩa?
Ɔ̃ Yesu wèmá à mɛ̀: Á démɛ aɔ sã vĩ, a zuwà ɛu kã́mabogɔɔzĩ, a gɛ̃ bɔio ni?
Gbɛ̃nazĩna dɛ sãa zɔ̃ɔ. Ayãmɛto maakɛa kã́mabogɔɔzĩ zɛvĩ.
Ɔ̃ Yesu ò gɔ̃ɛpiɛ: Ǹ n ɔpi poo. A pòo, ɔ̃ à sù a gbɛu wásawasa lá adowa.
Ɔ̃ Falisiɔ bɔ̀lɛ gɛ̀ lɛkpaaĩi Yesuzi, lá aa kɛ wà aà dɛ.
Yesu dɔ̃̀, ɔ̃ à gò we. Bíla bɔ̀ tɛaàzi, ɔ̃ à ń gyãeɔ gbã̀gbã píi,
à gìnɛ́ aa a tɔ́ fãaa.
Beewa Lua yã́ pɔ́ ãnabi Isaia òɛ bee kɛ̀, à mɛ̀:
Ma zĩkɛna pɔ́ má sɛ̀n kɛ, ma yenzide pɔ́ aà yã́ ì kamagu. Má a Nisĩna pisiwà, i yã́zɛde da buiɔnɛ.
A lɛkpaakɛo, a palamáo, gbɛ̃e a aà zɔa ma dɔ gãaɛo.
A fee ɛkpaazɛua ɛ́o, a filia yɛ̃ɛɛna dɛo, ɔ̃ a to yã́zɛde mɔ ɔda zãa.
Bui píi wɛ́ aɔ dɔaàzi.
Ɔ̃ wà mɔ̀ Yesuɛ ń tã́ade vĩ̀a pɔ́ a lɛ́na naalɛao. Yesu aà gbã̀gbã, àlɛ yã'o sa, àlɛ gu'e.
Ɔ̃ yã́pi dì bílawa píi aa mɛ̀: Davidi Buipi yã̀ mɔɔɔ?
Kɛ́ Falisiɔ mà, ɔ̃ aa mɛ̀: Gbɛ̃́ɛ bee a fɔ̃ tã́a gonɛ́o, mɛ́ i kɛ ń tã́aɔ kía Beezebu gbãao bàasio.
Yesu ń làasoo dɔ̃, ɔ̃ à mɛ̀: Kpala pɔ́ a gbɛ̃́ɔ íbɛlɛsɛ̀ ń kɔ̃o a midɛ. Wɛ̃́lɛ ge ua pɔ́ a gbɛ̃́ɔ íbɛlɛsɛ̀ ń kɔ̃o a gɔ̃ bɛzĩ ũɛ.
Tó Setãu lɛ́ a gbɛ̃́ɔ gonɛ́, à íbɛlɛsɛ̀ ń azĩaon we. Aà kpala aɔ zɛa kpelewa ni?
Tó Beezebu gbãa miɔ tã́agoomá bɛ, á gbɛ̃́ɔ ì go ń dé gbãao sɔ̃ ni? Beewa ázĩa gbɛ̃́ɔ yã́'ĩikpàwá.
Lá Lua Nisĩna gbãa ɔ̃ málɛ tã́agoomá, àɔ dɔ̃ kɛ́ kía pɔ́ Lua kpà mɔ̀ á guun we.
Kpelewa gbɛ̃́ a gɛ̃ gɔ̃sa gbãa kpɛ́u à aà pɔ́ɔ sɛ́lɛ, mɛ́ i kɛ à aà yè gĩa bàasio ni? Aà yea gbɛa ɔ̃ a aà kpɛ́ yɔɛ sa.
Gbɛ̃́ pɔ́ dɛ ma gbɛ̃́ ũo á ma ibɛɛɛ, mɛ́ gbɛ̃́ pɔ́ lɛ́ pɔ́ kãaamanɔo, àlɛ fãaaɛ.
Ayãmɛto málɛ oɛ́, Lua a gbɛ̃́ɔ kɛ̃́ ń ń duunao ń a tɔ́ bɛ̃̀ɛ pɔ́ aa sìɔ píi, ãma a gbɛ̃́ pɔ́ à a Nisĩna tɔbɛ̃ɛsì kɛ̃o.
Tó gbɛ̃́ yãdɔ̀ Gbɛ̃nazĩn Nɛ́wa, Lua a aà kɛ̃́, ãma tó gbɛ̃́ yãdɔ̀ Lua Nisĩnawa, Lua a ade kɛ̃ dṹnia tiaɛ bee guuo ge a pɔ́ lɛ́ mɔ́.
Tó n lí maa bà, a nɛ́ ìɔ maaɛ. Tó n lí vãi bà sɔ̃, a nɛ́ ìɔ vãiɛ. Asa libɛ wì lí dɔ̃wà.
Gbɛ̃nazĩn píligonaɔ! Kɛ́ á vãi, kpelewa á fɔ̃ yãmaa oi? Asa yã́ pɔ́ kɔ̃̀ sɔ̃u ɔ̃ lɛ́ ì o.
Gbɛ̃maa ì maa bɔ a sɔ̃̀ maa guuɛ. Gbɛ̃vãi sɔ̃ ì vãi bɔ a sɔ̃̀ vãi guuɛ.
Málɛ oɛ́: Yã́kpalɛkɛgɔɔzĩ gbɛ̃́ɔ ń yãfaasai pɔ́ aa ò sɛ́lɛ siu Luaɛ píi.
Asa yã́ pɔ́ ń ò mɛ́ a yãnakpama ge ɔ̃mɛ a yãdanla.
Ɔ̃ Mɔizi ikoyãdanɛdeeɔ ń Falisieɔ ò Yesuɛ: Mae, wá ye ǹ seelae kɛ wà e.
Ɔ̃ Yesu wèmá à mɛ̀: Gbãgbɛ̃ vãi luanaaikɛnsaiɔ mɛ́ lɛ́ seela gbɛaa. Má seelae kɛnɛ́o, sema ãnabi Yonasi pɔ́.
Lá Yonasi kɛ̀ kpɔ̀ gbɛ̃̀nɛ gbɛɛ guu fãanɛ ń gwãasĩnao e gɔɔ àaɔ̃, màa Gbɛ̃nazĩn Nɛ́ a kɛ tɛ̃́ɛnau fãanɛ ń gwãasĩnao e gɔɔ àaɔ̃.
Yã́kpalɛkɛgɔɔzĩ Ninivadeɔ fɛlɛ yãda gbãgbɛ̃ɔlaɛ. Asa kɛ́ aa Yonasi waaso mà, aa nɔ̀sɛlìlɛɛ, mɛ́ gbɛ̃́ pɔ́ a zɔ̃ɔ dɛ Yonasia ku la.
Yã́kpalɛkɛgɔɔzĩ gɛɔmidɔkĩi oi nɔɛ kía a fɛlɛ yãda gbãgbɛ̃ɔlaɛ. Asa nɔɛpi bɔ̀ za tɔɔlɛ lɛ́wa, à mɔ̀ Salomɔɔ ɔ̃nɔyã maiɛ, mɛ́ gbɛ̃́ pɔ́ a zɔ̃ɔ dɛ Salomɔɔa ku la.
Tó wà tã́a gò gbɛ̃́ɛ, ìɔ liaaliaa gugiiu àɔ gbɛ̃́ wɛɛlɛ à diɛ̀ɛ. Tó i eo,
ɔ̃ ì mɛ: Má ɛa ta ma sɔ̃́ ziwaɛ. Ì ɛa tawà, ì e a bɛ ado à zu'ò, à azĩa kɛ̀kɛ wásawasa.
Ɔ̃ ì gɛ tã́a pɔ́ an vãi dɛalaɔ sɛ́lɛ mɛ̀n sopla à suńnɔ, aaì diɛ̀. Ɔ̃ gbɛ̃́pi gwea gbɛzã vãi ì dɛ a káaua. Gó doũpi mɛ́ a gbãgbɛ̃ɔ bua sɔ̃.
Kɛ́ Yesu lɛ́ yã'o bílaɛ, ɔ̃ aà da ń aà dãunaɔ kà, aa zɛ̀ bàasi, aa ye aà yã́i.
Ɔ̃ wa òɛ̀: N da ń n dãunaɔ zɛa bàasi, aa ye n yã́i.
Ɔ̃ Yesu a zãsì gbɛ̃́piwa à mɛ̀: Démɛ ma da ge ma dãunaɔ ũi?
Ɔ̃ à ɔdɔ̀ a ìwaɔwa à mɛ̀: Ma da ń ma dãunaɔn kɛ.
Asa gbɛ̃́ pɔ́ ì ma Mae pɔ́ kú musu pɔeã kɛ mɛ́ ma dãuna ge ma dãe ge ma da ũ.
Gɔɔ doũpi zĩ́ Yesu bɔ̀ bɛ à gɛ̀ zɔ̃̀lɛ ísidalɛ.
Wà kã̀aaaàzi dasidasi, ɔ̃ à gɛ̀ zɔ̃̀lɛ gó'ilɛna guu, gbɛ̃́pii gɔ̃̀ sĩa ísidalɛ.
Ɔ̃ à yãlɛ̀ɛũnɛ́ dasi à mɛ̀: Zɔ̃ɛe mɛ́ bɔ̀ gɛ̀ pɔ́wɛnakɛɛlɛi.
Lá àlɛ kɛɛlɛ, ɔ̃ a keeɔ lɛ̀lɛ zɛ́ guu, bãɔ mɔ blè.
A keeɔ lɛ̀lɛ gbɛsɛɛna musu, gu pɔ́ tɔɔlɛ gèeleuo, ɔ̃ aa bɔ̀lɛ gɔ̃̀ɔ kɛ́ tɔɔlɛ gèele weo yã́i.
Kɛ́ ĩatɛ̃ gbãakũ̀, aa tɛkũ̀ aa giigàga, kɛ́ aa zĩ́na vĩo yã́i.
A keeɔ lɛ̀lɛ lɛ guu, ɔ̃ lɛ fɛ̀lɛ kũ̀aamá.
A keeɔ lɛ̀lɛ tɔɔlɛ maau, aa fɛ̀lɛ nɛ'ì, a keeɔ wɛ́n basɔobasɔo, a keeɔ bàaɔ̃baaɔ̃, a keeɔ baakwikwi.
Gbɛ̃́ pɔ́ nɔ̀sɛ vĩ aà yã́pi ma.
Ɔ̃ Yesu ìwaɔ sɔ̃̀aàzi aa aà là aa mɛ̀: Bɔ́yãi ńlɛ yã'onɛ́ ń yãlɛɛũaoi?
Ɔ̃ a wèmá à mɛ̀: Lua á gbá zɛ́ à kpala pɔ́ bɔ̀ a kĩ́i asiiɔ dɔ̃, ãma i ń gba zɛ́o.
Asa gbɛ̃́ pɔ́ pɔ́ vĩ, Lua a kã́fĩɛ̀ e à fɛ̃ɛ̀. Gbɛ̃́ pɔ́ pɔe vĩ sɔ̃o, baa yɔɔna pɔ́ a vĩ, Lua a siwàɛ.
Ayãmɛto málɛ yã'onɛ́ ń yãlɛɛũao, asa aaì gugwa pɔe'esai, mɛ́ aaì swã́kpa yãmasaiɛ.
Lua yã́ pɔ́ ãnabi Isaia ò kɛ̀má, à mɛ̀: Baa tó aa swãkpà maamaa, aa yãe mao, baa tó aa wɛbìi maamaa, aa pɔe eo.
Asa an nɔ̀sɛ paaao, kɛ́ aasu ɔ̃nɔkũo yã́i, an swã́ gbãa, kɛ́ aasu yãmao yã́i, an wɛ́ kũaaa, kɛ́ asu kɛ̃o yã́i. Aa ye ɛa sua mà ń gbã́gbão.
Báaadeɔn á ũ, kɛ́ á wɛ́ lɛ́ gu'e, mɛ́ á swã́ lɛ́ yãma.
Sĩana málɛ oɛ́: Ãnabiɔ ń gbɛ̃maaɔ ku dasi aa ye pɔ́ pɔ́ álɛ eɔ e, aai eo. Aa ye yã́ pɔ́ álɛ maɔ ma, aai mao.
À pɔ́wɛnkɛɛlɛa yãma sa.
Tó gbɛ̃́ kpala pɔ́ bɔ̀ Lua kĩ́i yãmà mɛ́ i dɔ̃o, Setãu ì mɔ́ pɔ́ pɔ́ wa tɔ̃̀ aà sɔ̃ guupi siwàɛ. Pɔ́wɛna pɔ́ lɛ̀lɛ zɛ́ guu min we.
Pɔ́wɛna pɔ́ lɛ̀lɛ gbɛsɛɛnawa sɔ̃, bee mɛ́ yã́ pɔ́ gbɛ̃́ mà a sì gɔ̃̀ɔ ń pɔnao ũ.
Lá yã́pi zĩ́na vĩ aà guuo, ìli kɛ gɔɔplao. Tó taasi aà lè ge tó wàlɛ ĩadawà yã́pi yã́i, ì fu gɔ̃̀ɔɛ.
Pɔ́wɛna pɔ́ lɛ̀lɛ lɛ guu dɛ yã́ pɔ́ gbɛ̃́ mà, ɔ̃ dṹnia yãkãakɛa ń yea àizɛɛio kũ̀aawà ũ, ɔ̃ ì gɔ̃ àisai.
Pɔ́wɛna pɔ́ lɛ̀lɛ tɔɔlɛ maau dɛ yã́ pɔ́ gbɛ̃́ mà mɛ́ a dɔ̃ ũ. Ì kã́fĩakɛ lɛɛ basɔobasɔo ge lɛɛ bàaɔ̃baaɔ̃ ge lɛɛ baakwikwi.
Yesu yãpãle lɛ̀ɛũnɛ́ à mɛ̀: Lá kpala pɔ́ bɔ̀ Lua kĩ́i dɛn kɛ: Gbɛ̃e mɛ́ ése maa tɔ̃̀ a bua.
Gɔɔ pɔ́ wàlɛ i'o, ɔ̃ aà ibɛɛ mɔ̀ papaa kà ésepiu, ɔ̃ à gɛ̃̀zɛa.
Kɛ́ ése nɔsì, àlɛ pia, ɔ̃ papaa bɔ̀ gupuau.
Ɔ̃ búde zĩkɛnaɔ mɔ òɛ̀: Dii, blɛwɛna ń tɔ̃̀ n buao lo. Papaa bɔ̀ má ni?
Ɔ̃ a ònɛ́: Ibɛɛ mɛ́ bee kɛ̀. Ɔ̃ zĩkɛnaɔ òɛ̀: Ń ye wà gɛ wolɛwolɛ yã̀?
Ɔ̃ à mɛ̀: Aawo! Tó álɛ wolɛwolɛ, á ése wolɛòɛ.
À to aa fɛlɛ sãnu e pɔkɛkɛgɔɔ, mí o pɔkɛkɛnaɔnɛ aa papaapi kɛ̃ gĩa, aai a gbakpa tɛ́ pɔ́ ũ, aai gbasa ése kɛkɛ ka ma dɔ̃u.
Yesu yãpãle lɛ̀ɛũnɛ́ lɔ à mɛ̀: Kpala pɔ́ bɔ̀ Lua kĩ́i dɛ lán dò bui pɔ́ gbɛ̃e sɛ tɔ̃̀ a buawaɛ.
A wɛ́na keleũ dɛ pɔ́wɛnaɔla píi, ãma tó à fɛ̀lɛ, ì zɔ̃ɔkũ dɛ dò buiɔla píi. Ì lí kɛ, ɔ̃ bãɔ ì mɔ́ pɛ́pɛ a gɔ̃naɔwa.
Yesu yãpãle lɛ̀ɛũnɛ́ à mɛ̀: Kpala pɔ́ bɔ̀ Lua kĩ́i dɛ lán pɛ̃ɛsɛ'ɛsɛ pɔ́ nɔɛ sɛ kà pɛ̃ɛti zaa lɛ àaɔ̃ guu a lìa píiwa.
Yesu yã́ beeɔ ò bílaɛ ń yãlɛɛũao, i yãe onɛ́ yãlɛɛũanɛ saio,
kɛ́ yã́ pɔ́ ãnabi ò kɛ yã́i, asa à mɛ̀: Má yãlɛɛũnɛ́, má yã́ pɔ́ ulɛa za dṹniakalɛgɔɔ onɛ́.
Ɔ̃ Yesu bíla tò we à tà bɛ. Aà ìwaɔ sɔ̃̀aàzi aa mɛ̀: Bua papaa yã́ bɔɔlɛkɛwɛ̃ɛ.
Ɔ̃ a ònɛ́: Blɛwɛntɔ̃naá Gbɛ̃nazĩn Nɛ́ɛ.
Buaá dṹniaɛ. Blɛwɛnaá kpala pɔ́ bɔ̀ Lua kĩ́i gbɛ̃́ɔnɛ. Papaaá gbɛ̃vãiɔnɛ.
Ibɛɛ pɔ́ ń tɔ̃́á Ibiisiɛ. Pɔkɛkɛaá dṹnialaagɔɔɛ. Pɔkɛkɛnaɔá malaikaɔnɛ.
Lá wì papaa kɛ̃ kátɛu, màa a kɛ dṹnialaagɔɔ.
Gbɛ̃nazĩn Nɛ́ a a malaikaɔ gbaɛ aa gbɛ̃sãsãnaɔ ń vãikɛnaɔ bɔlɛ a kpala gbɛ̃́ɔ guu píi,
aai ń ká tɛ́ pãsĩ guu. We aa ɔ́ɔlɔu aa ɔdi ń musu.
Ɔ̃ gbɛ̃maaɔ aaɔ tɛkɛ lán ĩatɛ̃wa kpala pɔ́ bɔ̀ ń Mae kĩ́iu. Gbɛ̃́ pɔ́ nɔ̀sɛ vĩ aà yã́pi ma.
Kpala pɔ́ bɔ̀ Lua kĩ́i dɛ lán àizɛɛ pɔ́ ulɛa buawaɛ. Kɛ́ gbɛ̃e bɔ̀wà, a kɛ̀kɛ ùlɛ, ɔ̃ pɔna guu à tà à pɔ́ pɔ́ á vĩɔ yìa píi, ɔ̃ à buapi lù.
Lá kpala pɔ́ bɔ̀ Lua kĩ́i dɛn kɛ lɔ. Laatana mɛ́ lɛ́ òso maaɔ wɛɛlɛ.
Kɛ́ à òso ɔde è, ɔ̃ à tà à pɔ́ pɔ́ á vĩɔ yìa píi, ɔ̃ à òsopi lù.
Lá kpala pɔ́ bɔ̀ Lua kĩ́i dɛn kɛ lɔ. Wà táalu zù ísiau, à kpɔ̀ bui píi kũ̀.
Kɛ́ à pà, wa gàlɛ bùaò sĩ̀sĩa, ɔ̃ wà zɔ̃̀lɛ wà a maaɔ plɛ̀ wa kà gbíu, wà a vãiɔ kɔ̀lɛ.
Màa a kɛ dṹnialaagɔɔ. Malaikaɔ mɔ gbɛ̃vãiɔ sɛ́lɛ aa ń bɔlɛ gbɛ̃maaɔ guu,
aa ń ká tɛ́ pãsĩ guu. We aa ɔ́ɔlɔu aa ɔdi ń musu.
Ɔ̃ Yesu ń lá à mɛ̀: A yã́ beeɔ mi dɔ̃̀ sa píia? Aa wèwà aa mɛ̀: Ao!
Ɔ̃ a ònɛ́: Tó Mɔizi ikoyãdanɛde kpala pɔ́ bɔ̀ Lua kĩ́i yãdàda, aɔ dɛ lán uabele pɔ́ ì pɔ dafu ń a zio bɔ a làasi guuwaɛ.
Kɛ́ Yesu yã́ beeɔ lɛ̀ɛũnɛ́ a làa, à bɔ̀ we.
À gɛ̀ gu pɔ́ à nɛblèu, ɔ̃ à yãdànɛ́ ń lousisikpɛu. Aà yã́ bɔ̀ ń saɛ aa mɛ̀: À ɔ̃nɔ ń dabudabu beeɔ sɛ̀ má ni?
Li'ãna nɛ́n aà ũo lé? Aà da tɔ́n Maliamao lò? Aà dãunaɔn Zaaki ń Yosɛfuo ń Simɔɔo ń Yudao ũo lò?
Aà dãeɔ kúwanɔ lao lé? À yã́ beeɔ è má píi ni?
Ɔ̃ bee tò aai aà náaikɛo. Yesu ònɛ́: Ãnabi líɔ bɛɛɛsaio, sema aà bɛ wɛ̃́lɛu ń aà uao bàasio.
I dabudabukɛ we bílao, kɛ́ aai aà náaikɛo yã́i.
Gɔɔ bee bùsupi kí Elodi Yesu bao mà.
Ɔ̃ a ò a ìwaɔnɛ: Gbɛ̃́piá Zãa Da'ilɛnaɛ. Gàbɔɛ. Bee yã́ mɛ́ tò à gbãa'è, àlɛ dabudabuɔ kɛ.
Asa Elodi Zãa kũ̀ yãa, à mɔkàwà à aà dàkpɛu a dãuna Filipi na Elodia yã́iɛ.
Kɛ́ Zãa ìɔ oɛ̀: N Elodia vĩa nɔ ũ zɛ́ vĩo.
Elodi ye à aà dɛ, ãma àlɛ vĩakɛ bílaɛ, asa aa aà ãnabikɛ sìɛ.
Elodi ia dikpɛ zĩ́, Elodia nɛnɔn gbãa ɔ̃wã̀ gbɛ̃́ pɔ́ mɔ̀ weɔnɛ, ɔ̃ à kɛ̀ Elodiɛ na maamaa.
Ɔ̃ à lɛgbɛ̃̀ à mɛ̀: Má sì ń Luao, má n gba pɔ́ pɔ́ n a wabikɛ̀a píi.
Ɔ̃ aà da yãdàɛ̀, ɔ̃ nɛ́pi mɛ̀: Ma gba Zãa Da'ilɛna mi pɛlɛntiu la tia.
Ɔ̃ kíapi pɔ yà, ãma lɛ́ pɔ́ a gbɛ̃̀ blɛblenaɔ wáa yã́i ɔ̃ à mɛ̀ wà kpawà.
Ɔ̃ à gbɛ̃́ zĩ̀ Zãa Da'ilɛna mi zɔ̃i kpɛ́u.
Kɛ́ wà mɔ̀ ń aà mio pɛlɛntiu, wa kpà nɛ́piwa, ɔ̃ à gɛ̀ò a daɛ.
Ɔ̃ Zãa ìwaɔ mɔ̀, aa aà gɛ sɛ vĩ̀, ɔ̃ aa gɛ̀ wa ò Yesuɛ.
Kɛ́ Yesu yã́pi mà, ɔ̃ à gɛ̃̀ gó'ilɛna guu, àlɛ gɛ́ gusaɛna kɛ́ àɔ ku ado. Kɛ́ gbɛ̃́ɔ mà, aa bɔ̀ wɛ̃́lɛ ń wɛ̃́lɛo dasidasi, aa pɛ̀lɛaàzi kɛ̀sɛ.
Kɛ́ Yesu bɔ̀ gó guu, à bíla è, ɔ̃ aa kɛ̀ɛ̀ wɛ̃naũ, ɔ̃ à ń gyãeɔ gbã̀gbãnɛ́.
Kɛ́ oosi kɛ̀, aà ìwaɔ sɔ̃̀aàzi aa mɛ̀: Guɛá sɛ̃gbãɛ, mɛ́ ĩatɛ̃ i gɔ̃ bíla lɔo. Gbɛ̃́ɔ gbaɛ aa ta wɛ̃́lɛɔ guu, aa pɔblea wɛɛlɛ lú.
Ɔ̃ Yesu ònɛ́: I kɛ aa ta teasio. À pɔ́ kpámá aa ble.
Ɔ̃ aa òɛ̀: Pɛ̃ɛ mɛ̀n sɔona ń kpɔ̀ mɛ̀n plao ɔ̃ wá vĩ la.
Yesu ònɛ́: À mɔomɛɛ la.
A ò gbɛ̃́piɔnɛ aa zɔ̃lɛ sɛ̃wa, ɔ̃ à pɛ̃ɛ mɛ̀n sɔo ń kpɔ̀ mɛ̀n plaopi sɛ̀, à wɛsɛ̀ musu à báaadàu. Ɔ̃ à pɛ̃ɛpi ɛ̀'ɛ kpà a ìwaɔwa, aa kpaalɛ̀ bílaɛ.
Ampii aa pɔblè wà kã̀. Ɔ̃ wà a miɔna pɔ́ fɛ̃̀ɔ sɛ̀lɛ gbí kuɛpla pai.
Gɔ̃ɛ pɔ́ aa pɔblèɔ kà gbɛ̃ɔn ɔ̀aasɔsɔo lɛɛ sɔo (5.000) taawa, nɔɛɔ ń nɛ́ɔ bàasi.
Ɔ̃ Yesu nàɛ a ìwaɔwa gɔ̃̀ɔ aa gɛ̃ gó guu, aa dɔaaɛ ísida baale e àɔ bíla gbaɛ.
An gbaɛa gbɛa à dɛ̀dɛ sĩ̀sĩ musu wabikɛi Luawa ado. Gu lɛ́ si, a ku we ado.
Gópi zã̀kũ ń gɔ̃sɔ̃lɛo, ɔ̃ zàa'ĩana kàka lɛ́ daɛ, í lɛ́ a za'ɔ̃wã.
Gufɛ̃nɛ Yesu bɛ ía, àlɛ gɛ́ a ìwaɔ kĩ́i.
Kɛ́ aa aà è bɛ ía, ɔ̃ sɔ̃ kɛ̃̀ńgu aa mɛ̀: Gyaadeɛ! Aa wiilɛ̀ ń vĩao,
ɔ̃ Yesu ònɛ́ gɔ̃̀ɔ à mɛ̀: À sɔ̃dilɛ, mámɛ! Ásu to vĩa á kũo.
Ɔ̃ Piɛɛ òɛ̀: Dii, tó ḿmɛ, to mà táa'o ía mà mɔ n kĩ́i.
Ɔ̃ Yesu mɛ̀: Mɔ́! Ɔ̃ Piɛɛ bɔ̀ gó guu a bɛ ía, àlɛ gɛ́ aà kĩ́i.
Kɛ́ a è ĩ́ana lɛ́ a pá, ɔ̃ vĩa aà kũ̀, àlɛ kpálɛ, ɔ̃ à wiilɛ̀ à mɛ̀: Dii, ma suaba.
Wegɔ̃ɔ Yesu ɔbɔ̀ à aà kũ̀, ɔ̃ a òɛ̀: Luanaaifɛ̃nɛnde! Bɔ́yãi n seakɛ̀i?
Kɛ́ aa gɛ̃̀ gó guu, ĩ́ana làa.
Ɔ̃ gbɛ̃́ pɔ́ aa ku gó guuɔ kùlɛɛ̀ aa mɛ̀: Lua Nɛ́n n ũ sĩana.
Kɛ́ aa bùa baa, aa kà Gɛnɛzalɛti bùsuu.
Wekĩideɔ Yesu dɔ̃̀, ɔ̃ aa aà bao fã̀aa bùsupiu píi, ɔ̃ wà mɔ̀ɛ̀ ń gyãeɔ píi.
Wà wabikɛ̀wà, baa aà ula lɛ́, wà e ɔkãwà. Ɔ̃ gbɛ̃́ pɔ́ ɔkã̀wàɔ gbã̀gbã píi.
Falisieɔ ń Mɔizi ikoyãdanɛdeeɔ bɔ̀ Yelusalɛũ aa mɔ̀ Yesu kĩ́i, ɔ̃ aa aà là aa mɛ̀:
Bɔ́yãi ń ìwaɔ líɔ wá deziɔ fɛlɛkaayã kũao ni? Aali ɔpi lá fɛlɛkaayã dìlɛwa aa gbàsa pɔblèo.
Ɔ̃ Yesu a zãsìmá à mɛ̀: Bɔ́yãi i pãkpa yã́ pɔ́ Lua dìlɛɔzi iɔ fɛlɛkaayã kũai?
Asa Lua mɛ̀, àli á de ń á dao kpɛlaɛ. À mɛ̀ lɔ, gbɛ̃́ pɔ́ a de ge a da kpɛbɔ̀, wà ade dɛ.
Ápiɔ sɔ̃ i mɛ tó gbɛ̃́ ò a de ge a daɛ, pɔ́ pɔ́ á vĩ à dɔońlɛ gɔ̃̀ Lua pɔ́ ũɛ,
ade bɔ̀ ń kpɛlaa yã́un we. Beewa i Lua yã́ bãdɛ á fɛlɛkaayã kũa yã́i.
Mɔafilideɔ! Ãnabi Isaia dɔ̀aa á yã'ò wásawasa à mɛ̀:
Bui bee ì Lua kpɛla ń lɛ́oɛ, an sɔ̃ kuwà lɔo.
Aaìɔ aà sisi pãɛ, gbɛ̃nazĩna ikoyãɔ ɔ̃ aaì danɛ́.
Ɔ̃ Yesu bíla laai sìsi à mɛ̀: À swã́kpa yãma.
I kɛ pɔ́ pɔ́ ì gɛ̃ lɛ́u mɛ́ lí tó gbɛ̃́ gbãlɛ̀o. Yã́ pɔ́ ì bɔ lɛ́u mɛ́ ì to gbɛ̃́ gbãlɛ.
Ɔ̃ aà ìwaɔ sɔ̃̀aàzi aa mɛ̀: Ń dɔ̃ kɛ́ Falisiɔ yã́pi mà, à zɔ̃̀ ń pɔwao lé?
Yesu wèmá à mɛ̀: Pɔ́ pɔ́ ma Mae pɔ́ kú musu i tɔ̃o, a wolɛɛ.
À ń tó we. Vĩ̀a dɔaanaɔnɛ! Tó vĩ̀a dɔ̀aa vĩ̀aɛ, an pla ḿpii aa zu ɛuɛ.
Piɛɛ òɛ̀: Yã́pi bɔɔlɛkɛwɛ̃ɛ.
Ɔ̃ Yesu mɛ̀: E tia i ɔ̃nɔkũoa?
Á dɔ̃ kɛ́ pɔ́ pɔ́ gɛ̃̀ lɛ́u ì ta gbɛɛu, ɔ̃ wì a bĩ́ikpɛkɛo lò?
Yã́ pɔ́ bɔ̀ lɛ́u sɔ̃ à bɔ̀ sɔ̃ guuɛ. Ɔ̃mɛ ì to gbɛ̃́ gbãlɛ.
Asa za sɔ̃ guu ɔ̃ làasoo vãi ì bɔu: Gbɛ̃dɛa, wúlɛa ń gbɛ̃pãle nɔo, gbãsĩkɛa, kpã́i'oa, yãdɔama ń gbɛ̃́sɔ̃sɔ̃ao.
Yã́ beeɔ mɛ́ ì to gbɛ̃́ gbãlɛ. Pɔblea ɔpisai lí tó gbɛ̃́ gbãlɛ̀o.
Ɔ̃ Yesu bɔ̀ we à gɛ̀ Tii ń Sidɔ̃o bùsuu.
Kanaa nɔɛe ku bùsupiu, à mɔ̀ wiilɛ̀wà à mɛ̀: Dii, Davidi Bui, ma wɛ̃nagwa. Tã́a lɛ́ ĩada ma nɛnɔɛnawa maamaaɛ.
Ɔ̃ Yesu i wewào. Aà ìwaɔ sɔ̃̀aàzi, aa wabikɛ̀wà aa mɛ̀: Nɔɛpi yá, asa aɔ tɛ́wázi ń wiioɛ.
Yesu wèmá à mɛ̀: Isailiɔ vũaaa lán sãɔwaɛ. An kĩ́i ɔ̃ Lua ma zĩu ado.
Ɔ̃ nɔɛpi mɔ̀ kùlɛɛ̀ à mɛ̀: Dii, ma ĩa.
Yesu òɛ̀: A maa kɛ́ wà nɛ́ɔ blɛ sɛ zu gbɛ̃ɔnɛo.
Ɔ̃ nɔɛpi mɛ̀: Sĩanaɛ Dii! Baa ń beeo gbɛ̃ɔ ì blɛ kasona pɔ́ lɛ̀lɛ ń dii táabũnu zíɛɔ pɛɛlɛ.
Ɔ̃ Yesu wèwà à mɛ̀: Nɔɛ, ń ma náai vĩ zɔ̃ɔ. A kɛnɛ lá ń yeiwa. Ɔ̃ aà nɛnɔɛna gbã̀gbã zaapiwa gɔ̃̀ɔ.
Yesu bɔ̀ we à sù, àlɛ dɔ Galile ísidai, ɔ̃ à bùa à zɔ̃̀lɛ sĩ̀sĩa.
Wà mɔ̀ɛ̀ ń ɛɛɔ ń vĩ̀aɔ ń kɔ̃̀ɔɔ ń swãdoɔ ń gyãe pãleɔ dasidasi. Wà ń kálɛ aà gbázĩ, ɔ̃ à ń gbãgbã.
Kɛ́ gbɛ̃́ɔ è swãdoɔ lɛ́ yã'o, gbɛ̃kaaũaɔ lɛ́ gɔ̃ wásawasa, ɛɛɔ lɛ́ táa'o, mɛ́ vĩ̀aɔ lɛ́ gu'e, yã́pi bɔ̀ ń saɛ, ɔ̃ aa ń Isailiɔ Lua sáaukpà.
Yesu a ìwaɔ kã̀aa a ònɛ́: Gbɛ̃́ɛɔ kɛ̀mɛɛ wɛ̃naũ, asa aa kumanɔ a gɔɔ àaɔ̃n la, mɛ́ aa pɔe vĩ wà bleo. Má ye mà ń gbaɛ ń nɔanaoo, kɛ́ an yɛ̃̀ɛɛ su láa zɛ́uo yã́i.
Ɔ̃ aà ìwaɔ aà là aa mɛ̀: Mákĩi wá blɛ eu sɛ̃gbãu la à gbɛ̃́ sà dasiɛɔ kãi?
Yesu ń lá à mɛ̀: Á pɛ̃ɛ vĩ mɛ̀n ũma ni? Aa mɛ̀: Mɛ̀n sopla ń kpɔ̀ kelenaeɔ.
Yesu ò bílaɛ aa zɔ̃lɛzɔ̃lɛ tɔɔlɛ.
Ɔ̃ à pɛ̃ɛ mɛ̀n soplapiɔ sɛ̀ ń kpɔɔ, à sáaukpà, ɔ̃ a ɛ̀'ɛ kpà a ìwaɔwa, aa kpà bílawa.
Gbɛ̃́pii pɔblè kã̀. Wà a miɔna pɔ́ fɛ̃̀ɔ sɛ̀lɛ sɔ̀ sopla pai.
Gɔ̃ɛ pɔ́ aa blèɔ kà gbɛ̃ɔn ɔ̀aasɔsɔo lɛɛ síiɔ̃ (4.000) nɔɛɔ ń nɛ́ɔ bàasi.
Kɛ́ Yesu bíla gbàɛ, ɔ̃ à gɛ̃̀ gó'ilɛna guu, à gɛ̀ Madala bùsuu.
Falisiɔ ń Saduseɔ mɔ̀ Yesu kĩ́i. Aalɛ aà kpakpa, ɔ̃ aa gbɛ̀awà aà seelakɛnɛ́ ń Lua gbãao wà e.
Ɔ̃ Yesu a zãsìmá à mɛ̀: Tó ĩatɛ̃ gɛ̃̀ kpɛ́u i mɛ: Gu a weeɛ, asa luabɛ tɛ̃akũ̀ɛ.
Tó kɔɔɛ i mɛ: Lou a ma gbã, asa luabɛ dɛ tɛ̃́nduuduuɛ. Á luabɛ wɛ́ dɔ̃kɔ̃ɛ, ãma i fɔ̃ gɔɔɛ bee seela dɔ̃̀o.
Gbãgbɛ̃ɔ vãi, luanaaikɛnsaiɔnɛ! Aaì seela gbɛaa, ãma má seelae kɛnɛ́o, sema Yonasi pɔ́. Ɔ̃ à ń tó we à tà.
Kɛ́ aà ìwaɔ bùa baa we, pɛ̃ɛ kũ̀sũa yã́ sã̀ńgu.
Ɔ̃ Yesu ònɛ́: Àɔ ázĩa kũa dɔ̃! À laaika Falisiɔ ń Saduseɔ pɛ̃ɛsɛ'ɛsɛi.
Ɔ̃ aalɛ okɔ̃ɛ: Pɛ̃ɛ pɔ́ wi sɛo yã́i a òi màa.
Yesu dɔ̃̀má, ɔ̃ à ń lá à mɛ̀: Luanaaifɛ̃nɛndeɔ, bɔ́yãi álɛ okɔ̃ɛ kɛ́ á pɛ̃ɛ vĩo yã́iɛi?
E tia i dɔ̃oa? Pɛ̃ɛ mɛ̀n sɔo pɔ́ má kpà gbɛ̃ɔn ɔ̀aasɔsɔo lɛɛ sɔoɔwa (5.000) yã́ dɔáguo lé? Á sɛ̀lɛ gbí ũma ni?
Pɛ̃ɛ mɛ̀n sopla pɔ́ má kpà gbɛ̃ɔn ɔ̀aasɔsɔo lɛɛ síiɔ̃ɔwa (4.000) sɔ̃, á sɛ̀lɛ sɔ ũma ni?
Bɔ́yãi i dɔ̃ kɛ́ pɛ̃ɛ yã́ má òɛ́oo ni? À laaika Falisiɔ ń Saduseɔ pɛ̃ɛsɛ'ɛsɛi!
Ɔ̃ aa dɔ̃̀ sa i kɛ pɛ̃ɛsɛ'ɛsɛ àlɛ onɛ́ wà laaikaio, Falisiɔ n Saduseɔ yãdanɛɛ.
Kɛ́ Yesu kà Sezale Filipi bùsuu, ɔ̃ à a ìwaɔ là à mɛ̀: Dé wàlɛ o Gbɛ̃nazĩn Nɛ́ dɛ a ũi?
Aa mɛ̀: Gbɛ̃eɔ ì mɛ Zãa Da'ilɛnaɛ. Gbɛ̃eɔ ì mɛ Ɛlia. Gbɛ̃eɔ ì mɛ Zelemii ge ãnabi yãaen n ũ.
Yesu mɛ̀: Ápiɔ sɔ̃, dé i mɛ má dɛ a ũi?
Simɔɔ Piɛɛ wèwà à mɛ̀: Mɛsiin n ũ, Lua bɛ̃́ɛ Nɛ́.
Ɔ̃ Yesu òɛ̀: Báaaden n ũ, Yonasi nɛ́ Simɔɔ! Asa i kɛ gbɛ̃nazĩna mɛ́ yã́ bee dànɛo, ma Mae pɔ́ kú musuɛ.
Málɛ onɛ: Piɛɛn n ũ, mɛ́ gbɛsipi ɔ̃ má a gãli zɛdɔwà. Baa bɛda gbãadeɔ a zĩblewào.
Má kpala pɔ́ bɔ̀ Lua kĩ́i kilinɛɔ kpama. Pɔ́ pɔ́ ń yè dṹniau aɔ yea musuɛ, mɛ́ pɔ́ pɔ́ ń pòlo dṹniau aɔ poloa musuɛ.
Ɔ̃ Yesu a ìwaɔ lɛpàpa aasu o gbɛ̃eɛ Mɛsiin a ũo.
Za gɔɔ bee ɔ̃ Yesu lɛ́ a Yelusalɛũ gɛa piliwà a ìwaɔnɛ à mɛ̀, sema à taasikɛ gbɛ̃zɔ̃ɔɔ ń sa'onkiaɔ ń Mɔizi ikoyãdanɛdeɔ ɔzĩ, aai a dɛ, í vu a gɔɔ àaɔ̃dezĩ.
Ɔ̃ Piɛɛ aà sìsi gusaɛ, àlɛ giɛ̀ à mɛ̀: Suɛ Dii! Bee a n leo!
Ɔ̃ Yesu lìli ò Piɛɛɛ: Gomɛɛ we Setãu! Ń ye zɛzɔ̃mɛɛɛ, asa n làasooá Lua pɔ́ no, gbɛ̃nazĩna pɔ́ɛ.
Ɔ̃ Yesu ò a ìwaɔnɛ: Tó gbɛ̃́ ye kɛ ma ìwa ũ, aà gi azĩa wɛ̃nizi, i a lipãakɔ̃a sɛ́, i tɛmazi.
Gbɛ̃́ pɔ́ ye àɔ a wɛ̃ni kũa, wɛ̃nipi a vũaawà. Gbɛ̃́ pɔ́ gì a wɛ̃nii ma yã́i sɔ̃, ade mɛ́ aɔ wɛ̃ni vĩ.
Tó gbɛ̃́ dṹnia bṹu è mɛ́ à kùa ziawa, bɔ́ ài bee vĩi? Bɔ́ gbɛ̃́ a fĩaboò à zia'ei?
Asa Gbɛ̃nazĩn Nɛ́ a ɛa mɔ a Mae gawi guu ń a malaikaɔ, i fĩabo baadeɛ a yãkɛawa.
Sĩana málɛ oɛ́, gbɛ̃́ pɔ́ aa ku laeɔ gao, aa Gbɛ̃nazĩn Nɛ́ e, àlɛ mɔ́ kía ũ.
Gɔɔ soolo gbɛa Yesu Piɛɛ ń Zaakio ń aà dãuna Zãao sɛ̀lɛ gɛ̀ńnɔ gbɛ̀sĩsĩ lɛsĩ musu ńtɛ̃ɛ.
Ɔ̃ à lì ń wáa. Aà oa lɛ́ tɛkɛ lán ĩatɛ̃wa, mɛ́ aà ulaɔ gɔ̃̀ púntaitai.
Ɔ̃ Mɔizi ń Ɛliao bɔ̀ mɔ̀má, aalɛ yã'o ń Yesuo.
Ɔ̃ Piɛɛ ò Yesuɛ: Dii, a maa wàɔ ku la. Tó ń yei, má lákpɛ dɔ mɛ̀n àaɔ̃, n pɔ́ do, Mɔizi pɔ́ do, Ɛlia pɔ́ do.
Gɔɔ pɔ́ àlɛ yã'o, luabɛpuana tɛkɛa kùńla. Ɔ̃ aa lɔɔ mà luabɛpuanapi guu à mɛ̀: Gbɛ̃́ɛ beeá ma Nɛ́ mɛ̀ndona yenzideɛ, aà yã́ ì kamagu. À aà yãma.
Kɛ́ aà ìwapiɔ lɔɔpi mà, vĩa ń kṹ maamaa, aa wùlɛ ń gbɛɛu.
Ɔ̃ Yesu sɔ̃̀ńzi à ɔnàmá à mɛ̀: À fɛlɛ, ásu vĩakɛo.
Kɛ́ aa wɛsɛ̀ musu, aai gbɛ̃e eo, sema Yesu ado.
Gɔɔ pɔ́ aalɛ pila gbɛ̀sĩsĩpiwa, Yesu dìlɛnɛ́ à mɛ̀: Ásu yã́ pɔ́ á è o gbɛ̃e mao e Gbɛ̃nazĩn Nɛ́ gɛ bɔò gau.
Ɔ̃ aà ìwaɔ aà là aa mɛ̀: Bɔ́yãi Mɔizi ikoyãdanɛdeɔ ì o Ɛlia mɛ́ a dɔaa mɔi?
Ɔ̃ a wèmá à mɛ̀: Ɛlia a mɔ sĩanaɛ, i ɛa yã́pii kɛkɛ.
Ãma málɛ oɛ́: Ɛlia mɔ̀ kɔ̀, wi aà dɔ̃o, ɔ̃ wà ń pɔeã dàɛ̀. Màa wa Gbɛ̃nazĩn Nɛ́ wɛtã lɔ.
Ɔ̃ aà ìwaɔ dɔ̃̀ kɛ́ Zãa Da'ilɛna yã́ àlɛ onɛ́.
Kɛ́ aa kà bíla guu, gɔ̃ɛe mɔ̀ kùlɛ Yesuɛ
à mɛ̀: Dii, ma nɛ́ wɛ̃nagwa, asa gbakɔɔndeɛ. Ì taasikɛ maamaaɛ, ìɔ lɛ́lɛ tɛ́u ge íu mɔ̀ɔmɔɔɛ.
Ma mɔaànɔ n ìwaɔnɛ, aai fɔ̃ aà gbã̀gbão.
Ɔ̃ Yesu mɛ̀: Gbãgbɛ̃ kolea luanaaikɛnsaiɔ! Máɔ kúánɔ e bɔɛ ni? Máɔ mɛnakɛánɔ e bɔɛ ni? À mɔmɛɛaànɔ la.
Yesu gì tã́aɛ, ɔ̃ à gò nɛ́piwa, à gbã̀gbã wegɔ̃ɔ.
Bee gbɛa Yesu ìwaɔ sɔ̃̀aàzi ńtɛ̃ɛ, aa aà là aa mɛ̀: Bɔ́yãi wa fua tã́api goi?
A wèmá à mɛ̀: Kɛ́ á Lua náai vĩ bílao yã́iɛ. Sĩana málɛ oɛ́: Tó á Lua náai vĩ a gbɛ̃̀nɛ kà ɛfɔ wɛ́nawa, mɛ́ á ò gbɛ̀sĩsĩɛ beeɛ aà fɛlɛ la aà gɛ́ le, a fɛlɛɛ. Yãe a á fuo.
Wabikɛa ń lɛyeao mɛ́ ì tã́a bee taa go.
Gɔɔ pɔ́ a kú ń a ìwaɔ sãnu Galile, a ònɛ́: Sema wà Gbɛ̃nazĩn Nɛ́ kpámá,
wi aà dɛ, i vu a gɔɔ àaɔ̃dezĩ. Ɔ̃ an pɔ yà maamaa.
Kɛ́ aa kà Kapɛnaũ, Lua kpɛ́ ɔsinaɔ mɔ̀ Piɛɛ là aa mɛ̀: Á yãdanɛde lí wɛ̃̀'ɔ̃a kpao lé?
Piɛɛ wèmá à mɛ̀: Ì kpá. Kɛ́ Piɛɛ lɛ́ gɛ̃ ua, Yesu dɔ̀aa òɛ̀ gɔ̃̀ɔ: Simɔɔ, deɔ dṹniaɛ bee kíaɔ ì wɛ̃̀'ɔ̃a ge asea símái? An nɛ́ɔ yã̀, ge gbɛ̃pãleɔnɛ? N yã́pi è kpelewai?
Piɛɛ mɛ̀: Gbɛ̃pãleɔnɛ. Yesu òɛ̀: Tó beewaɛ, an nɛ́ɔ bàa kuo.
Ãma kɛ́ wá yã́ su ɔ̃máo yã́i, gɛ́ kokoa dai ísidaa. Kpɔ̀ sɛ̃́ia pɔ́ ń kũ̀, ǹ a lɛ́ wɛ̃aa, ńyɔ̃ ɔ̃a e a guu. Bee sɛ kpámá, mapi ń mpio pɔ́ ũ.
Zĩbeezĩ Yesu ìwaɔ mɔ̀ aà là aa mɛ̀: Démɛ dɛńla kpala pɔ́ bɔ̀ Lua kĩ́i gbɛ̃́ɔ guui?
Ɔ̃ Yesu nɛ́fɛ̃nɛnae sìsi zɛ̀ ń aɛ
à mɛ̀: Sĩana málɛ oɛ́, tó i lilɛ a gɔ̃ lán nɛ́wao, á gɛ̃ kpala pɔ́ bɔ̀ Lua kĩ́i guuo.
Gbɛ̃́ pɔ́ azĩa sɔ̀aa à gɔ̃̀ lán nɛ́fɛ̃nɛnaɛ beewa mɛ́ dɛńla kpala pɔ́ bɔ̀ Lua kĩ́i gbɛ̃́ɔ guu.
Gbɛ̃́ pɔ́ nɛ́ bee taa dìlɛ ma ìwakɛ yã́i, ade ma dilɛɛ.
Tó gbɛ̃́ tò nɛ́ pɔ́ lɛ́ ma náaikɛɛ́ɔ do fù, a maa ń adeo yãa wà wísilɔgbɛ gbɛ̃̀nɛ dɔ aà nɔɛɛ, wi aà zu ísi guo.
Waiyoo dṹnia, kɛ́ yã́ pɔ́ ì to wà fu ku a guu yã́i. Sema yã́ pɔ́ ì to wà fu àɔ ku, ãma waiyoo gbɛ̃́ pɔ́ fua yã́pi sù bɔ̀ aà kĩ́i.
Tó n ɔ ge n gbá mɛ́ tò ńlɛ fu, zɔ̃ ǹ vũaa. Gɛ̃a àizãna guu kɔ̃̀ɔ ũ ge ɛɛ ũ maa dɛ wà n zu tɛ́ gasai guu ń ɔ mɛ̀n plao ge ń gbá mɛ̀n plaola.
Tó n wɛ́ mɛ́ tò ńlɛ fu, bɔ ǹ vũaa. Gɛ̃a àizãna guu wɛdode ũ maa dɛ wà n zu zia tɛ́ guu ń wɛ́ mɛ̀n plaola.
À laaika sakaa nɛ́ɛɔ douzi, asa málɛ oɛ́, an malaikaɔ ku luabɛ, aa ku kɔ̃ wɛ́u ń ma Mae pɔ́ kú weo gɔɔpiiɛ.
<range>
Álɛ e kpelewa ni? Tó gbɛ̃́ sã vĩ mɛ̀n basɔo, tó ado vũ̀aa, a a mɛ̀n basɔo mɛ̀ndosaiɔ to gbɛpɔlɛu we à gɛ́ a pɔ́ pɔ́ vũ̀aapi wɛɛlɛio lé?
Sĩana málɛ oɛ́, tó a è, aà pɔ aɔ nawà dɛ a mɛ̀n basɔo mɛ̀ndosai pɔ aai kɔ́lɛoɔla.
Màa á Mae pɔ́ kú musu ye nɛ́ɛ beeɔ do vũaa sɔ̃o.
Tó n gbɛ̃́dee tàaekɛ̀, gɛ ǹ aà le ndo, yã́pi bɔɛ̀ gupuau. Tó à n yãmà, n n gbɛ̃́pi mìsiɛ.
Tó i n yãmao, gbɛ̃́ mɛ̀ndo ge gbɛ̃ɔn pla sɛ nama, kɛ́ à e yã́pi si seelade gbɛ̃ɔn pla ge àaɔ̃ musu.
Tó à gì n yãmai, yã́pi o gãli guu. Tó à gì gãlipi yãmai lɔ, ǹ aà dilɛ zĩ̀lo ũ luayãdansai ũ.
Sĩana málɛ oɛ́: Pɔ́ pɔ́ á yè dṹniau, aɔ yea musuɛ, mɛ́ pɔ́ pɔ́ á pòlo dṹniau aɔ poloa musuɛ.
Málɛ oɛ́ lɔ, tó á gbɛ̃ɔn plaɔ lɛ́ kɛ̀ doũ dṹniau la, yã́ pɔ́ a a wabikɛ̀ ma Mae pɔ́ kú musuwa píi, a kɛɛ́ɛ.
Asa gu pɔ́ gbɛ̃ɔn pla ge gbɛ̃ɔn àaɔ̃ɔ kɔ̃ kã̀aau ń ma tɔ́o, miɔ kú ń guuɛ.
Bee gbɛa Piɛɛ mɔ̀ Yesu là à mɛ̀: Dii, gɛ̃n ũma mà sùuukɛ ń ma gbɛ̃́dee pɔ́ ìɔ tàaekɛmɛɛoi? Gɛ̃n sopla yã̀?
Yesu wèwà à mɛ̀: Málɛ onɛ, i kɛ gɛ̃n sopla no, gɛ̃n sopla lɛɛ bàaɔ̃kwiɛ.
Bee yã́i kpala pɔ́ bɔ̀ Lua kĩ́i yã́ dɛ lán kíaɛ bee yã́wa. Kíae mɛ́ ye à a ɔ̃a yã́ gɔ̃́gɔ̃ ń a ìwaɔ.
Kɛ́ à nà ɔ̃api yã́wa, ɔ̃ wà mɔ̀ɛ̀ ń gbɛ̃́ pɔ́ aà fĩa sɛa miliɔ̃ ɔ̀aa kwio.
Lá a ɔ̃a vĩ à fĩapi boo, ɔ̃ aà dii mɛ̀ wà aà yía ń aà nao ń aà nɛ́ɔ ń pɔ́ pɔ́ a vĩɔ píi, wi gbasa wà aà kɛ̃́.
Ɔ̃ zĩkɛnapi wùlɛ a dii aɛ, à awakpàɛ̀ à mɛ̀: Mɛnakɛmanɔ, má n fĩabonɛ píi.
Ɔ̃ aà dii aà wɛ̃nagwà, à aà gbàɛ à fĩapi tòɛ̀.
Kɛ́ zĩkɛnapi bɔ̀ lé, à kpàaũ ń a zĩkɛndee pɔ́ a fĩa dɔwà ã́nusu ɔwatɛ̃ basɔoo. Ɔ̃ à aà kũ̀, àlɛ aà kòlo wi à mɛ̀: Ma fĩabomɛɛ.
Aà gbɛ̃́deepi wùlɛ aà aɛ à awakpàɛ̀ à mɛ̀: Mɛnakɛmanɔ, má n fĩabonɛ.
Ãma i weio. A tò wà aà dàkpɛu e aà a fĩaboɛ.
Kɛ́ aà zĩkɛn gbɛ̃́ kĩniɔ è màa, à kɛ̀nɛ́ ĩ́i maamaa, ɔ̃ aa gɛ̀ yã́pi sɛ̀lɛ sìu ń diiɛ píi.
Ɔ̃ diipi aà sìsi à mɛ̀: Ìwa vãi! Ma n fĩa tònɛ píi, kɛ́ n awakpàmɛɛ yã́i.
Lá ma sùuukɛ̀nnɔ, a maa ǹ sùuukɛ ń n gbɛ̃́deeo sɔ̃o lé?
Aà diipi pɔ pà, a tò wà aà dàkpɛu wàɔ ĩadawà e aà gɛ fĩapi boò píi.
Ɔ̃ Yesu ɛ̀a mɛ̀: Tó á baade lí sùuukɛ ń a gbɛ̃́deeo ń nɔ̀sɛmɛndooo, màa ma Mae pɔ́ kú musu a kɛɛ́.
Kɛ́ Yesu yã́ beeɔ ò a làa, à bɔ̀ Galile à gɛ̀ Yude bùsu kpɛ dou Yuudɛ̃ baale.
Bíla tɛaàzi, ɔ̃ à ń gyãeɔ gbã̀gbãnɛ́ we.
Ɔ̃ Falisieɔ mɔ̀ líkpalɛiwà, aa aà là aa mɛ̀: Gɔ̃ɛ zɛvĩ à a na ya yã́pii yã́ia?
A wèmá à mɛ̀: Kɛ́ Lua ń kɛ́ gɔ̃ɛ ń nɔɛo za káau, i a kyokɛ á èo lé?
Lua mɛ̀ a yã́i gɔ̃ɛ a go a de ń a daowa, i na a nawa, an pla ḿpii aai gɔ̃ lán sàwakula ń gbalaowa.
Beewa aa ku dodo lɔo, aa gɔ̃̀ mɛdoũɛ. Ayãmɛto pɔ́ pɔ́ Lua nàkɔ̃wa, gbɛ̃nazĩna su kɛ̃aao.
Ɔ̃ Falisiɔ aà là aa mɛ̀: Bɔ́yãi Mɔizi dìlɛ gɔ̃ɛ lí gínzila kɛ̃ kpa a nawa, i gbasa à aà yai?
Yesu wèmá à mɛ̀: Mɔizi á gbá zɛ́ à á na yá kɛ́ á swã́ gbãa yã́iɛ, ãma a dɛ màa za a daalɛgɔɔo.
Málɛ oɛ́, tó gbɛ̃́ a na yà, mɛ́ i kɛ à gbãsĩkɛ̀ no, tó à nɔ pãle sɛ̀, à gbãsĩkɛ̀ɛ.
Ɔ̃ aà ìwaɔ òɛ̀: Tó màa gɔ̃ɛ yã́ dɛ ń a nao, a maa wà nɔsɛo.
Ɔ̃ Yesu ònɛ́: I kɛ gɔ̃ɛ píi mɛ́ a fɔ̃ yã́pi sɛo, sema gbɛ̃́ pɔ́ Lua ń gbá a zɛ́.
Asa gbɛ̃eɔ lí nɔsɛo kɛ́ wà ń í màa yã́i, mɛ́ gbɛ̃eɔ ìɔ ku màa kɛ́ wà ń lɛ wì yã́i, mɛ́ gbɛ̃eɔ ńzĩa kũ̀ màa kpala pɔ́ bɔ̀ Lua kĩ́i yã́i. Gbɛ̃́ pɔ́ a fɔ̃ yã́pi sɛ aà sɛ́.
Bee gbɛa gbɛ̃́ɔ mɔ̀ Yesuɛ ń nɛ́ɔ aà ɔnamá, i wabikɛnɛ́, ɔ̃ aà ìwaɔ lɛ́ gínɛ́.
Ɔ̃ Yesu mɛ̀: À to nɛ́ɔ mɔ ma kĩ́i. Ásu gínɛ́o, asa kpala pɔ́ bɔ̀ Lua kĩ́iá gbɛ̃́ bee taaɔ pɔ́ɛ.
Kɛ́ à ɔnàmá, ɔ̃ à bɔ̀ we.
Ɔ̃ gɔ̃ɛe mɔ̀ Yesu kĩ́i, à aà là à mɛ̀: Mɛtulu, bɔ́ maa má kɛ mà àizãna ei?
A wèwà à mɛ̀: Bɔ́yãi ńlɛ ma la maakɛaii? Lua ado mɛ́ maa. Tó ń ye ǹ gɛ̃ àizãna guu, ǹyɔ̃ aà yãdilɛaɔ kũa.
Ɔ̃ à aà là à mɛ̀: An kpele ni? Ɔ̃ Yesu mɛ̀: Ńsuli gbɛ̃dɛo, ńsuli wúlɛ ń gbɛ̃pãle nɔoo, ńsuli kpã́i'oo, ńsuli yãdɔ n gbɛ̃́deewao,
nìli n de ń n dao kpɛla, ǹyɔ̃ ye n gbɛ̃́deezi lá ńzĩa wɛ̃niwa.
Ɛ̀waasopi òɛ̀: Má yã́ beeɔ kũa píi. A kpele mɛ́ gɔ̃̀mɛɛ lɔi?
Yesu òɛ̀: Tó ń ye ǹyɔ̃ kú wásawasaɛ, gɛ ǹ n pɔ́ɔ yía píi, ní a ɔ̃a kpá taasideɔwa, ní mɔ tɛmazi, ńyɔ̃ɔ àizɛɛ vĩ luabɛ.
Kɛ́ ɛ̀waasopi yã́pi mà, à tà ń pɔsiao kɛ́ aà pɔ́ɔ dasi yã́i.
Ɔ̃ Yesu ò a ìwaɔnɛ: Sĩana málɛ oɛ́, ɔde gɛ̃a kpala pɔ́ bɔ̀ Lua kĩ́iu zĩ'ũ.
Málɛ oɛ́ lɔ, yiongo gɛ̃a abaawɛu àa dɛ ɔde gɛ̃a kpala pɔ bɔ̀ Lua kĩ́iula.
Kɛ́ aà ìwaɔ yã́pi mà, ɔ̃ à ń kṹ gbãa aa mɛ̀: Tó màaɛ, démɛ a bɔi?
Ɔ̃ Yesu ń gwá soee, a ònɛ́: Gbɛ̃nazĩna a fɔ̃o. Lua mɛ́ apii zɛ́ vĩ.
Ɔ̃ Piɛɛ a zãsìwà à mɛ̀: Wápiɔ sɔ̃ wa pɔ́pii tò wa bɔ tɛnzi. Bɔ́mɛ a gɔ̃wɛ̃ɛ sai?
Yesu ònɛ́: Sĩana málɛ oɛ́: Tó Gbɛ̃nazĩn Nɛ́ zɔ̃̀lɛ a kpalabaa gawidewa dṹnia dafu guu, á gbɛ̃́ pɔ́ á tɛmaziɔ á zɔ̃lɛ kpalabaa mɛ̀n kuɛplaɔwa, íɔ yã́gɔ̃gɔ̃ Isaili bui kuɛplaɔnɛ.
Gbɛ̃́ pɔ́ a bɛ tò ge a vĩ̀iɔ ge a dãunaɔ ge a mae ge a da ge a nɛ́ɔ ge a buaɔ ma yã́i, a ɛa bee taa e lɛɛ basɔo, mɛ́ a àizãna e.
Dasi pɔ́ dɔaaaɔ gɔ̃ zã́, mɛ́ dasi pɔ́ tɛ́ zã́ɔ gɔ̃ dɔaaa.
Lá kpala pɔ́ bɔ̀ Lua kĩ́i dɛn kɛ: Uabelee mɛ́ bɔ̀ kɔɔkɔɔ, à gɛ̀ gbɛ̀winaɔ wɛɛlɛi aa zĩkɛɛ a bua.
An yã́ kɔ̃sɛ̀ aà fĩabonɛ́ ã́nusu ɔwatɛ̃ dodo. Ɔ̃ à ń gbáɛ a bua.
À bɔ̀ lɔ muuwãamigɔɔ, ɔ̃ à gbɛ̃pãleɔ lè gãaɛ kálɛa pã.
A ònɛ́: Ápiɔ sɔ̃ à gɛ́ zĩkɛi ma bua, mí fĩaboɛ́ a zɛ́wa.
Ɔ̃ aa gɛ̀. À ɛ̀a bɔ̀ lɔ ĩatɛ̃ minanguo, ɔ̃ à ɛ̀a bɔ̀ ĩatɛ̃ auapilaa, a ò gbɛ̃pãleɔnɛ màa lɔ.
Kɛ́ à bɔ̀ oosi, à gbɛ̃pãleɔ lè kálɛa, ɔ̃ à ń lá à mɛ̀: Bɔ́yãi á kálɛa la pã za kɔɔi?
Aa wèwà aa mɛ̀: Kɛ́ wi zĩdawɛ̃ɛo yã́iɛ. A ònɛ́: À gɛ́ zĩkɛi ma bua sɔ̃.
Ĩatɛ̃ gɛ̃a kpɛ́u ɔ̃ budepi ò a ziiaɛ: Zĩkɛnaɔ sísi ǹ fĩabonɛ́. Daalɛ gbɛ̃́ zã́ɔwa e à gɛ midɛ gbɛ̃́ káauɔwa.
Ɔ̃ oosideɔ mɔ̀, aa ã́nusu ɔwatɛ̃ è mɛ̀ndodo.
Kɛ́ gbɛ̃́ káauɔ mɔ̀, aalɛ e ń ɔ̃a aɔ dɛ gbɛ̃́ zã́ɔlaɛ, ɔ̃ ã́nusu ɔwatɛ̃ do aa è ḿpii.
Kɛ́ aa ń ɔ̃a sì, ɔ̃ aa zɔadɔ̀ uabelepiwa
aa mɛ̀: Lɛɛlu do ɔ̃ gbɛ̃́ zã́ɔ zĩkɛ̀, mɛ́ n ń dílɛ sáa ń wá gbɛ̃́ pɔ́ wa zĩ zɔ̃ɔde kɛ̀, wa ĩatɛ̃ gbãa kàkawálaɔa?
Ɔ̃ à wè ń gbɛ̃́piɔ dowa à mɛ̀: Ma gbɛ̃́, mi n bleo. Wa kɔ̃ yãmà ã́nusu ɔwatɛ̃ do musu nolo?
Ǹ n pɔ́ si ǹ tá. Má ye kpa gbɛ̃́ zã́ɛ beewa lá n pɔ́waɛ.
Má zɛvĩ mà kɛ ń ma ɔ̃ao lá má yeiwao lé? Ńlɛ wɛbɔbɔi kɛ́ má gbɛ̃kɛ vĩ yã́i yã̀?
Beewa gbɛ̃́ pɔ́ tɛ́ zã́ɔ gɔ̃ dɔaaa, mɛ́ gbɛ̃́ pɔ́ dɔaaaɔ gɔ̃ zã́.
Gɔɔ pɔ́ Yesu lɛ́ gɛ́ Yelusalɛũ, à a ìwa gbɛ̃ɔn kuɛplaɔ kã̀aa ńtɛ̃ɛ, à yã'ònɛ́ zɛ́u à mɛ̀:
Wálɛ gɛ́ Yelusalɛũɛ. We wa Gbɛ̃nazĩn Nɛ́ kpáu sa'onkiaɔ ń Mɔizi ikoyãdanɛdeɔwa, aai yãdaaàla,
aai aà kpa luayãdɔ̃nsaiɔwa. Aa aà kɛ pɔ́ɔpɔɔ, aai aà gbɛ̃ ń flàalao, aai aà páliwa, aai aà dɛ, i vu a gɔɔ àaɔ̃dezĩ.
Bee gbɛa Zebedee nɛ́ɔ da mɔ̀ Yesu kĩ́i ń a nɛ́ɔ. A ye wabikɛwà, ɔ̃ à kùlɛɛ̀.
Ɔ̃ Yesu aà là à mɛ̀: Bɔ́ ń yeii? A wèwà à mɛ̀: To ma nɛ́ gbɛ̃ɔn plaɛɔ aaɔ kunnɔ n kpalau, gbɛ̃do n ɔplaai, gbɛ̃do ɔzɛɛi.
Ɔ̃ Yesu ò nɛ́piɔnɛ à mɛ̀: Á yã́ pɔ́ álɛ a wabikɛa dɔ̃o. Taasi kɛɛona pɔ́ má a imi, á fɔ̃ mia? Aa wèwà aa mɛ̀: Wá fɔ̃́.
Yesu mɛ̀: Í pɔ́ má mi, á mi fá, ãma zɔ̃lɛa ma ɔplaai ge ma ɔzɛɛi dɛ ma yã́ ũo. Zɔ̃lɛkĩi beeɔ dɛ gbɛ̃́ pɔ́ ma Mae kɛ̀kɛnɛ́ɔ pɔ́ ũɛ.
Kɛ́ aà ìwa gbɛ̃ɔn kwi kĩniɔ yã́pi mà, an pɔ pà vĩ̀i ń dãunapiozi.
Ɔ̃ Yesu ń kãaa ḿpii, a ònɛ́: Á dɔ̃ kɛ́ bùsu gbãadeɔ ì gbãablemá, mɛ́ gbɛ̃zɔ̃ɔɔ ì ikokɛmá,
ãma aɔ dɛ màa á kĩ́io. Tó á gbɛ̃e ye àɔ dɛ gbɛ̃zɔ̃ɔ ũ, aà gɔ̃ á dɔnlɛde ũ.
Tó á gbɛ̃e ye àɔ dɛ dɔaana ũ, aà gɔ̃ á zɔ̀blena ũ.
Asa Gbɛ̃nazĩn Nɛ́ i mɔ wà dɔalɛo, à mɔ̀ dɔi gbɛ̃́ɔlɛɛ, i gi a wɛ̃nii gbɛ̃́ dasiɔ boa yã́i.
Gɔɔ pɔ́ aalɛ bɔ Yeliko, bíla tɛ́ Yesuzi.
Vĩ̀a gbɛ̃ɔn plaɔ zɔ̃lɛ zɛ́ lɛ́, aa mà Yesu mɛ́ lɛ́ gɛ̃, ɔ̃ aalɛ lɛ́ gbãa zu aa mɛ̀: Dii, Davidi Bui, wá wɛ̃nagwa!
Wàlɛ gínɛ́ wàlɛ mɛ aa nílɛ, ɔ̃ an lɛzu kɛ̀kɛ gbãakũ̀ aa mɛ̀: Dii, Davidi Bui, wá wɛ̃nagwa!
Ɔ̃ Yesu zɛ̀ à ń sisi à ń lá à mɛ̀: Bɔ́ á ye mà kɛɛ́i?
Aa wèwà aa mɛ̀: Dii, wá ye ǹ wá wɛ́ wɛ̃wɛ̃ɛɛ.
Yesu ń wɛ̃nagwà, à ɔkã̀ ń wɛ́wa. Wegɔ̃ɔ aa gu'è, ɔ̃ aa bɔ̀ tɛaàzi.
Kɛ́ aa kà kãi ń Yelusalɛũo, aa kà Bɛfaze wɛ̃́lɛ pɔ́ kú Kùkpɛ sĩ̀sĩpɔlɛu, ɔ̃ Yesu a ìwa gbɛ̃ɔn plaɔ zĩ̀
a ònɛ́: À gɛ́ wɛ̃́lɛ pɔ́ kálɛ á aɛ kee guu. Tó a gɛ̃, á zàa'ĩna e dɔa ń a nɛ́o wegɔ̃ɔ. À polo suomɛɛ.
Tó gbɛ̃e á lá, kpelewa ni, í mɛ Dii mɛ́ ye ń mɔaoi, a ń gbaɛɛ̀ tia.
A dɛ màa kɛ́ yã́ pɔ́ ãnabi ò kɛ yã́iɛ, à mɛ̀:
O Siɔnadeɔnɛ an kía mɛ́ lɛ́ mɔ́ ń kĩ́i. Aà nɔ̀sɛ niɛ, a di zàa'ĩn bɔlɔ kpɛ.
Ìwapiɔ gɛ kɛ̀ lá Yesu ònɛ́wa.
Aa sù ń zàa'ĩnapio ń a nɛ́o, aa ń ulaɔ kpàlɛmá, ɔ̃ Yesu dìkpɛ.
Gbɛ̃́ dasideɔ lɛ́ ń ulaɔ kpálɛ zɛ́u, gbɛ̃eɔ lɛ́ lá zɔ̃ wàlɛ kpálɛ zɛ́u lɔ.
Bíla pɔ́ dɔaaaɛ̀ ń gbɛ̃́ pɔ́ tɛ́ aà kpɛɔ lɛ́ wiilɛ wàlɛ mɛ: Gbãa kɛ, Davidi Bui! Báaaden gbɛ̃́ pɔ́ lɛ́ mɔ́ ń Dii tɔ́o ũ! Wà gbãakpaaàzi à zɔ̃ luawa.
Kɛ́ Yesu gɛ̃̀ Yelusalɛũ, wɛ̃́lɛ lòo, gbɛ̃́pii lɛ́ mɛ: Dén gbɛ̃́ bee ũi?
Bíla mɛ̀: Ãnabi Yesuɛ. À bɔ̀ Nazalɛti, Galile bùsuuɛ.
Yesu gɛ̃̀ Lua ua à laayianaɔ ń laalunaɔ yà ń bɔ́lɛ píi. À ɔlɛũkpakɛnaɔ táabũnuɔ ń felenyianaɔ kìlaɔ fuangba.
A ònɛ́: A kɛ̃a Lua taalau, wali o ma kpɛ́ɛ lousisikpɛ, ɔ̃ á kɛ̀ gbɛ̃blenaɔ tòo ũ.
Vĩ̀aɔ ń ɛɛɔ mɔ̀ aà kĩ́i Lua ua we, ɔ̃ à ń gbãgbã.
Kɛ́ sa'onkiaɔ ń Mɔizi ikoyãdanɛdeɔ yãbɔnsaɛ pɔ́ àlɛ kɛɔ è, mɛ́ aa mà nɛ́ɔ lɛ́ wiidɔwà Lua ua aalɛ mɛ, gbãa kɛ Davidi Bui, ɔ̃ an pɔ pà.
Aa òɛ̀: Ń mà lá aalɛ oa? Yesu wèmá à mɛ̀: Ao! Kɛ́ Lua dà nɛ́fɛ̃nɛnaɔnɛ ń nɛ́ yɔ̃minaɔ aa a táasilɛ, i a kyokɛo lé?
Ɔ̃ à bɔ̀ wɛ̃́lɛu à ń tó we, à tà ii Bɛtani.
Kɛ́ gu dɔ̀ kɔɔkɔɔ, à ɛ̀a lɛ́ su wɛ̃́lɛdau, ɔ̃ nɔana lɛ́ aà dɛ.
À kaadɔɛnli è zɛ́ lɛ́, ɔ̃ à sɔ̃̀i, i nɛ́ ewào, sema lá pã. Ɔ̃ a ò lípiɛ: Ńyɔ̃ nɛ'i bau lɔo. Wegɔ̃ɔ lípi giigàga.
Kɛ́ aà ìwaɔ è, ɔ̃ à bɔ̀ ń saɛ aa mɛ̀: Àkɛa kaadɔɛnlipi giigàga màa gɔ̃̀ɔi?
Yesu wèmá à mɛ̀: Sĩana málɛ oɛ́, tó á Lua náai vĩ seasai, i kɛ kaadɔɛnlipi yã́ ɔ̃ á kɛ adoo. Baa tó á ò sĩ̀sĩɛ beeɛ aà azĩa sɛ zu ísiau, a kɛɛ.
Tó á Lua náai vĩ, pɔ́ pɔ́ á gbɛ̀awà wabikɛa guu píi, á eɛ.
Yesu gɛ̃̀ Lua ua, àlɛ yãdanɛ́. Ɔ̃ sa'onkiaɔ ń gbɛ̃zɔ̃ɔɔ mɔ̀ aà là aa mɛ̀: Iko kpele ńlɛ yã́ beeɔ kɛòi? Démɛ n gba iko beei?
Ɔ̃ Yesu wèmá à mɛ̀: Mapi sɔ̃ má yã́ mɛ̀ndo gbɛawá. Tó á òmɛɛ, ɔ̃ má iko pɔ́ málɛ yã́ beeɔ kɛo oɛ́.
Dé iko Zãa gbɛ̃́ɔ da'ilɛkɛ̀òi? Lua pɔ́ yã̀, ge gbɛ̃nazĩna pɔ́ɛ? Ɔ̃ aa lɛkpàaĩ aa mɛ̀: Tó wa mɛ̀ Lua pɔ́ɛ, a wá lá bɔ́yãi wi Zãa yã́ sio ni.
Tó wa mɛ̀ gbɛ̃nazĩna pɔ́ɛ sɔ̃, wá bíla vĩa vĩ, asa ampii aa Zãa ãnabikɛ sìɛ.
Ɔ̃ aa wè Yesuwa aa mɛ̀: Wá dɔ̃o. Ɔ̃ Yesu ònɛ́: Mapi sɔ̃ má iko pɔ́ málɛ yã́ beeɔ kɛo oɛ́o.
Ɔ̃ Yesu mɛ̀: Gbɛ̃e mɛ́ nɛgɔ̃ɛnaɔ vĩ gbɛ̃ɔn pla. Ɔ̃ a ò Wooɛ: Gɛ́ zĩkɛi bua gbã.
Woo mɛ̀: Má gɛo. Ɔ̃ à nɔ̀sɛlìlɛ gbɛzã, à gɛ̀.
Maepi gɛ ò Seɛ màa lɔ. Ɔ̃ Se mɛ̀: Too. Kási i gɛo.
Á è kpelewai? Gbɛ̃ɔn plapiɔ guu, an démɛ a mae pɔeã kɛ̀i? Aa mɛ̀: Wooɛ. Ɔ̃ Yesu ònɛ́: Sĩana málɛ oɛ́: Ɔsinaɔ ń káaluaɔ gɛ̃ kpala pɔ́ bɔ̀ Lua kĩ́i guu á ãa.
Asa Zãa mɔ̀ à zɛ́ súsu ɔ̀lɔɛ́, i aà yã́ sio. Ɔsinaɔ n káaluaɔ mɛ́ aa aà yã́ sì. Baa ń bee eao i nɔ̀sɛlilɛ gbɛzã a aà yã́ sìo.
À yãpãle ma lɔ. Uabelee mɛ́ kú a vɛ̃ɛbu vĩ, à kaa lìai à ɛyɔ̃̀ a guu vɛ̃ɛfɛ̃kĩi ũ, à gbadà. Ɔ̃ à a vɛ̃ɛbupi nà zĩkɛnaɔnɛ ń ɔzĩ, ɔ̃ à fɛ̀lɛ ń táo.
Kɛ́ vɛ̃ɛkɔzɔ̃zɔ̃gɔɔ kà, ɔ̃ à a ìwaɔ zĩ̀ zĩkɛnapiɔwa aa a vɛ̃ɛ asea siɛ.
Ɔ̃ zĩkɛnapiɔ aà ìwaɔ kũ̀kũ, aa ń gbɛ̃do gbɛ̃̀, aa ń gbɛ̃do dɛ̀, aa ń gbɛ̃do pàpa ń gbɛo aa dɛ̀.
Uabelepi ɛ̀a ìwa pãleɔ zĩ̀, an dasi dɛ gbɛ̃́ káauɔla, ɔ̃ aa kɛ̀nɛ́ màa lɔ.
Gbɛzã ɔ̃ à a nɛ́ zĩ̀má à mɛ̀: Aa ma nɛ́ yãda.
Kɛ́ zĩkɛnapiɔ nɛ́pi è, aa òkɔ̃ɛ: Túbiblenan kee. Wà aà dɛ, bú i gɔ̃wɛ̃ɛ.
Ɔ̃ aa aà kũ̀ bɔ̀ò kaau aa aà dɛ̀.
Tó búde sù, kpelewa a kɛ zĩkɛnapiɔnɛi?
Aa wèwà aa mɛ̀: A gbɛ̃́ pãsĩpiɔ dɛdɛ pãsĩpãsĩɛ, i búpi na zĩkɛn pãle pɔ́ aa aà asea kpawa a gɔɔwaɔnɛ ń ɔzĩ.
Ɔ̃ Yesu ònɛ́: I yã́ɛ bee kyokɛ taalauo lé? Gbɛ pɔ́ ɛ̃bonaɔ pãkpài mɛ́ gɔ̃̀ gbɛɔ mide ũ. Dii mɛ́ bee kɛ̀ ɔ̃ à kɛ̀wɛ̃ɛ yãbɔnsaɛ ũ.
Ayãmɛto málɛ oɛ́: Lua a á bɔ kpala pɔ́ bɔ̀ a kĩ́i guu, i gbɛ̃́ pɔ́ aa a asea kpawaɔ kpau.
<range>
Kɛ́ sa'onkiaɔ ń Falisiɔ Yesu yãlɛɛũanɛpiɔ mà, aa dɔ̃̀ kɛ́ ń yã́ àlɛ o.
Ɔ̃ aalɛ zɛwɛɛlɛ wà aà kṹ, ãma aa vĩakɛ̀ bílaɛ, kɛ́ wà aà dìlɛ ãnabi ũ yã́i.
Yesu ɛ̀a yãlɛ̀ɛũnɛ́ à mɛ̀:
Lá kpala pɔ́ bɔ̀ Lua kĩ́i dɛn kɛ lɔ. Kíae mɛ́ lɛ́ nɔsɛpɔnakɛ a nɛ́ɛ,
ɔ̃ à a zĩkɛnaɔ zĩ̀ gbɛ̃́ pɔ́ à ń gbɛa blɛbleawaɔ sísii, ãma aa ye mɔaio.
Ɔ̃ à ɛ̀a zĩkɛnpãleɔ zĩ̀ a ònɛ́: À gɛ o gbɛ̃́ pɔ́ ma ń gbɛaɔnɛ ma sɔu mà, ma zuswanaɔ ń pɔtuo mɛkpaaɔ dɛ̀dɛ má làa. Aa mɔ nɔsɛ guu.
Ɔ̃ aai laaidɔ yã́piwao, an baade gɛ̀ a bɔɔlɛkɛi. Gbɛ̃eɔ gɛ̀ ń bua, gbɛ̃eɔ gɛ̀ ń laatai,
gbɛ̃́ kĩniɔ zĩkɛnapiɔ kũ̀kũ aa widàmá aa ń dɛdɛ.
Ɔ̃ kíapi pɔ pà, à a sosaɔ gbàɛ aa gɛ̀ gbɛ̃dɛnapiɔ dɛ̀dɛ, ɔ̃ aa tɛsɔ̃̀ ń wɛ̃́lɛwa.
Ɔ̃ kíapi gbàsa ò a zĩkɛnaɔnɛ: Nɔsɛblɛ mà, ãma gbɛ̃́ pɔ́ ma ń gbɛaɔ kɛ̀wà fɛ̃́nɛũ.
À gɛ́ zɛ́kpaaɔ guu, í gbɛ̃́ pɔ́ á è píi sísi nɔsɛ guu.
Ɔ̃ zĩkɛnapiɔ fɛ̀lɛ gɛ̀ zɛ́ɔ guu, aa gbɛ̃́ pɔ́ aa èɔ kã̀aa, gbɛ̃vãiɔ ń gbɛ̃maaɔ píi. Màa nɔsɛpɔnakɛnaɔ gupà.
Kɛ́ kíapi gɛ̃̀ pɔnakɛnapiɔ gwai, à gɔ̃ɛe è we, a nɔsɛpɔna ula daao,
ɔ̃ a òɛ̀: Ma gbɛ̃́, àkɛa n gɛ̃ la nɔsɛpɔna uladasaii? Ɔ̃ à nì kpã̀uu.
Ɔ̃ kía ò a dɔaiɔnɛ: À aà ɔɔ ye ń aà gbáɔ, í aà zu bàasi gusiau. We a ɔ́ɔlɔu à ɔdi a musu.
Asa dasi ɔ̃ Lua sìsi, ãma gbɛ̃́ pɔ́ a sɛ̀ɔ bílao.
Bee gbɛa ɔ̃ Falisiɔ bɔ̀ gɛ̀ lɛkpàaĩ lá wà kɛ aa e Yesu kṹ a yã'oa guu.
Ɔ̃ aa ń ìwaɔ zĩ̀wà ń Elodi kpala zɛnkpɛdeeɔ, aa mɛ̀: Mɛtulu, wá dɔ̃ kɛ́ gbɛ̃́ náaiden n ũ. Ni Lua zɛ́ ɔlɔnɛ́ wásawasaɛ. Nili yã́si ń gbɛ̃́ɔ ublembɛkɛ yã́io, asa nili gbɛ̃e wɛgwao.
Lá ń è ǹ owɛ̃ɛ. À kũ̀ wà wɛ̃̀'ɔ̃a kpá Sezaawaa, ge i kũo?
Yesu ń nɔ̀sɛvãi dɔ̃̀má à mɛ̀: Mɔafilideɔ! Bɔ́yãi álɛ filifilimbakpamɛɛi?
À ɔ̃a pɔ́ wì wɛ̃̀'ɔ̃a kpaò ɔlɔmɛɛ. Ɔ̃ aa ɔ̃api do dɔ̀ɛ̀.
Ɔ̃ à ń lá à mɛ̀: Dé mi ń a tɔ́on lai?
Aa wèwà aa mɛ̀: Sezaa pɔ́ɛ. Ɔ̃ a ònɛ́: Too, à Sezaa dee pɔ́ kpawà, í Lua pɔ́ kpawà.
Kɛ́ aa yã́pi mà, à bɔ̀ ń saɛ, ɔ̃ aa aà tò we aa tà.
Gɔɔ doũpi zĩ́ Saduseeɔ mɔ̀ Yesu kĩ́i. Aaì mɛ gɛɔ lí vuo, ɔ̃ aa aà là aa mɛ̀:
Mɛtulu, Mɔizi mɛ̀, tó gɔ̃ɛ gà nɛ́sai, dãuna lí a vĩ̀i gyaa da'uakɛ, aà a vĩ̀i gɛ̃ɛ kɛò.
Tɔ̀ɔ. Dedoũdeɔ kú wá guu yãa gbɛ̃ɔn sopla. Woo nɔ sɛ̀ à gà a nɔpi tò nɛ́sai, ɔ̃ gyaa gɔ̃̀ Seɛ.
À kɛ̀ Seɛ màa lɔ ń Bíɔo e à gɛ̀ pɛ̀ gbɛ̃ɔn soplapiɔwa píi.
Ampii gbɛa ɔ̃ nɔ gà sɔ̃.
Gɛɔ vugɔɔzĩ an gbɛ̃ɔn soplapiɔ guu, démɛ aɔ nɔpi vĩi? Asa ampii aa aà dɔ̃ nɔ ũɛ.
Ɔ̃ Yesu wèmá à mɛ̀: A sãsãɛ á Luayãtaala ń aà gbãao dɔ̃sai yã́i.
Tó gɛɔ vù, aa nɔsɛo, aa zãkɛo, aaɔ ku lán luabɛ malaikaɔwaɛ.
Gɛɔ vua yã́ musu i yã́ pɔ́ Lua òɛ́ kyokɛo lé? À mɛ̀
ámɛaa Ablahaũ ń Izaakio ń Yakɔbuo Lua. Gɛɔ Luan aà ũo, sema gbɛ̃́ bɛ̃́ɛɔ.
Kɛ́ bíla yã́pi mà, aà yãdaanɛ́ dìmá.
Kɛ́ Falisiɔ mà Yesu Saduseɔ fù, aa kɔ̃ kã̀aa.
Ɔ̃ an ikoyãdɔ̃naɔ do likpàlɛwà à aà là à mɛ̀:
Mɛtulu, Mɔizi ikoyã kpele gbia mɛ́ dɛńlai?
Yesu wèwà à mɛ̀: Ǹyɔ̃ ye Dii n Luazi ń nɔ̀sɛmɛndoo teasisai, n sɔ̃ iɔ kuwà.
Ikoyã pɔ́ a gbia dɛńlan we.
A plaade pɔ́ bɔ̀wan kɛ: Ǹyɔ̃ ye ń gbɛ̃nazĩn deezi lá nzĩa wɛ̃niwa.
Mɔizi ikoyã píi ń ãnabiɔ yã́ɔ píi looa ikoyã mɛ̀n pla beeɔwaɛ.
Lá Falisiɔ kãaaa, Yesu ń lá à mɛ̀:
Á è kpelewa Mɛsii yã́ musui? Dé buin aà ũi? Aa wèwà aa mɛ̀: Davidi buiɛ.
Ɔ̃ Yesu ònɛ́: Àkɛa Lua Nisĩna dɛ̀dɛ Davidiwa, ɔ̃ a òɛ̀ Diii? À mɛ̀
Dii ò ma Diiɛ aà zɔ̃lɛ a ɔplaai e àa aà ibɛɛɔ kálɛɛ̀ a gbá zíɛ.
Lá Davidi òɛ̀ Dii, kpelewa aɔ dɛ aà bui ũi?
Gbɛ̃e i fɔ̃ yã́zãsìwào. Za gɔɔ bee gbɛ̃e i we yãe làwà lɔo.
Bee gbɛa Yesu yã'ò bílaɛ ń a ìwaɔ
à mɛ̀: Mɔizi ikoyãdanɛdeɔ ń Falisiɔ mɛ́ aa gɔ̃̀ Mɔizi gɛ̃ɛ ũ.
Ayãmɛto àli yã́ pɔ́ aaì oɛ́ɔ kɛ píi, íɔ kũa. Ãma ásu ń kɛa kɛo, asa aali yã́ pɔ́ aaì o kɛo.
Aaì aso gbia yeye da gbɛ̃́ɔnɛ ń gã̀uɛ, mɛ́ baa ɔton do aaliɔ ye kaio.
Aaì ń yã́ píi kɛ kɛ́ gbɛ̃́ɔ ń e yã́iɛ. Màa aaì Lua yã́ ɛsɛba gbɛ̃̀nɛ da, aaì tùfa gbã̀a da ń pɔkasai.
Pɔnablɛble zɔ̃lɛkĩi maaɔ ń lousisikpɛ zɔ̃lɛkĩi maaɔ ɔ̃ aaìɔ wɛɛlɛ zɔ̃lɛu.
Aaìɔ ye wàɔ fɔkpakpamá gãaɛ, wàɔ onɛ Mɛtulu.
Ásuli tó wà oɛ́ Mɛtuluo, asa ápii vĩ̀iɔ n dãunaɔn á ũ, mɛ́ á Mɛtulu mɛ̀ndoɛ.
Ásuli o gbɛ̃eɛ á mae dṹnia guu lao, asa á Mae mɛ̀ndoɛ, ɔ̃mɛ kú musu.
Ásuli tó wà oɛ́ Dɔaanao, asa á Dɔaana mɛ̀ndoɛ, ɔ̃n Mɛsii ũ.
Gbɛ̃́ pɔ́ zɔ̃ɔ á guu aàɔ dɛ á dɔnlɛde ũ.
Gbɛ̃́ pɔ́ ì azĩa kã́fĩ Lua a aà busaɛ, mɛ́ gbɛ̃́ pɔ́ ì azĩa busa Lua a aà kã́fĩ.
Waiyoo á yãdanɛdeɔ ń Falisiɔ! Mɔafilideɔ! I kpala pɔ bɔ̀ Lua kĩ́i zɛ́ ta gbɛ̃́ɔnɛ. Ili gɛ̃uo, mɛ́ ili we gbɛ̃́ pɔ́ aa ye gɛ̃uɔ gɛ̃̀u sɔ̃o.
Waiyoo á yãdanɛdeɔ ń Falisiɔ! Mɔafilideɔ! I wabi gbã̀a kɛ Luawa à gyaaɔ bleò. Bee yã́i á ĩadama pãsĩ aɔ dɛńla.
Waiyoo á yãdanɛdeɔ ń Falisiɔ! Mɔafilideɔ! I bɛbɛ tɔɔlɛ ń ísiao ìwa mɛ̀ndo ea yã́i. Tó á è sɔ̃, i aà kɛ tɛ́ pɔ́ ũ dɛála lɛɛ plaɛ.
Waiyoo á vĩ̀a dɔaanaɔ! I mɛ tó wà mɛ̀ wa sì ń Lua kpɛ́o, a yãe vĩo, ãma tó wà mɛ̀ wa sì ń Lua kpɛ́ vuao, bee mɛ́ yãvĩ.
Vĩ̀a mìsaideɔ! A kpele mɛ́ zɔ̃ɔi? Vua yã̀, ge Lua kpɛ́ pɔ́ ì to vua gɔ̃ aà pɔ́ ũɛ?
I mɛ lɔ tó wà mɛ̀ wa sì ń sa'okĩio, a yãe vĩo, ãma tó wà mɛ̀ wa sì ń sa'obɔ pɔ́ kú weo, bee mɛ́ yãvĩ.
Vĩ̀aɔ! A kpele mɛ́ zɔ̃ɔi? Sa'obɔ yã̀, ge sa'okĩi pɔ́ ì to sa'obɔ gɔ̃ Lua pɔ́ ũɛ?
Gbɛ̃́ pɔ́ mɛ̀ á sì ń sa'okĩio, a sì ń pɔ́ pɔ́ kú weɔɛ lɔ píi.
Gbɛ̃́ pɔ́ mɛ̀ á sì ń Lua kpɛ́o, a sì ń Lua pɔ́ kú a guuoɛ lɔ.
Gbɛ̃́ pɔ́ mɛ̀ á sì ń luabɛo, a sì ń Lua kpalabaao ń Lua pɔ́ zɔ̃lɛwàoɛ.
Waiyoo á yãdanɛdeɔ ń Falisiɔ! Mɔafilideɔ! I toeɔ dosina n kíanaɔkpeo ń dã̀ láo kwide kpa Luawa, ɔ̃ i Mɔizi ikoyã gbiaɔ to we, yã́zɛde ń sùuuo ń náaio. Yã́ beeɔ mɛ́ dɛ wà kɛ a kĩni tosai.
Vĩ̀a dɔaanaɔ! I maemilona plɛ á imiau, ɔ̃ i yiongo mɔ́.
Waiyoo á yãdanɛdeɔ ń Falisiɔ! Mɔafilideɔ! I gbãbɔ bisaɔ kpɛɛ ń taɔ, mɛ́ bĩi ń gbɛ̃taiinkɛao mɛ́ á nɔ̀sɛ pà.
Falisi vĩ̀a! Bisa guu pípi gĩa, a kpɛ i gɔ̃ gbãsĩsai.
Waiyoo á yãdanɛdeɔ ń Falisiɔ! Mɔafilideɔ! Á dɛ lán mia pɔ́ wà soolɛ̀wàɔwaɛ. An kpɛ maa wɛ́ɛ, ãma gɛwaɔ ń gbãsĩ píio mɛ́ ń guu pà.
Màaɛ ápiɔ sɔ̃, á bɛa maa gbɛ̃́ɔ wɛ́ɛ, ãma mɔafili ń yãvãio mɛ́ á guu pà.
Waiyoo á yãdanɛdeɔ ń Falisiɔ! Mɔafilideɔ! I pɔ́ bo ãnabiɔ miaɔwa, i zãble Lua gbɛ̃́ɔ pɔ́wa,
i mɛ: Tó wá kú yãa wá deziɔ gɔɔ, wá bàa aɔ kúńnɔ ãnabiɔ dɛdɛa guuo.
Beewa á dɔ̃̀ kɛ́ gbɛ̃́ pɔ́ aa ãnabiɔ dɛ̀dɛɔ buiɔn á ũ.
À ãiakɛ à á deziɔ tàaaba, í a midɛ sa!
Mlɛ̃ɔ! Gbɛ̃nazĩn píligonaɔ! Kpelewa á bɔ tɛ́ yã́ pɔ́ daaála guui?
A yã́i má ãnabiɔ ń ɔ̃nɔnaɔ ń yãdanɛdeɔ zĩwá, í ń gbɛ̃eɔ dɛdɛ, í ń gbɛ̃eɔ páliwa, í ń gbɛ̃eɔ gbɛ̃ ń flàalao á lousisikpɛɔ guu, í ń yá wɛ̃́lɛ ń wɛ̃́lɛo.
Beewa Lua gbɛ̃́ pɔ́ wà ń dɛdɛɔ yã́ a wi á musu, sɛa za gbɛ̃maa Abɛliwa e à gɛ̀ pɛ̀ Balakia nɛ́ Zakali pɔ́ a aà dɛ̀ Lua kpɛ́ ń sa'okĩio zãnguowa.
Sĩana málɛ oɛ́, yã́ beeɔ píi a wi gbãgbɛ̃ɔ musuɛ.
Yelusalɛũdeɔ, Yelusalɛũdeɔ! A ãnabiɔ dɛ̀dɛ, a gbɛ̃́ pɔ́ Lua ń zĩ́wáɔ pàpa ń gbɛo a ń dɛdɛ. Miɔ ye mà á kãaamazi mɔ̀ɔmɔɔ, lá ko ì a gã̀sĩa kú a nɛ́ɔlawa, ãma ili weio.
Lua a á kpɛ́ tóɛ́ kpɛ́zĩ ũɛ sa.
Málɛ oɛ́, za tia á ma e lɔo, e à omɛɛ báaade gbɛ̃́ pɔ́ lɛ́ mɔ́ ń Dii tɔ́o.
Yesu bɔ̀ Lua ua, àlɛ tá, ɔ̃ aà ìwaɔ sɔ̃̀aàzi, aa lɛsuikɛ̀ɛ̀ Lua kpɛ́ dɔawa.
Ɔ̃ Yesu ònɛ́: A bee è píia? Sĩana málɛ oɛ́, wa gbɛe to dikɔ̃a weo, wa a dúuzɔ̃ɛ.
Gɔɔ pɔ́ Yesu zɔ̃lɛa Kùkpɛ sĩ̀sĩpɔlɛu, aà ìwaɔ mɔ̀ aà kĩ́i ńtɛ̃ɛ, aa aà là aa mɛ̀: Owɛ̃ɛ, yã́ beeɔ kɛ bɔɛ ni? Bɔ́mɛ aɔ dɛ n mɔa ń dṹnialaagɔɔo seela ũi?
Yesu wèmá à mɛ̀: À laaika, ásu to gbɛ̃e á sã́são.
Asa gbɛ̃́ɔ mɔ́ ń ma tɔ́o dasi, aa mɛ Mɛsiin ń ũ, aa gbɛ̃́ɔ sã́sã dasi.
Áli zĩ̀ bao ma ń a súuo. Ásu to sɔ̃ kɛ̃́águo. Bee a kɛɛ, ãma gɔɔ láaa pɔ́n we gĩao.
Asa bui ń buio aa fɛlɛ ń kɔ̃oɛ, màaɛ lɔ bùsu ń bùsuo. Nɔana ń tɔɔlɛ lualuaao aɔ ku guɔu dasi.
Yã́piɔ píiá nɔwãwã daalɛaɛ.
Bee gbɛa wa á kpámá wà á wɛtã, wi á dɛ, bui píi i zaágu ma yã́i.
Gbɛ̃́ dasideɔ i gbasa fu, aai bɔ kɔ̃ kpɛ, aaiɔ zakɔ̃u.
Ãnabi ɛgɛnaɔ mɔ dasi aa gbɛ̃́ɔ sã́sã dasi,
yãvãi i kɔ̃́, gbɛ̃́ dasideɔ yea Luazi i busa.
Gbɛ̃́ pɔ́ zɛa gbãa e a gɔɔ lɛ́wa, ade mɛ́ a bɔ.
Wa kpala pɔ́ bɔ̀ Lua kĩ́i baokpa dṹnia gupiiu seela ũ bui píiɛ, a lɛ́ i gbasa ká.
Tó a tɛ̃̀ gudɛna pɔ́ ãnabi Daniɛli a yã'ò è Lua ua, kyokɛna yã́pi da,
gɔɔ bee gbɛ̃́ pɔ́ aa ku Yudeɔ bàalɛ mipɛ sĩ̀sĩɔwa.
Gbɛ̃́ pɔ́ kú kpɛ́ musu su pila gɛ̃ kpɛ́u pɔe sɛ́io.
Gbɛ̃́ pɔ́ kpɛ bua su ɛa bɛ a ula sɛ́io.
Waiyoo nɔsindeeɔ ń nɛadeɔ gɔɔ bee.
À wabikɛ Luawa kɛ lala'oapi su kɛ buziɛ ge kã́mabogɔɔzĩo.
Asa gɔɔpi taasi aɔ zɔ̃ɔɛ. Zaa Lua dṹnia kàlɛ e gbã, a taa i kɛo, mɛ́ a kɛ lɔo.
Tó Lua i zɛò à gɔɔpi laoo, dɔ̃ gbɛ̃e a bɔo. Ãma a lào gbɛ̃́ pɔ́ à ń sɛ́ɔ yã́iɛ.
Gɔɔ bee tó gbɛ̃e su òɛ́, gwa, Mɛsii ku la ge a ku le, ásu sio.
Asa Mɛsii ɛgɛnaɔ ń ãnabi ɛgɛnaɔ mɔ aa seela zɔ̃ɔɔ n dabudabuɔ kɛ, kɛ́ baa gbɛ̃́ pɔ́ Lua ń sɛ́ɔ aa ń sã́sãò, tó a zɛkɛ.
Málɛ oɛ́ za káauɛ.
Tó wa òɛ́, gwa, a ku sɛ̃u, ásu gɛo. Ge tó wa òɛ́, gwa, a ku kpɛa, ásu sio.
Asa lá lou ì pílɛ à luabɛ pu za gukpɛ e bɛ'aɛ, màa Gbɛ̃nazĩn Nɛ́ mɔa aɔ dɛ.
Gu pɔ́ gɛ kuu, we yãamusuɔ kãaau.
Gɔɔ bee wɛ́tɛ̃a gbɛa gɔ̃̀ɔ, ĩatɛ̃ a siakũ, mɔvua a ikɛo, saanaɔ wolo luawa, pɔ́ pɔ́ kú luawapiɔ zã ń pɛ́kĩiwa.
Gbɛ̃nazĩn Nɛ́ seela i gbasa bɔ luabɛ, bui pɔ́ kú dṹnia guuɔ i ńzĩa gbɛ̃gbɛ̃ ḿpii, aai Gbɛ̃nazĩn Nɛ́ mɔa e luabɛpuanau ń gbãao ń gawi zɔ̃ɔo.
A a malaikaɔ zĩ ń kã̀ae'ɔ gbãao, aa a gbɛ̃́ pɔ́ à ń sɛ́ɔ kãaa za dṹnia gola síiɔ̃wa za luabɛ lɛ́la e a lɛ́le.
À yã́ pɔ́ kaadɔɛnli lɛ́ daɛ́ gwa. Tó a gɔ̃na busɛkũ̀ mɛ́ àlɛ bɔlɔbɔ, i dɔ̃ kɛ́ guantɛ̃na kãikũ̀.
Màaɛ sɔ̃, tó a yã́ beeɔ è píi, àɔ dɔ̃ kɛ́ aà mɔa kãikũ̀, a zɛ kpɛɛlɛ.
Sĩana málɛ oɛ́, gɔɔbeedeɔ gɛ̃lɛ yã́ beeɔ píi kɛsaio.
Luabɛ ń dṹniao a gɛ̃lɛ, kási ma yã́ɔ gɛ̃lɛa vĩo.
Gbɛ̃e a gɔɔ ge a zaa dɔ̃o, baa luabɛ malaikaɔ, baa Lua Nɛ́, sema ma Mae ado.
Lá a dɛ Nɔee gɔɔ, màa aɔ dɛ Gbɛ̃nazĩn Nɛ́ mɔ́gɔɔ.
Gɔɔ pɔ́ í i da dṹnialao, wàlɛ pɔble, wàlɛ imi, wàlɛ nɔsɛ, wàlɛ zãkɛ e Nɔee gɛ̀ gɛ̃̀ gó'ilɛna guu.
Aai dɔ̃o, ɔ̃ í mɔ̀ ń sɛ́lɛ ḿpii. Màa aɔ dɛ Gbɛ̃nazĩn Nɛ́ mɔ́gɔɔ lɔ.
Gɔɔ bee gɔ̃ɛ gbɛ̃ɔn plaɔ aaɔ ku bua, wa gbɛ̃do sɛ́, wa gbɛ̃do to we.
Nɔɛ gbɛ̃ɔn plaɔ aaɔ pɔ́ lɔ́ gbɛzĩ, wa gbɛ̃do sɛ́, wa gbɛ̃do to we.
Ayãmɛto à itɛ̃kɛ, asa á gɔɔ pɔ́ á Dii a mɔwà dɔ̃o.
Àɔ yã́ɛ bee ma. Tó uabele zaa pɔ́ kpã́i a mɔwà a bɛ dɔ̃̀ yãa, dɔ̃ à itɛ̃kɛ̀ɛ, a we aà a kpɛ́ gbooo.
A yã́i ápiɔ sɔ̃ àɔ ku sɔu guu, asa Gbɛ̃nazĩn Nɛ́ a mɔ zaa pɔ́ á wɛ́ dɔiowaɛ.
Démɛ zĩkɛnnáaide laaide pɔ́ aà dii a zĩkɛnaɔ naɛ̀ a ɔzĩ, aàli blɛ kpámá a gɔɔwa ũi?
Báaaden zĩkɛna pɔ́ aà dii aà lè àlɛ kɛ màa a sugɔɔ ũ.
Sĩana málɛ oɛ́, a a àizɛɛ píi naɛ̀ a ɔzĩɛ.
Ãma tó zĩkɛnapi vãi, a o a sɔ̃ guu a dii lɛ́ gɛ̃gɛ̃,
i fɛlɛ na a zĩkɛndeeɔ gbɛ̃gbɛ̃awa, iɔ ulatãble, iɔ imi ń wɛ̃dɛnaɔ,
aà dii a su gɔɔ pɔ́ aà wɛ́ dɔiowaɛ, zaa pɔ́ a dɔ̃owa,
i aà zɔ̃ɛzɔ̃ɛ, i aà baa daaa ń mɔafilideɔ. We a ɔ́ɔlɔu à ɔdi a musu.
Gɔɔ bee kpala pɔ́ bɔ̀ Lua kĩ́i yã́ aɔ dɛ lán wɛ̃́ndia gbɛ̃ɔn kwi pɔ́ aa ń filiaɔ sɛ̀ bɔ̀ò aalɛ gɛ́ dai nɔsɛnalɛɔ yã́waɛ.
An gbɛ̃ɔn sɔoɔá laaisaideɔnɛ. An gbɛ̃ɔn sɔoɔ sɔ̃ laaideɔnɛ.
A laaisaideɔ ń filiaɔ sɛ̀ nísi kũ̀sũa saiɛ,
a laaideɔ sɔ̃ aa ń filiaɔ sɛ̀ ń nísi kũ̀sũao.
Nɔsɛna i mɔ kpaao, ɔ̃ i ń lɛ́ ḿpii, aalɛ i'o.
Wɛɛdo wà wiilɛ̀ wà mɛ̀: Nɔsɛna lɛ́ mɔ́! À fɛlɛ gɛ́ daiaàlɛ.
Ɔ̃ wɛ̃́ndiapiɔ vù ḿpii, aa ń filiaɔ kɛ̀kɛ.
Ɔ̃ a laaisaideɔ ò a laaideɔnɛ: À wá gba nísi yɔɔe, wá filia lɛ́ gaɛ.
Ɔ̃ a laaidepiɔ wèmá aa mɛ̀: A mɔ́wá ń ápiɔ píio. À gɛ́ á pɔ́ lúi a yìanaɔ kĩ́iaɔ!
Kɛ́ aa gɛ̀ lúi, ɔ̃ nɔsɛna kà. Gbɛ̃́ pɔ́ an sɔu màɔ gɛ̃̀aànɔ nɔsɛ guu, ɔ̃ wà gbatà.
Gbɛzã wɛ̃́ndia kĩnipiɔ sù, aalɛ lɛzu: Dii, Dii! Zɛwɛ̃wɛ̃ɛ!
Ɔ̃ a wèmá à mɛ̀: Sĩana málɛ oɛ́, má á dɔ̃o.
Ayãmɛto à itɛ̃kɛ, asa á a gɔɔ ge a zaa dɔ̃o.
Kpala pɔ́ bɔ̀ Lua kĩ́i dɛ lán gbɛ̃́ pɔ́ ye fɛlɛ ń táo, ɔ̃ à a zĩkɛnaɔ sìsi à a àizɛɛ nànɛ́ ń ɔzĩwaɛ.
À ɔdakɛ̀ an gbɛ̃doɛ bãni sɔo, gbɛ̃ɔn plaade bãni pla, gbɛ̃ɔn àaɔ̃de bãni do. A kpà an baadewa a gbãa lɛ́u, ɔ̃ à fɛ̀lɛ ń táo.
Bãnisɔode gɛ̀ zĩkɛ̀ ń ɔ̃apio gɔ̃̀ɔ, ɔ̃ à àikɛ̀ɛ̀ bãni sɔo.
Bãniplaade kɛ̀ màa lɔ, ɔ̃ à àikɛ̀ɛ̀ bãni pla.
Bãnidode sɔ̃ à gɛ̀ ɛyɔ̃̀ɛ, ɔ̃ à a dii ɔ̃api ùlɛu.
Gɔɔplakɛa gbɛa zĩkɛnapiɔ dii sù, ɔ̃ àlɛ a ɔ̃a yã́ gɔ̃́gɔ̃ńnɔ.
Bãnisɔode mɔ̀ ń bãni sɔo pãle pɔ́ á èo à mɛ̀: Dii, bãni sɔo pɔ́ ń kpàa gwa, à àikɛ̀ bãni sɔo lɔ.
Ɔ̃ aà dii òɛ̀: Ń kɛ̀ zĩkɛn maa náaide! Lá ń náai vĩ ń a yɔɔnao, má a zɔ̃ɔ nanɛ n ɔzĩɛ sa. Gɛ̃ ma pɔnakɛa guu.
Bãniplaade mɔ̀ lɔ à mɛ̀: Dii, bãni pla pɔ́ ń kpàa gwa, à àikɛ̀ bãni pla lɔ.
Ɔ̃ aà dii òɛ̀: Ń kɛ̀ zĩkɛn maa náaide! Lá ń náai vĩ ń a yɔɔnao, má a zɔ̃ɔ nanɛ n ɔzĩɛ sa. Gɛ̃ ma pɔnakɛa guu.
Ɔ̃ dode mɔ̀ sa à mɛ̀: Dii, má dɔ̃̀ kɛ́ gbɛ̃́ zĩ'ũn n ũ. Ni pɔkɛkɛ gu pɔ́ ni tɔ̃uoɛ, mɛ́ ni pɔ́ kãaa gu pɔ́ ni gbɛ̃uo.
Ɔ̃ vĩa ma kũ, ma gɛ ma n ɔ̃a ùlɛ ɛu. N pɔ́ kɛ́.
Ɔ̃ aà dii òɛ̀: Zĩkɛn vãi màade! Ń dɔ̃̀ kɛ́ mi pɔkɛkɛ gu pɔ́ mi tɔ̃uo, mi pɔ́ kãaa gu pɔ́ mi gbɛ̃uoo lò?
Tó n dakɛ̀ò gbɛ̃eɛ yãa, lá ma suɛ́, dɔ̃ má sì ń a ío.
À bãni dopi siwà, í kpá bãnisɔodewa.
Asa gbɛ̃́ pɔ́ pɔ́ vĩ Lua a kã́fĩɛ̀ e à fɛ̃ɛ. Gbɛ̃́ pɔ́ vĩ sɔ̃o, baa pɔ́ pɔ́ a vĩ Lua a siwàɛ.
Zĩkɛn pãɛ bee sɔ̃, à aà zu bàasi gusiau. We a ɔ́ɔlɔu à ɔdi a musu.
Tó Gbɛ̃nazĩn Nɛ́ mɔ̀ a gawi guu ń a malaikaɔ píi, a zɔ̃lɛ a kpalabaa gawidewa.
Dṹnia buiɔ i kãaa aà aɛ píi, i ń kɛ̃́kɔ̃wa lá pɔdãna ì sãɔ kɛ̃kɔ̃wa ń bleɔwa.
A sãɔ kpa a ɔplaai, bleɔ ɔzɛɛi.
Bee gbɛa Kíapi a o gbɛ̃́ pɔ́ aa ku a ɔplaaiɔnɛ: Á gbɛ̃́ pɔ́ ma Mae báaadàáguɔ à mɔ kpala pɔ́ à a sɔukɛ̀ɛ́ za dṹniakalɛgɔɔ ble.
Asa kɛ́ nɔana lɛ́ ma dɛ, a blɛ kpàa. Kɛ́ imi lɛ́ ma dɛ, a í kpàa. Kɛ́ má dɛ nibɔ ũ, a ma dilɛ.
Kɛ́ má bɛ bṹu, a uladàmɛɛ. Kɛ́ málɛ gyãkɛ, a ma gwa. Kɛ́ wà ma dakpɛu, a mɔ ma gwai.
Gbɛ̃maaɔ i gbasa oɛ̀: Dii, bɔɛ wá è nɔana lɛ́ n dɛ wa blɛ kpàmai, ge imi lɛ́ n dɛ wa í kpàmai?
Bɔɛ wa n e nibɔ ũ wa n dilɛi, ge ń bɛ bṹu wa uladànɛi?
Bɔɛ wá è ńlɛ gyãkɛ ge wà n dakpɛu, wa gɛ n gwaii?
Kíapi i wemá: Sĩana málɛ oɛ́, gɔɔ pɔ́ á kɛ̀ ma gbɛ̃́ɛ beeɔ doɛ, baa an gbɛ̃́ pɔ́ kɛ̃́sãańzi, mámɛ á kɛ̀mɛɛ.
Bee gbɛa a o gbɛ̃́ pɔ́ aa ku a ɔzɛɛiɔnɛ: À gomɛɛ we luaginzideɔ! À ta tɛ́ gasai pɔ́ Lua kɛ̀kɛ Ibiisiɛ ń a ìwaɔ guu.
Asa kɛ́ nɔana ma dɛ, i blɛ kpaao. Kɛ́ imi ma dɛ, i í kpaao.
Kɛ́ má dɛ nibɔ ũ, i ma dilɛo. Kɛ́ má bɛ bṹu, i uladamɛɛo. Kɛ́ málɛ gyãkɛ ge wà ma dakpɛu, i mɔ ma gwaio.
Aai gbasa aà lá: Dii, bɔɛ wa n e ń nɔanao ge imi ge nibɔ ũ ge bṹu ge gyãe ge dakpɛuna ũ, mɛ́ wi dɔnlɛo ni?
Kía i wemá: Sĩana málɛ oɛ́, lá i kɛ gbɛ̃́ɛ beeɔ doɛo, baa an gbɛ̃́ pɔ́ kɛ̃́sãańzi, mámɛ i kɛmɛɛo.
Gbɛ̃́ beeɔ ta ĩadama láasai guuɛ, gbɛ̃maaɔ sɔ̃ àizãna guu.
Kɛ́ Yesu yã́ beeɔ ò píi a làa, ɔ̃ a ò a ìwaɔnɛ:
Á dɔ̃ kɛ́ gɔɔpla gbɛa wa Gɛ̃amusu dikpɛkɛ, wi Gbɛ̃nazĩn Nɛ́ kpámá wà aà páliwa.
Bee gbɛa sa'onkiaɔ ń Yuda gbɛ̃zɔ̃ɔɔ kɔ̃ kã̀aa sa'onkia pɔ́ wì mɛ Kaaifa bɛ.
Aa lɛkpàaĩ lá aa e Yesu kṹ kpã́i, aai aà dɛ
aa mɛ̀: Wásu kɛ dikpɛ zĩ́o, kɛ́ bíla su fɛlɛ ń zɔaoo yã́i.
Kɛ́ Yesu kú Bɛtani, àlɛ pɔble Simɔɔ kusude bɛ, ɔ̃ nɔɛe sɔ̃̀aàzi, a tulale ɔde loona kũa. Ɔ̃ a kà Yesu miwa.
<range>
Kɛ́ aà ìwaɔ è, ɔ̃ an pɔ fɛ̀lɛ aa mɛ̀: Bɔ́n pɔ́ pãkɛa bee ũi?
Dɔ̃ yãa wà tulalepi yìa ń ɔ zɔ̃ɔo, wi a ɔ̃a kpá taasideɔwa.
Yesu dɔ̃̀má, ɔ̃ a ònɛ́: Bɔ́yãi álɛ ĩadai nɔɛpiwai? Yã́ pɔ́ a kɛ̀mɛɛ maaɛ.
Taasideɔ ìɔ kúánɔ gɔɔpiiɛ, ãma máɔ kúánɔ gɔɔpiio.
Kɛ́ à tulalepi kà ma mɛwa, a kɛ̀ ma gɛ̀ kpɛlaa yã́iɛ.
Sĩana málɛ oɛ́: Gu pɔ́ wàlɛ ma baokpau dṹnia gupiiu, waɔ yã́ pɔ́ nɔɛpi kɛ̀ o aà dɔngu yã́iɛ.
Bee gbɛa gbɛ̃ɔn kuɛplaɔ do pɔ́ wì mɛ Yudasi Isaliɔti gɛ̀ sa'onkiaɔ kĩ́i
à mɛ̀: Tó ma Yesu kpàwá, bɔ́ á we kpaai? Ɔ̃ aa ã́nusu ɔwatɛ̃ baakwi nào aa kpàwà.
Za gɔɔ bee ɔ̃ àlɛ zɛwɛɛlɛ à aà kpámá.
Kàaso dikpɛgɔɔ sɛ̃́ia zĩ́ Yesu ìwaɔ mɔ̀ aà là aa mɛ̀: Má ń ye wà Gɛ̃amusu blɛble sɔukɛunɛi?
A wèmá à mɛ̀: À gɛ́ wɛ̃́lɛdau gbɛ̃e kĩ́i, í oɛ̀ Mɛtulu mɛ̀ a gɔɔ kà kãi. Aà bɛ á Gɛ̃amusu blɛ bleu ń a ìwaɔ.
Yesu ìwaɔ kɛ̀ lá a dànɛ́wa, aa Gɛ̃amusu blɛble sɔukɛ̀.
Kɛ́ oosi kɛ̀, Yesu zɔ̃̀lɛ táabũnui ń a gbɛ̃ɔn kuɛplapiɔ.
Gɔɔ pɔ́ aalɛ pɔble à mɛ̀: Sĩana málɛ oɛ́, á gbɛ̃do a ma kpámá.
An pɔ yà maamaa, an baade fɛ̀lɛ lɛ́ aà la dodo: Asa mámɛo yó, Dii?
Yesu wèmá à mɛ̀: Gbɛ̃́ pɔ́ wálɛ ɔkãaa ta doũ mɛ́ a ma kpámá.
Gbɛ̃nazĩn Nɛ́ a ã́nuato lá wà a yã'ò taalauwa, ãma waiyoo gbɛ̃́ pɔ́ a aà kpámápi. A maa wà aà ì yãao.
Ɔ̃ Yudasi pɔ́ a aà kpámápi mɛ̀: Asa mámɛo yó, Mɛtulu? Yesu òɛ̀: Ɔ̃mɛ dɔ n lɛ́u we.
Gɔɔ pɔ́ aalɛ pɔble, Yesu kàa sɛ̀ à báaadàu, ɔ̃ a ɛ̀'ɛ a kpà a ìwaɔwa à mɛ̀: À si só. Kɛ́ beeá ma mɛɛ.
Ɔ̃ à imibɔ sɛ̀ lɔ. À sáaukpà, ɔ̃ a kpàmá à mɛ̀: À mi ápii.
Kɛ́ beeá ma auɛ. A dɛ Lua bàa kua ń gbɛ̃́ dasiɔ au pɔ́ a bɔlɛa an duunakɛ̃ama yã́i ũɛ.
Málɛ oɛ́, za gbã má vɛ̃ɛbɛ'i mi lɔo. Sema tó kpala pɔ́ bɔ̀ ma Mae kĩ́i bɔ̀ gupuau, ɔ̃ má a dafu miánɔ.
Kɛ́ aa lɛsì, ɔ̃ aa bɔ̀lɛ gɛ̀ Kùkpɛ sĩ̀sĩpɔlɛu.
Bee gbɛa Yesu ònɛ́: Ápii á ma to we gwãasĩnaa, asa a kɛ̃a láu wà mɛ̀, Lua a pɔdãna lɛ́, aà kpàsa pɔ́ɔ i fãaa.
Ma vua gbɛa má dɔaaɛ́ Galile.
Ɔ̃ Piɛɛ òɛ̀: Baa tó ma gbɛ̃́ɔ n to we ḿpii, má n to we bauo.
Yesu òɛ̀: Sĩana málɛ onɛ, gwãasĩnaa e ko àɔ gɛ́ lɛzui, ńyɔ̃ lelekpamazi gɛ̃n àaɔ̃.
Piɛɛ òɛ̀: Baa tó má su gannɔ, má lelekpanzi bauo. Ɔ̃ aà ìwaɔ ò màa sɔ̃ ḿpii.
Bee gbɛa Yesu ń a ìwaɔ kà gu pɔ́ wì mɛ Gɛsɛmani, ɔ̃ a ònɛ́: À zɔ̃lɛ la e mà gɛ wabikɛ le.
À Piɛɛ ń Zebedee nɛ́ gbɛ̃ɔn plaɔ sɛ̀ gɛ̀ńnɔ. Aà pɔ siakũ̀, tòlobi zùaàgu.
Ɔ̃ a ònɛ́: Pɔsia ma kũ gbãa e ma ka gaa. À zɛ la, í itɛ̃kɛmanɔ.
Ɔ̃ à gɛ̀ aɛ yɔɔ, à wùlɛ a gbɛɛu à wabikɛ̀ à mɛ̀: Baa, tó a zɛkɛ, to taasi kɛɛonaɛ bee dɔmazi. Ãma i kɛ lá má yeiwa no, sema lá ń yeiwa.
Ɔ̃ à ɛ̀a sù a ìwaɔ lè, aalɛ i'o. Ɔ̃ a ò Piɛɛɛ: Màa yã̀? I fɔ̃ itɛ̃kɛ̀manɔ baa yɔɔoa?
À itɛ̃kɛ àɔ wabikɛ, kɛ́ ásu fu yɔ̃awao yã́i. Á nisĩna yei, ãma á mɛ mɛ́ busɛ.
Aà kɛ̃amá gɛ̃n plaade, à wabikɛ̀ à mɛ̀: Baa, tó taasi kɛɛona í a dɔmazi a imisaio, to n pɔeã kɛ.
Kɛ́ à ɛ̀a sù ń lé, a è aalɛ i'o lɔ, asa an wɛ́ gbiakũ̀ɛ.
Ɔ̃ à ń tó we lɔ, à gɛ̀ wabikɛ̀ a gɛ̃n àaɔ̃de, à yã́ doũpi ò lɔ.
Ɔ̃ à ɛ̀a sù a ìwaɔwa a ònɛ́: Àlɛ i'o álɛ kã́mabo e tiaa? À gwa! Gbɛ̃nazĩn Nɛ́ kpaa duunkɛnaɔwa gɔɔ kà.
À fɛlɛ wà tá. Gbɛ̃́ pɔ́ lɛ́ ma kpámá lɛ́ mɔ́.
Gɔɔ pɔ́ àlɛ yã́pi o, ɔ̃ aà ìwa gbɛ̃ɔn kuɛplaɔ do Yudasi kà ń bíla pɔ́ aa bɔ̀ sa'onkiaɔ ń Yuda gbɛ̃zɔ̃ɔɔ kĩ́iɔ. Aa fɛ̃ndaɔ kṹkũa ń goɔ.
Bɔnkpɛdepi sɔ̃ à seela ònɛ́ à mɛ̀: Gbɛ̃́ pɔ́ ma su lɛpɛ̀wà, aàpin we. À aà kṹ.
Ɔ̃ à táa'ò Yesuwa gɔ̃̀ɔ à mɛ̀: Fɔ Mɛtulu. Ɔ̃ à lɛpɛ̀wà.
Yesu òɛ̀: Ma gbɛ̃́, ǹ n kɛa kɛ! Ɔ̃ wà mɔ̀ ɔpɛ̀lɛ Yesuwa, wà aà kũ̀.
Ɔ̃ Yesu ìwaɔ do a fɛ̃nda wò, à sa'onkia zĩkɛna lɛ̀ò à aà swã́ gò.
Ɔ̃ Yesu òɛ̀: Ǹ n fɛ̃nda pɛ a gbɛu. Asa gbɛ̃́ pɔ́ zɛ̀ ń fɛ̃ndao, fɛ̃nda mɛ́ a aà dɛ.
Tó má ye ma Mae malaika zĩgɔ̃ɔ gbaɛmɛɛ gɔ̃̀ɔ dɛ gãli kuɛplaɔla, ń dɔ̃ má fua a wabikɛwà yã̀?
Tó má kɛ̀ màa sɔ̃, kpelewa yã́ pɔ́ kɛ̃a Luayãtaalau wà mɛ̀ a kɛ a kɛi?
Ɔ̃ Yesu ò bílaɛ: Kpã́i wɛliwɛn ma ũ, ɔ̃ a mɔ ma kṹi ń fɛ̃ndaɔ ń goɔa? Gɔɔpii miɔ zɔ̃lɛ Lua ua màɔ yãdanɛ́, i ma kũo.
Ãma yã́pi kɛ̀ píi, kɛ́ yã́ pɔ́ ãnabiɔ ò kɛ yã́iɛ. Ɔ̃ aà ìwaɔ aà tò we ḿpii, aa bàasi.
Gbɛ̃́ pɔ́ aa Yesu kũ̀ɔ gɛ̀aànɔ sa'onkia Kaaifa bɛ. Mɔizi ikoyãdanɛdeɔ ń gbɛ̃zɔ̃ɔɔ kãaaa we.
Piɛɛ tɛ Yesu kpɛ kãaa e sa'onkiapi bɛ. À gɛ̃̀ ua à zɔ̃̀lɛ ń dɔaiɔ, kɛ́ à yã́pi midɛa e.
Sa'onkiaɔ ń Yuda gbãadeɔ píi lɛ́ yã́ wɛɛlɛ dɔ Yesuwa aa e wà aà dɛ.
Baa kɛ́ gbɛ̃́ɔ mɔ̀ yãdɔ̀dɔwà dasi, i kɛo. Gbɛzã gbɛ̃ɔn plaeɔ mɔ̀
aa mɛ̀: Dee mɛ̀ á fɔ̃ Lua kpɛ́ wí, í ɛa dɔ gɔɔ àaɔ̃ɛ sɛ́!
Ɔ̃ sa'onkia fɛ̀lɛ zɛ̀ a ò Yesuɛ: Yã́ pɔ́ wàlɛ dɔdɔmapi dɛa ni? Ńyɔ̃ yãe zã́sioa?
Kɛ́ Yesu nílɛ kpɛ̃́, ɔ̃ sa'onkiapi òɛ̀: Ma nanɛ Lua bɛ̃́ɛi, owɛ̃ɛ tó Lua Nɛ́ pɔ́ wì mɛ Mɛsiin n ũ.
Yesu wèwà à mɛ̀: Ɔ̃mɛ dɔ n lɛ́u we. Mapi sɔ̃ málɛ oɛ́, za gbã á Gbɛ̃nazĩn Nɛ́ e zɔ̃lɛa Gbãapiide ɔplaai, mɛ́ á aà e, àlɛ mɔ́ luabɛpuanau.
Ɔ̃ sa'onkiapi a pɔkasaɔ gà a kɛ̃̀ à mɛ̀: A dɔ́ɛ ń Luao! Wá bàa ũma n seeladeɔ lɔi? Á mà lá à dɔ̀ɛ ń Luao wea?
Á è kpelewai? Ɔ̃ aa wèwà aa mɛ̀: Aà tàae kà wà aà dɛ.
Ɔ̃ wà lɛ́'ikà aà oawa wà aà lɛ̀ ń ɔkũo. Gbɛ̃eɔ aà sãnkɛ̀kɛ
aa mɛ̀: Mɛsii, ãnabikɛkɛ ǹ gbɛ̃́ pɔ́ n lɛ owɛ̃ɛ.
Piɛɛ zɔ̃lɛa ua, ɔ̃ nɔɛ zĩkɛnae mɔ òɛ̀: Mpi sɔ̃ iɔ sãnu ń Galile gbɛ̃́ Yesupioɛ.
Ɔ̃ à lelekpà gbɛ̃́pii wáa à mɛ̀: Má dɔ̃ yã́ pɔ́ ńlɛ oo.
Kɛ́ à gɛ̃̀ gɔ̃u, nɔɛ pãle aà è, ɔ̃ a ò gbɛ̃́ pɔ́ kú weɔnɛ: Gbɛ̃́ɛ bee sãnu ń Yesu Nazalɛtioɛ.
Piɛɛ ɛ̀a lelekpà à mɛ̀: Má sì ń Luao má gbɛ̃́pi dɔ̃o.
Kɛ́ à kɛ̀ sàa yɔɔ, gbɛ̃́ pɔ́ zɛa weɔ sɔ̃̀ Piɛɛzi aa mɛ̀: Sĩanaɛ, an gbɛ̃don n ũ, asa wá n dɔ̃ n yã'oawaɛ.
Ɔ̃ à fɛ̀lɛ azĩa kà à mɛ̀: Ń Luao má gbɛ̃́pi dɔ̃o. Wegɔ̃ɔ ɔ̃ ko lɛzù.
Ɔ̃ yã́ pɔ́ Yesu ò dɔ̀aàgu kɛ́ à mɛ̀, e ko àɔ gɛ́ lɛzui a lelekpaazi gɛ̃n àaɔ̃. Ɔ̃ Piɛɛpi bɔ̀ bàasi, à ɔ́ɔlɔ̀ à kɛ̀ wɛ̃na.
Kɛ́ gu dɔ̀ kɔɔkɔɔ, sa'onkiaɔ ń Yuda gbɛ̃zɔ̃ɔɔ píi lɛkpàaĩ Yesuzi, kɛ́ aa e wà aà dɛ.
Aa aà yè, ɔ̃ aa gɛ̀ aà kpà bùsu gbɛ̃zɔ̃ɔ Pilatiwa.
Kɛ́ Yudasi pɔ́ aà kpàmá è yã́ zɔ̃̀lɛwa, à gɔ̃̀ déndɔ̃mɛɛ guu, ɔ̃ à gɛ̀ ã́nusu ɔwatɛ̃ baakwipi sɔaai sa'onkiaɔnɛ ń gbɛ̃zɔ̃ɔɔ.
A ònɛ́: Ma duunakɛ̀, ma tàaesaide kpà gai. Ɔ̃ aa òɛ̀: Wá bàa ũmai? N yã́ɛ.
Ɔ̃ Yudasi ɔ̃api zù Lua kpɛ́u, ɔ̃ à tà à gɛ̀ azĩa lòo.
Ɔ̃ sa'onkiaɔ ɔ̃api sɛ̀lɛ aa mɛ̀: Ɔ̃api kaa Lua kpɛ́ kpagolo guu zɛvĩo, asa gbɛ̃dɛ'ɔ̃aɛ.
Kɛ́ aa lɛkpàaĩ, ɔ̃ aa oobona gĩtɔkĩi lù ń ɔ̃apio nibɔɔ vĩkĩi ũ.
Ayãmɛto e ń a gbão wì mɛ tɔɔlɛpiɛ Gbɛ̃dɛna tɔɔlɛ.
Ɔ̃ yã́ pɔ́ ãnabi Zelemii ò kɛ̀, à mɛ̀: Wà ã́nusu ɔwatɛ̃ baakwipi sɛ̀lɛ, ɔ̃a pɔ́ Isailiɔ zɛ̀ò aa kpà aà yã́ musupi,
ɔ̃ wà oobona gĩtɔkĩi lùò lá Dii òmɛɛwa.
Yesu zɛa bùsu gbɛ̃zɔ̃ɔ aɛ. Ɔ̃ gbɛ̃zɔ̃ɔpi aà là à mɛ̀: Yudaɔ kían n ũa? Yesu wèwà à mɛ̀: Ɔ̃mɛ dɔ n lɛ́u we.
Gɔɔ pɔ́ sa'onkiaɔ ń gbɛ̃zɔ̃ɔɔ lɛ́ yãdɔdɔwà, i yãe zã́simáo.
Ɔ̃ Pilati òɛ̀: Ńlɛ yã́ dasi pɔ́ wàlɛ dɔdɔma mao lé?
Kɛ́ Yesu i yãe o yã́piɔ kee musuo, à bɔ̀ bùsu gbɛ̃zɔ̃ɔpi saɛ maamaaɛ.
Gɛ̃amusu dikpɛ zĩ́ píi, bùsu gbɛ̃zɔ̃ɔpi ì dakpɛunaɔ do pɔ́ bíla yei gbaɛnɛ́ɛ.
Gɔɔ bee sɔ̃ dakpɛuna tɔdee ku we, wì mɛ Balaba.
Kɛ́ bíla kã̀aa, ɔ̃ Pilati ń lá à mɛ̀: Dé á ye mà kɛ̃́ɛ́i? Balaba yã̀, ge Yesu pɔ́ wì mɛ Mɛsiiɛ?
Asa a dɔ̃ kɛ́ wɛdɔa Yesuɛ yã́i ɔ̃ wà aà kpàiwa.
Gɔɔ pɔ́ Pilati zɔ̃lɛa gĩ́naa, aà na gbɛ̃́ zĩ̀wà à mɛ̀: Ńsu yãe kɛ gbɛ̃maapiɛo, asa nana pɔ́ má ò aà yã́ musu gĩa gwã́ ma kũ gbãa maamaaɛ.
Sa'onkiaɔ ń gbɛ̃zɔ̃ɔɔ nàɛ bílawa aa Balaba gbɛa, wi Yesu dɛ.
Ayãmɛto kɛ́ bùsu gbɛ̃zɔ̃ɔpi ń lá, gbɛ̃ɔn plapiɔ guu dé aa ye à kɛ̃́nɛ́i, ɔ̃ aa mɛ̀ Balabaɛ.
Ɔ̃ Pilati ń lá à mɛ̀: Kpelewa má kɛ ń Yesu pɔ́ wì mɛ Mɛsiioi? Gbɛ̃́pii mɛ̀: Ǹ aà páliwa.
Ɔ̃ à ń lá à mɛ̀: Vãi kpele a kɛ̀i? Ɔ̃ an wiilɛa kã̀fĩ aa mɛ̀: Ǹ aà páliwa.
Kɛ́ Pilati è á fɔ̃ yãe kɛo, mɛ́ zɔa lɛ́ kã́fĩ, ɔ̃ à idã̀ à ɔpì bíla wáa à mɛ̀: Ma ɔbɔ̀lɛ gbɛ̃́pi gaa yã́u. Á yã́ɛ.
Ɔ̃ gbɛ̃́piɔ mɛ̀: Aà dɛa yã́ wí wá musu ń wá nɛ́ɔ.
Ɔ̃ à Balaba kɛ̃̀nɛ́ à mɛ̀ wà Yesu gbɛ̃ ń flàalao, wi aà páliwa.
Bee gbɛa Pilati sosaɔ gɛ̃̀ ń Yesuo bùsu gbɛ̃zɔ̃ɔpi bɛ, ɔ̃ an gãli píi lìaaàzi.
Aa aà pɔ́ɔ wòlowà, aa gomusu tɛ̃a dàɛ̀.
Aa lɛ̀ fùa tã̀ wa kpàɛ̀, aa fee nàɛ̀ a ɔplaau gopana ũ. Ɔ̃ aalɛ kúlɛkulɛɛ̀, aalɛ aà kɛ pɔ́ɔpɔɔ aalɛ mɛ: Fɔ, Yudaɔ kía!
Aa lɛ́'ikàwà, aa feepi sɛ̀ aa aà lɛ̀ò a miwa.
Kɛ́ aa aà kɛ̀ pɔ́ɔpɔɔ aa làa, aa gomusupi bɔ̀aàla aa aà pɔkasaɔ dàɛ̀, ɔ̃ aalɛ gɛ́ aà páiliwa.
Kɛ́ aa bɔ̀lɛ lɛ́ gɛ́, aa kpàaũ ń Silɛni gbɛ̃́ pɔ́ wì mɛ Simɔɔo. Aa teasidàɛ̀, ɔ̃ à Yesu lipãakɔ̃a sɛ̀.
Kɛ́ aa kà gu pɔ́ wì mɛ Gɔgɔta, (bee mɛ̀ mitɔɔnagu),
ɔ̃ aa vɛ̃ɛ yãalɛa ń ɛsɛo dɔ̀ɛ̀ aà mi. Kɛ́ a ìɛ, ɔ̃ à gì mii.
Kɛ́ aa aà pàliwa, ɔ̃ aa tɛ́lɛpà aà pɔkasaɔ kpaalɛa yã́ musu.
Ɔ̃ aa zɔ̃̀lɛ lɛ́ aà dɔ̃́a we.
Wà aà tàae pɔ́ wa è kɛ̃̀ wa nà aà mia wà mɛ̀: Gbɛ̃́ɛ beeá Yesu Yudaɔ kíaɛ.
Ɔ̃ wà kpã́iwɛliwɛɔ pàliwa Yesupi saɛ gbɛ̃ɔn pla, ado ɔplaai, ado ɔzɛɛi.
Gbɛ̃́ pɔ́ lɛ́ gɛ̃ weɔ lɛ́ ń midɛ, aalɛ aà sɔ̃sɔ̃
aalɛ mɛ: N mɛ̀ ńyɔ̃ Lua kpɛ́ wí, ní ɛa dɔ gɔɔ àaɔ̃ nolo? Tó Lua Nɛ́n n ũ, ǹ nzĩa suaba, pila líwa.
Màa sa'onkiaɔ ń Mɔizi ikoyãdanɛdeɔ ń gbɛ̃zɔ̃ɔɔ lɛ́ aà kɛ pɔ́ɔpɔɔ lɔ aa mɛ̀:
À gbɛ̃pãleɔ suabà mɛ́ a fɔ̃ à azĩa suabaoa? Isailiɔ kía nolo? Aà pila líwa sa, wí aà náaikɛ.
A Lua náai vĩ. Tó Lua yeaàziɛ, aà aà bɔ sa, asa à mɛ̀ Lua Nɛ́n a ũ.
Baa kpã́i pɔ́ wà ń páliwa sãnuɔ lɛ́ aà sɔ̃sɔ̃ màa lɔɛ.
Gusia kũ̀ bùsupi gupiiu za ĩatɛ̃ minanguo e aua gɛ̀ pìlaò.
Ĩatɛ̃'auapilaa ɔ̃ Yesu wii gbãa lɛ̀ à mɛ̀: Ɛli, Ɛli, lɛma sabatani! Bee mɛ̀ ma Lua, ma Lua, àkɛa n ma to wei?
Kɛ́ gbɛ̃́ pɔ́ zɛa weeɔ yã́pi mà aa mɛ̀: Àlɛ Ɛlia sisiɛ.
Wegɔ̃ɔ an gbɛ̃do bàalɛ̀ gɛ̀ sao sɛ kpàlɛ vɛ̃ɛ kũ̀mau, a pɛ̀ feea, ɔ̃ a dɔ̀ Yesuɛ aà mi.
Ɔ̃ gbɛ̃́ kĩniɔ mɛ̀: Zɛ gĩa wà gwa tó Ɛlia a mɔ aà suabai.
Yesu ɛ̀a wii gbãa lɛ̀ lɔ, ɔ̃ à tà.
Ɔ̃ Lua kpɛ́ zwãa pɔ́ daa luakukĩi aɛ pàa pla za musu e zĩ́lɛ. Tɔɔlɛ lùalua, gbɛɔ pàapaa,
miaɔ wɛ̃̀wɛ̃, ɔ̃ Lua gbɛ̃́ɔ vù dasi aa bɔ̀ gau.
Yesu vua gbɛa aa bɔ̀lɛ miau aa gɛ̃̀ Lua wɛ̃́lɛ pɔ́ a kua adoau, gbɛ̃́ɔ ń é dasi.
Kɛ́ sosaɔ gbɛ̃zɔ̃ɔ ń a gbɛ̃́ pɔ́ aalɛ Yesu dɔ̃́aɔ tɔɔlɛ lualuaapi è n yã́ pɔ́ kɛ̀ɔ píi, iwãa kà ń pɔa maamaa aa mɛ̀: Gɔ̃ɛpiá Lua Nɛ́ɛ sĩana.
Nɔɛɔ ku we dasi, aalɛ gugwa kãaa. Aa tɛ Yesuzi za Galileɛ, aaìɔ blɛkɛɛ̀.
Maliama Madelɛni kú ń guu ń Zaaki ń Yosɛfuo da Maliamao n Zebedee nɛ́ɔ dao.
Kɛ́ oosi kɛ̀, Alimate gbɛ̃́ ɔde pɔ́ wì mɛ Yosɛfu mɔ̀. Yesu ìwaɛ lɔ.
À gɛ̀ Yesu gɛ wabikɛ̀ Pilatiwa, ɔ̃ Pilati mɛ̀ wà kpawà.
Kɛ́ Yosɛfu gɛpi sɛ̀, à bàabaa dafu fĩ̀wà
à aà dà azĩa gbɛ̀'ɛ pɔ́ wa sɔ̀ mia ũ guu. Ɔ̃ à gbɛ̀ gbɛ̃̀nɛ gbeembo tà ɛpilɛ à tà.
Maliama Madelɛni ń Maliama pãlepio zɔ̃lɛa we, an aɛ dɔa miawa.
Kɛ́ gɔɔ lìlɛ, kã́mabogɔɔzĩ kà, ɔ̃ sa'onkiaɔ ń Falisiɔ gɛ̀ Pilati kĩ́i sãnu
aa mɛ̀: Yã́ pɔ́ gbɛ̃sãsãnapi ò a bɛ̃́ɛ zĩ́ dɔwágu, à mɛ̀ gɔɔ àaɔ̃de zĩ́ á vuɛ.
O wàɔ miapi dɔ̃́a e a gɔɔ àaɔ̃dezĩ. Tó màa no, aà ìwaɔ mɔ wà aà gɛ sɛ kpã́iɛ, aai o gbɛ̃́ɔnɛ à bɔ̀ gauɛ. Ɛɛ gbɛzã bee aɔ dɛ a sɛ̃́iala.
Ɔ̃ Pilati ònɛ́: À sosaɔ sí, í gɛ́ mia dɔ̃́a lá á fɔ̃́wa.
Ɔ̃ aa gɛ̀ seelakɛ̀ miagbɛtaɛwa, aa sosaɔ tò we aaɔ dɔ̃́a.
Kã́mabogɔɔ gbɛa, ãsɔ̃anɛnzĩ kɔɔkɔɔ Maliama Madelɛni ń Maliama pãlepio gɛ̀ mia gwai.
Ɔ̃ tɔɔlɛ lùalua gbã́ugbãu, asa Dii malaikae bɔ̀ musu à mɔ̀ gbɛpi gbeembò a gò mialɛɛ, ɔ̃ à zɔ̃̀lɛwà.
Aà oa dɛ lán loupilɛawa mɛ́ aà ula dɛ púntaitai.
Vĩa gudɔ̃anaɔ kũ̀, aalɛ lualua, ɔ̃ aa gɔ̃̀ sã́ii.
Ɔ̃ malaikapi ò nɔɛpiɔnɛ: Ásu to vĩa á kũo. Má dɔ̃ kɛ́ Yesu pɔ́ wa pàliwa ɔ̃ álɛ wɛɛlɛ.
A ku lao, à vù lá a òwa. À mɔ gu pɔ́ wà aà wùlɛu gwa,
í gɛ o aà ìwaɔnɛ kpakpa à bɔ̀ gau. A dɔaanɛ́ Galile, we an wɛ́ a siukɔ̃lɛ. Má òɛ́n we.
Ɔ̃ aa gò mia kĩ́i kpakpa ń vĩao, ãma an pɔ na zɔ̃ɔ. Aa bàalɛ̀ lɛ́ gɛ́ a baokpai aà ìwaɔnɛ.
Ɔ̃ Yesu dàńlɛ gɔ̃̀ɔ, à fɔkpàmá. Kɛ́ aa sɔ̃̀aàzi, aa kùlɛɛ̀, ɔ̃ aa ɔnà aà gbakpɛawa.
Ɔ̃ Yesu ònɛ́: Ásu to vĩa á kũo. À gɛ o ma gbɛ̃́ɔnɛ aa ta Galile. Wekĩi wá wɛsiukɔ̃lɛ.
Nɔɛɔ kpɛ ɔ̃ sosa gudɔ̃anaeɔ gɛ̃̀ wɛ̃́lɛ guu, aa yã́ pɔ́ kɛ̀ɔ ò sa'onkiaɔnɛ píi.
Ɔ̃ sa'onkiapiɔ gbɛ̃zɔ̃ɔɔ sìsi aa lɛkpàaĩ, ɔ̃ aa ɔ zɔ̃ɔ kpà sosapiɔwa gusaɛ
aa mɛ̀: À o aà ìwaɔ mɛ́ mɔ̀ gwãasĩna, aa aà gɛ sɛ̀ kpã́i gɔɔ pɔ́ álɛ i'o.
Tó bùsu gbɛ̃zɔ̃ɔ sù yã́pi mà, wá awakpaɛ̀, í bɔ yãkeleu.
Sosaɔ ɔ̃api sì, ɔ̃ aa kɛ̀ lá wa dànɛ́wa. Ɔ̃ yã́pi gɔ̃̀ Yudaɔnɛ yãa ũ e ń a gbão.
Yesu ìwa gbɛ̃ɔn kuɛdoɔ tà Galile, sĩ̀sĩ pɔ́ à a yãnukɛ̀nɛ́ yãa musu.
Kɛ́ aa aà è, aa kùlɛɛ̀, ãma an gbɛ̃eɔ lɛ́ seakɛɛ.
Ɔ̃ Yesu sɔ̃̀ńzi à yã'ònɛ́ à mɛ̀: Lua musu ń dṹniao iko píi kpàa.
Ayãmɛto à gɛ bui píi kɛ ma ìwaɔ ũ, í ń da'ilɛkɛ ń Mae Lua tɔ́o ń aà Nɛ́ tɔ́o ń aà Nisĩna tɔ́o,
í yã́ pɔ́ má dìlɛɛ́ɔ danɛ́ aaɔ kũa píi. À ma, máɔ kúánɔ gɔɔpiiɛ e dṹnia gɛ láaò.
Lua Nɛ́ Yesu Kilisi baon kɛ:
À dàalɛ lá a ku ãnabi Isaia lá guuwaɛ à mɛ̀: Má a zĩna zĩ aà dɔaanɛ, i zɛkɛkɛnɛ.
Kpàwakɛna lɔɔ ma dɔ gbáau à mɛ̀: À zɛkɛkɛ Diiɛ, à zɛ́wɛwɛnaɔ pooɛ̀ súsu.
Beewa ɔ̃ Zãa Da'ilɛna kuò gbáau, àlɛ waasokɛ, a ò gbɛ̃́ɔnɛ aa nɔ̀sɛlilɛ aa da'ilɛkɛ, Lua i ń duuna kɛ̃́má.
Yude bùsudeɔ ń Yelusalɛũdeɔ gɛ̀ aà kĩ́i ḿpii, aa ń duunaɔ ò gupuau, ɔ̃ à ń da'ilɛkɛ̀ Yuudɛ̃i.
Zãapi ìɔ ula pɔ́ wa tã̀ ń yiongo kã́o daa, à báa sãntilii dɔ̀ a pi. Kwa ń zɔ́'io mɛ́ aà pɔblea ũ.
À waasokɛ̀ à mɛ̀: Gbɛ̃e a mɔ ma gbɛa, aà iko dɛmala. Mi ka mà kúlɛ mà aà sabala bɔbɔɛ̀o.
Mi á da'ilɛkɛ ń íoɛ. Gbɛ̃́pi sɔ̃, ɔ̃mɛ a á da'ilɛkɛ ń Lua Nisĩnao.
Gɔɔ bee Yesu bɔ̀ Nazalɛti, Galile bùsuu, à mɔ̀, ɔ̃ Zãa aà da'ilɛkɛ̀ Yuudɛ̃i.
Kɛ́ Yesu bùa gɔ̃̀ɔ, a è luabɛ lɛ́ kɛ̃aa, Lua Nisĩna lɛ́ su lán felenawa, à dìɛ.
Ɔ̃ à yã'o mà bɔa luabɛ à mɛ̀: Ma Nɛ́n n ũ, má yenzi, ma pɔ kɛ̀ma na.
Zĩbeezĩ Nisĩnapi nàɛwà à gɛ̀ gbáau,
ɔ̃ a ku we ń sɛ̃̀anɔbɔɔ e gɔɔ bla, Setãu lɛ́ aà yɔ̃. Ɔ̃ malaikaɔ mɔ̀ dɔ̀aàlɛ.
Zãa kũa gbɛa ɔ̃ Yesu tà Galile, àlɛ baona pɔ́ a mà Lua kĩ́i waasokpa
à mɛ̀: A gɔɔ kà, kpala pɔ́ bɔ̀ Lua kĩ́i kà kãi. À nɔ̀sɛlilɛ, í baonapi sí.
Kɛ́ Yesu lɛ́ dɔ Galile ísidai, à kpɔ̀wɛnaɔ è, Simɔɔ ń a dãuna Ãndeleeo, aalɛ táalu zu ísidapi guu.
Ɔ̃ Yesu ònɛ́: À mɔ tɛmazi, mí á kɛ gbɛ̃wɛɛlɛnaɔ ũ.
Wegɔ̃ɔ aa ń táaluɔ tò we, aa bɔ̀ tɛaàzi.
Kɛ́ à gɛ̀ aɛ yɔɔ, à Zebedee nɛ́ɔ è, Zaaki ń a dãuna Zãao. Aa ku gó'ilɛna guu, aalɛ ń táaluɔ kɛkɛ.
À ń sisi gɔ̃̀ɔ, ɔ̃ aa ń mae Zebedee ń zĩkɛnaɔ tò gó guu we, aa bɔ̀ tɛaàzi.
Aa kà Kapɛnaũ. Kɛ́ kã́mabogɔɔzĩ kà, Yesu gɛ̀ lousisikpɛu, àlɛ yãdadanɛ́.
Aà yãdaanɛ́ bɔ̀ gbɛ̃́ɔ saɛ, asa ì danɛ́ ń ikooɛ, ìli kɛ lán Mɔizi ikoyãdanɛdeɔwao.
Zĩbeezĩ gɔ̃ɛ tã́adee ku kpɛ́pi guu. Aà tã́a mɔ̀, a pũ̀na à mɛ̀:
Bɔ́ wá vĩ ń kɔ̃oi Yesu Nazalɛti? N mɔ wá kaalɛi yã̀? Má dɔ̃ gbɛ̃́ pɔ́ ń dɛ a ũ. Lua gbɛ̃́ pɔ́ a kua adoan n ũ.
Ɔ̃ Yesu gì tã́apiɛ à mɛ̀: Nílɛ! Go gbɛ̃́piwa.
Ɔ̃ tã́api aà zĩ̀azĩa, à wii gbãa lɛ̀, ɔ̃ à gòwà.
Bíli gbɛ̃́pii kũ̀, aalɛ kɔ̃ lala aa mɛ̀: Bɔtaa bui yã́n wei? Yã́ dafu daanɛ́ yã̀? Ì danɛ́ ń ikooɛ. Baa tã́aɔ, tó à yãdìlɛnɛ́, aaì aà yãmaɛ.
Ɔ̃ kã́ndo Yesu tɔ́ lì Galile bùsua píi.
Kɛ́ Yesu bɔ̀ lousisikpɛu, ɔ̃ à tà Simɔɔ ń Ãndeleeo bɛ gɔ̃̀ɔ ń Zaakio ń Zãao.
Simɔɔ nada lɛ́ sionakɛ wúlɛa, ɔ̃ wà aà yã'ò Yesuɛ gɔ̃̀ɔ.
À gɛ̀ aà kĩ́i, à aà kũ̀ a ɔwa à aà fɛ̀lɛ. Ɔ̃ aà sionapi wèewà, ɔ̃ à blɛkɛ̀nɛ́.
Kɛ́ oosi kɛ̀, ĩatɛ̃ lɛ́ gɛ̃ kpɛ́u, wà mɔ̀ɛ̀ ń gyãeɔ ń tã́adeɔ píi.
Wɛ̃́lɛdeɔ kã̀aa aà kpɛ́ kpɛɛlɛ píi.
À gbɛ̃́ɔ gbã̀gbã dasi ń ń gyã bui píio, à tã́aɔ gò dasidasi. Ìli tã́aɔ gba zɛ́ aa yã'òo, asa aa dɔ̃ gbɛ̃́ pɔ́ a dɛ a ũ.
Gufɛ̃nɛ káaukaau Yesu fɛ̀lɛ bɔ̀ gɛ̀ sɛ̃u gusaɛna, àlɛ wabikɛ we.
Ɔ̃ Simɔɔ ń a gbɛ̃́ɔ pɛ̀lɛaàzi.
Kɛ́ aa bɔ̀wà, aa òɛ̀: Gbɛ̃́pii lɛ́ n gbɛa.
Ɔ̃ a ònɛ́: Wà gɛ́ gupãlei, wɛ̃́lɛ pɔ́ kú wá saɛɔ guu, mí waasokɛ we lɔ, asa a yã́i ma mɔi.
Màa ìɔ bɛbɛ Galile bùsu gupiiu, ìɔ waasokɛ an lousisikpɛɔ guu, ìɔ tã́agonɛ́.
Ɔ̃ kusudee mɔ̀ aà kĩ́i, à kùlɛ à wabikɛ̀wà à mɛ̀: Tó ń yei, ńyɔ̃ to mà gɔ̃ sãasai.
À kɛ̀ Yesuɛ wɛ̃naũ, ɔ̃ à ɔbɔ à nàwà à mɛ̀: Má yei, gɔ̃ sãasai.
Wegɔ̃ɔ aà kusu làa, à gɔ̃̀ sãasai.
Ɔ̃ Yesu aà gbàɛ gɔ̃̀ɔ, à gìɛ̀ à mɛ̀:
Ńsu o gbɛ̃e mao. Gɛ ǹ nzĩa ɔlɔ sa'onaɛ, ní sa pɔ́ Mɔizi dìlɛ o n gɔ̃a sãasai seela ũ gbɛ̃́ɔnɛ.
Kɛ́ à bɔ̀, à gɛ̀ lɛ́ yã́pi o'onɛ́. Yã́pi fã̀aa, ɔ̃ Yesu lí fɔ̃ gɛ̃̀ wɛ̃́lɛu gupuau lɔo. Ìɔ ku sɛ̃u gusaɛnaɛ, ɔ̃ wìɔ bɔ gupiiu wàɔ mɔ aà kĩ́i.
Gɔɔpla gbɛa Yesu ɛ̀a tà Kapɛnaũ. Kɛ́ wa mà a ku bɛ,
ɔ̃ wà kã̀aaaàzi dasidasi, gɛ̃kĩi kú lɔo baa kpɛɛlɛ, àlɛ Lua yã'onɛ́.
Ɔ̃ wà mɔ̀ɛ̀ ń gbɛ̃kaaũao, gbɛ̃ɔn síiɔ̃ɔ mɛ́ aa aà sɛa.
Lá aai e sɔ̃̀ò Yesuzio dasi yã́i, ɔ̃ aa dɛ̀dɛò musu, aa kpɛ́ fɔ̃̀ gu pɔ́ Yesu kúu, ɔ̃ aa gbɛ̃kaaũapi pìla wúlɛa mákɛlɛ guu.
Kɛ́ Yesu è aalɛ a náaikɛ, a ò gbɛ̃kaaũapiɛ à mɛ̀: Ma gbɛ̃́, n duuna kɛ̃̀ma.
Mɔizi ikoyãdanɛdeeɔ zɔ̃lɛa we, aalɛ o ń nɔ̀sɛ guu:
Bɔ́yãi gbɛ̃́pi lɛ́ oi màai? Àlɛ dɔ́ɛ ń Luaoɛ! Démɛ a fɔ̃ duunakɛ̃mái, mɛ́ i kɛ Lua ado bàasio?
Wegɔ̃ɔ Yesu dɔ̃̀ a nɔ̀sɛ guu làasoo pɔ́ aalɛ kɛ, ɔ̃ à ń lá à mɛ̀: Bɔ́yãi álɛ làasoo bee taa kɛ á nɔ̀sɛ guui?
Tó má ò gbɛ̃kaaũapiɛ aà duuna kɛ̃̀wà, ge tó má òɛ̀ aà fɛlɛ a mákɛlɛ sɛ táa'o, a kpele mɛ́ àai?
Má ò màa kɛ́ àɔ dɔ̃ Gbɛ̃nazĩn Nɛ́ duunakɛ̃ama iko vĩ tɔɔlɛ laɛ. Ɔ̃ a ò gbɛ̃kaaũapiɛ à mɛ̀:
Málɛ onɛ, fɛlɛ ǹ n mákɛlɛ sɛ ta bɛ.
Ɔ̃ à fɛ̀lɛ gɔ̃̀ɔ, à a mákɛlɛpi sɛ̀ bɔ̀ò gbɛ̃́pii wáa. Yã́pi bɔ̀ ń saɛ, ɔ̃ aa Lua tɔbɔ̀ aa mɛ̀: Wi yã́ɛ taa e yãao.
Yesu ɛ̀a bɔ̀ gɛ̀ ísidalɛ. Wàlɛ mɔ́ aà kĩ́i dasidasi, ɔ̃ àlɛ yãdanɛ́.
Gɔɔ pɔ́ àlɛ gɛ̃, à Alafe nɛ́ Levii è zɔ̃lɛa a ɔsikpɛu, ɔ̃ a òɛ̀: Mɔ tɛmazi. Ɔ̃ à fɛ̀lɛ tɛ̀aàzi.
Zĩewa kɛ́ Yesu lɛ́ pɔble aà bɛ, ɔsinaɔ ń duunkɛnaɔ lɛ́ pɔbleaànɔ dasidasi ń aà ìwaɔ sãnu. Asa gbɛ̃́ bee taaɔ tɛaàzi dasiɛ.
Falisi pɔ́ aaì Mɔizi ikoyã danɛ́ɔ ku we. Kɛ́ aa è Yesu lɛ́ pɔble sãnu ń ɔsinaɔ ń duunkɛnaɔ, ɔ̃ aa aà ìwaɔ là aa mɛ̀: Bɔ́yãi ì pɔble sãnu ń ɔsinaɔ ń duunkɛnaɔi?
Kɛ́ Yesu yã́pi mà, a ònɛ́: Gbɛ̃́ gbãa bàa kú ń lòotoooo, sema gyãe. Mi mɔ gbɛ̃maaɔ sísiio, sema duunkɛnaɔ.
Zãa Da'ilɛna ìwaɔ ń Falisiɔ lɛ́ lɛye, ɔ̃ wà mɔ̀ Yesu là wà mɛ̀: Zãa ìwaɔ ń Falisiɔ ìwaɔ aaì lɛye, mɛ́ n ìwaɔ lí ye sɔ̃o bɛ?
Ɔ̃ Yesu ònɛ́: Nɔsɛna gbɛ̃́ɔ lɛye gɔɔ pɔ́ a kúńnɔ nɔsɛ guue? Aawo! Gɔɔ pɔ́ nɔsɛna kúńnɔ, aa lɛyeo.
A gɔɔ a mɔ kɛ́ wa nɔsɛna bɔ ń guu. Gɔɔ bee ɔ̃ aa lɛye sa.
À mɛ̀ lɔ: Wìli pɔ́lɛ dafu di ula zi guuo. Tó wa kɛ̀ màa, a dafu a sɔ̃ɔuɛ, aai kɔ̃ gá, ula zi fɔ̃a i kã́fĩ.
À mɛ̀ lɔ: Wìli vɛ̃ɛ dafu ká báa tùu zi guuo. Tó wa kɛ̀ màa, vɛ̃ɛ a a pũnaɛ, vɛ̃ɛ ń tùupio i ɔ̃̀ɔkpa píi. Wì vɛ̃ɛ dafu ká báa tùu dafu guuɛ.
Kã́mabogɔɔzĩ Yesu lɛ́ pã blɛ bua. Lá àlɛ gɛ́, aà ìwaɔ lɛ́ pɔ́wɛna wolo aalɛ só.
Ɔ̃ Falisiɔ ò Yesuɛ aa mɛ̀: Gwa! Aalɛ yã́ pɔ́ wìli kɛ kã́mabogɔɔzĩo kɛ sɔ̃ bɛ?
Ɔ̃ Yesu ń lá à mɛ̀: Lá Davidi kɛ̀ gɔɔ pɔ́ aàpi ń a gbɛ̃́ɔ aalɛ taasikɛ, nɔana lɛ́ ń dɛ, i a kyokɛ á èo lé?
À gɛ̃̀ Lua ua sa'onkia Abiataa gɔɔ, ɔ̃ à pɛ̃ɛ pɔ́ wa kàlɛ Luaɛ sò, ɔ̃ a kpà a gbɛ̃́ɔwa. Sa'onaɔ bàasio gbɛ̃e lí pɛ̃ɛpi so sɔ̃o.
Yesu ɛ̀a ònɛ́ lɔ à mɛ̀: Lua kã́mabogɔɔ dìlɛ gbɛ̃nazĩna aafia yã́iɛ. I kɛ kã́mabogɔɔ yã́i ɔ̃ à gbɛ̃nazĩna kɛ̀io.
Ayãmɛto Gbɛ̃nazĩn Nɛ́ iko vĩ kã́mabogɔɔwa sɔ̃.
Yesu ɛ̀a gɛ̀ lousisikpɛu. Gbɛ̃e ku we, aà ɔ do imia.
Falisiɔ lɛ́ Yesu tàasika, tó a su à aà gbã́gbã kã́mabogɔɔzĩ, wi e yãdaaàla.
Ɔ̃ Yesu ò gbɛ̃́ pɔ́ a ɔ imiapiɛ à mɛ̀: Fɛlɛ mɔ zɛ zã guu la.
Ɔ̃ à ń lá à mɛ̀: Kã́mabogɔɔzĩ a zɛvĩ wà yãmaakɛa, ge vãiɛ? Wì gbɛ̃́ misi yã̀, ge wì dɛɛ? Ɔ̃ aai yãe oo.
Yesu wɛpã̀ńla à ń gwá ń pɔfɛ̃o, asa aà pɔ yà an nɔ̀sɛsai yã́iɛ. Ɔ̃ a ò gɔ̃ɛpiɛ à mɛ̀: Ǹ n ɔpi poo. Kɛ́ a pòo, ɔ̃ aà ɔpi sù a gbɛu.
Ɔ̃ Falisiɔ ń kí Elodi kpala zɛnkpɛdeɔ bɔ̀lɛ gɛ̀ lɛkpaaĩi Yesuzi gɔ̃̀ɔ, lá aa kɛ aa aà dɛ.
Yesu ń a ìwaɔ ńzĩa gànɛ́ we, aa gɛ̀ ísidalɛ. Ɔ̃ bíla bɔ̀ Galile aa tɛ̀aàzi. Aa bɔ̀ Yude lɔ
ń Yelusalɛũo ń Ɛdɔũ bùsuo ń Yuudɛ̃ baaleo ń Tiio ń Sidɔ̃o, aa mɔ̀ aà kĩ́i dasidasi, kɛ́ aa yã́ pɔ́ àlɛ kɛɔ bao mà yã́i.
Bílapi yã́i Yesu ò a ìwaɔnɛ aa gó'ilɛna sɔukɛɛ, kɛ́ wasu naɛwao yã́i.
Asa Yesu ìɔ gbɛ̃́ɔ gbãgbã dasiɛ, ɔ̃ gyãeɔ lɛ́ naɛwà dasi kɛ́ aa e ɔkãwà.
Tã́adeɔ sɔ̃, tó aa aà wɛpà, aaì mɔ wúlɛ aà aɛɛ, aaì wiilɛ aa mɛ: Lua Nɛ́n n ũ.
Ɔ̃ Yesu ì gínɛ́ aa o gbɛ̃́ pɔ́ á dɛ a ũ.
Kɛ́ Yesu dɛ̀dɛ sĩ̀sĩwa, à gbɛ̃́ pɔ́ a yeiɔ sìsi, ɔ̃ aa mɔ̀ aà kĩ́i.
Ɔ̃ à gbɛ̃ɔn kuɛplaɔ dìlɛ aaɔ kuanɔ, kɛ́ àɔ ń zĩ waasokɛi
mɛ́ aaɔ tã́agoamá iko vĩ. À tɔkpànɛ́ zĩnaɔ.
An tɔ́n kɛ: Simɔɔ (Yesu tɔkpàɛ̀ Piɛɛ),
Zebedee nɛ́ɔ Zaaki ń a dãuna Zãao (Yesu tɔkpànɛ́ Bɔanɛɛgɛ, bee mɛ̀ loupũnaadeɔ),
bee gbɛa Ãndelee, Filipi, Batelemii, Matiee, Tomaa, Alafe nɛ́ Zaaki, Tade, Simɔɔ Gínzĩao
ń Yudasi Isaliɔti pɔ́ bɔ̀ aà kpɛo. Ɔ̃ Yesu ɛ̀a tà bɛ.
Bíla ɛ̀a kã̀aa lɔ, ɔ̃ Yesu ń a ìwaɔ aai zɛ'e baa aa pɔblèo.
Kɛ́ aà daɛɔ yã́pi mà, aa dà aà gbɛsizɛu, asa wàlɛ mɛ ĩ́ana kàwàɛ.
Mɔizi ikoyãdanɛde pɔ́ aa bɔ̀ Yelusalɛũ aa mɔ̀ɔ mɛ̀: Tã́aɔ kí Beezebu mɛ́ diɛ̀, ì tã́agonɛ́ ń aà tɔ́oɛ.
Ɔ̃ Yesu ń laai sìsi à yãtaa ònɛ́ à mɛ̀: Setãu a we azĩa gbɛ̃́ɔ goé?
Tó kpaladeɔ íbɛlɛsɛ̀ ń kɔ̃o aa kɛ̃̀aa lɛɛ pla, kpalapi a gɛ̃gɛ̃e?
Tó uadeɔ íbɛlɛsɛ̀ ń kɔ̃o aa kɛ̃̀aa lɛɛ pla, uapi a gɛ̃gɛ̃e?
Tó Setãu íbɛlɛsɛ̀ ń azĩa gbɛ̃́ɔ aa kɛ̃̀aakɔ̃wa, a gɛ̃gɛ̃o, a midɛɛ.
Gbɛ̃e a fɔ̃ gɛ̃ gɔ̃sa gbãa kpɛ́u à taiinakaɛ̀o, sema à aà ye gĩa bàasio, i gbasa a aà kpɛ́ yɔɛ.
Sĩana málɛ oɛ́, Lua a gbɛ̃́ɔ kɛ̃́ ń ń tàaeɔ ń a tɔ́ bɛ̃̀ɛ pɔ́ aaì siɔ píi,
ãma tó gbɛ̃́ aà Nisĩna tɔbɛ̃ɛsì, a aà kɛ̃o, à duuna pɔ́ lí kɛ̃́máo kɛ̀ɛ.
Yesu bee ò kɛ́ aa mɛ̀ a tã́a vĩ yã́iɛ.
Kɛ́ aà da ń aà dãunaɔ kà, aa zɛ̀ kpɛɛlɛ, ɔ̃ aa aà gbɛ̀a.
Wa kálɛa liaaaàzi dasidasi, ɔ̃ wa òɛ̀ wà mɛ̀: Gwa! N da ń n dãunaɔ zɛ kpɛɛlɛ, aalɛ n gbɛa.
Ɔ̃ à mɛ̀: Deɔn ma da ń ma dãunaɔ ũi?
Ɔ̃ à wɛpã̀ gbɛ̃́ pɔ́ kálɛa liaaaziɔla à mɛ̀: Ma da ń ma dãunaɔn kɛ.
Luapɔeãkɛnaɔ mɛ́ ma dãuna ń ma dãeo ń ma dao ũ.
Yesu ɛ̀a lɛ́ yãdanɛ́ ísida saɛ. Wà kã̀aaaàzi dasidasi, ɔ̃ à gɛ̃̀ zɔ̃̀lɛ gó'ilɛnau ía, dasipi kálɛa ḿpii ísida gɔ̃sɔ̃lɛ.
À yãdàdanɛ́ ń yãlɛɛũanɛo dasi. Lá àlɛ dadanɛ́ à mɛ̀:
À swã́kpa! Zɔ̃ɛe mɛ́ kú à bɔ̀ gɛ̀ pɔ́wɛnakɛɛlɛi.
Lá àlɛ kɛɛlɛ, ɔ̃ a keeɔ lɛ̀lɛ zɛ́ guu, bãɔ mɔ blè.
A keeɔ lɛ̀lɛ gbɛsɛɛna musu, gua pɔ́ tɔɔlɛ gèeleuo, ɔ̃ aa bɔ̀lɛ gɔ̃̀ɔ, kɛ́ tɔɔlɛ gèele weo yã́i.
Kɛ́ ĩatɛ̃ fɛ̀lɛ, ɔ̃ aa tɛkũ̀ aa giigàga, kɛ́ aa zĩ́na vĩo yã́i.
A keeɔ lɛ̀lɛ lɛ guu, ɔ̃ lɛ fɛ̀lɛ nàɛmá, aai nɛ'io.
A keeɔ sɔ̃ aa lɛ̀lɛ tɔɔlɛ maa guu. Aa bɔ̀lɛ aa zɔ̃ɔkũ̀ aa nɛ'ì. A keeɔ kã́fĩakɛ̀ baakwikwi, keeɔ bàaɔ̃baaɔ̃, keeɔ basɔobasɔo.
Ɔ̃ Yesu mɛ̀: Gbɛ̃́ pɔ́ nɔ̀sɛ vĩ aà yã́pi ma.
Kɛ́ Yesu gònɛ́ we, a ku ado, ɔ̃ aà zĩna gbɛ̃ɔn kuɛplaɔ ń aà ìwaɔ mɔ̀ yã́piɔ mi gbɛ̀awà.
Ɔ̃ a ònɛ́: Á kpala pɔ́ bɔ̀ Lua kĩ́i asii dɔ̃a zɛ́ vĩ, ãma mi yã́pii o gbɛ̃́ kĩniɔnɛ ń yãlɛɛũaoɛ,
kɛ́ aa wɛbiibii pɔe'esai mɛ́ aa swã́kpakpa yãmasai, kɛ́ aasu zɛ ń Luao, i sùuukɛńnɔo yã́i.
Ɔ̃ Yesu ń lá à mɛ̀: Á yã́pi dɔ̃oa? Kpelewa á a kĩniɔ ma lɔi?
À ma! Zɔ̃ɛpi Lua yã́ ɔ̃ àlɛ kɛɛlɛ.
Gbɛ̃eɔ dɛ lán pɔ́wɛna pɔ́ lɛ̀lɛ zɛ́ guuwaɛ, gu pɔ́ wà Lua yã́ kɛ̀ɛlɛu. Tó aa mà, ɔ̃ Setãu ì mɔ Lua yã́ pɔ́ wa kɛ̀ɛlɛ ń guupi símá gɔ̃̀ɔ.
Gbɛ̃eɔ dɛ lán pɔ́wɛna pɔ́ lɛ̀lɛ gbɛsɛɛna musuwa. Tó aa Lua yãmà, aaì sí ń pɔnao gɔ̃̀ɔ.
Ãma lá aa zĩ́na vĩo, ɔ̃ aali kɛ gɔɔplao. Tó wà ń wɛtã̀ ge wà ĩadàmá Lua yã́ yã́i, aaì fu gɔ̃̀ɔɛ.
Gbɛ̃eɔ dɛ lán pɔ́wɛna pɔ́ lɛ̀lɛ lɛ guuwaɛ. Aa Lua yãmà,
ãma aaì aafia kã̀akɛ, àizɛɛ ì ń sɔ̃ ble mɛ́ aaì pɔ́ kĩniɔ niaka, ɔ̃ yã́ beeɔ ì gupa Lua yã́pizi, à gɔ̃ àisai.
Gbɛ̃eɔ dɛ lán pɔ́wɛna pɔ́ lɛ̀lɛ tɔɔlɛ maawaɔwa. Aaì Lua yãma, aaì sí, ɔ̃ aaì kã́fĩakɛ, an keeɔ baakwikwi, keeɔ bàaɔ̃baaɔ̃, keeɔ basɔobasɔo.
Yesu ònɛ́: Wìli filia na wà pɛ̃na kùlɛwào. Wìli dilɛ lii zíɛo. Bábana ɔ̃ wì diwào lò?
Pɔe ku ulɛa kɛ́ à gí bɔi gupuauo. Asiie ku kɛ́ wà gí maio.
Gbɛ̃́ pɔ́ nɔ̀sɛ vĩ, aà swã́kpa yã́pi ma.
A ònɛ́ lɔ: À laaidɔ yã́ pɔ́ álɛ mawa. Zaa pɔ́ á dàunɛ́, bee Lua a dauɛ́ sɔ̃, i ɛa kã́fĩɛ́.
Gbɛ̃́ pɔ́ pɔ́ vĩ ɔ̃ Lua a ɛa kã́fĩɛ̀. Gbɛ̃́ pɔ́ pɔe vĩo, baa a yɔɔna pɔ́ a vĩ Lua a siwàɛ.
À mɛ̀ lɔ: Kpala pɔ́ bɔ̀ Lua kĩ́i dɛ lán pɔ́wɛna pɔ́ gbɛ̃́ kɛ̀ɛlɛ buawaɛ.
Gwãasĩna ń fãanɛo àlɛ i'on nò, a bɛ̃́ɛn nò, pɔ́wɛnapi ì bɔlɛ ì zɔ̃ɔkũ, gbɛ̃́pi líɔ dɔ̃ lá ì kɛo.
Tɔɔlɛ mɛ́ ì to à nɛ'i ń azĩao. Ì kakpa gĩaɛ, a gbɛa ì nɔsi, a gbɛa ɔ̃ ì pia.
Tó à mà, ɔ̃ wì kɛ̃́ ń kɔmao, asa a kɛkɛgɔɔ mɛ́ kà we.
À mɛ̀ lɔ: Kpala pɔ́ bɔ̀ Lua kĩ́i dɛa ni? Bɔ́ wa lɛɛũòi?
Doe ku lán ɛfɔwa. A tɔ̃gɔɔ a wɛ́na kele dɛ pɔ́wɛna pɔ́ kú dṹnia guuɔla píi.
Tó wa tɔ̃̀ sɔ̃, ì bɔlɛ à zɔ̃ɔkũ dɛ dò buiɔla píi. Ì gɔ̃n gèeleɔ pápa, bãɔ iɔ kaka a láu.
Yesu Lua yã'ònɛ́ dasi ń yãlɛɛũa bee taaɔ lá aa fɔ̃ ma lɛ́u.
I yã'onɛ́ yãlɛɛũsaio. Tó à gɔ̃̀ ń a ìwaɔ ńtɛ̃ɛ, ɔ̃ ì yã́pii bɔɔlɛkɛnɛ́.
Gɔɔ doũpi zĩ́ oosi Yesu ò a ìwaɔnɛ à mɛ̀: Wà bua baale.
Lá Yesu kú gó guu, aa gɛ̃̀uaànɔ aa dàzɛu màa, aa bíla tò we. Gó pãleɔ gɛ̀ńnɔ.
Ɔ̃ zàa'ĩan gbãa fɛ̀lɛ. Í lɛ́ gó zãampapa, àlɛ ká a guu e a ye pai.
Yesu kú gò pɔ̀ɔkpɛ, àlɛ i'o, aà mi di mìbɔɔwa. Ɔ̃ aà ìwaɔ aà vù aa òɛ̀: Mɛtulu! Kɛ́ wálɛ gaga, àlɛ kã̀adanlao lé?
Ɔ̃ Yesu fɛ̀lɛ gì ĩ́anaɛ, a ò íɛ à mɛ̀: Nílɛ! Zùukɛ we! Ɔ̃ ĩ́ana kpàlɛ, gu kɛ̀ kílikili.
Ɔ̃ à ń lá à mɛ̀: Àkɛa á sea vĩ màai? Asi álɛ ma náaikɛ e tiaoa?
Ɔ̃ aa gɔ̃̀ bíli guu, aalɛ kɔ̃ lala aa mɛ̀: Dén gbɛ̃́pi ũ sai? Baa ĩ́ana ń ío aaì aà yãmaɛ.
Aa kà Gadala bùsuu ísida baale.
Kɛ́ Yesu bɔ̀ gó guu gɔ̃̀ɔ, tã́adee bɔ̀ gɛvĩkĩi à mɔ̀ daiaàlɛ.
Ìɔ ku gbɛ̀'ɛ pɔ́ dɛ mia ũɔ guuɛ. Baa mɔdaona lí fɔ̃ aà kũ̀ lɔo.
Asa wìɔ aà ye ń mɔdaonaɔ, wìɔ aà daliu mɔ̀ɔmɔɔɛ, ãma ì mɔpiɔ kɛ̃́kɛ̃ɛ, ì lípiɔ gboogboo. Gbɛ̃e gbãa i ka à aà zùukɛo.
Gwãasĩna ń fãanɛo píi ìɔ bɛbɛ gɛvĩkĩi ń sĩ̀sĩpɔlɛɔɛ, ìɔ wiilɛ, ìɔ azĩa lili ń gbɛo.
Kɛ́ à Yesu è kãaa, ɔ̃ à bàalɛ̀ mɔ̀ wùlɛ aà aɛ.
Ɔ̃ Yesu mɛ̀ tã́api gowà, ɔ̃ à wii gbãa lɛ̀ à mɛ̀: Yesu, Lua Musude Nɛ́, bɔ́mɛ wá daaai? Ma nanɛ Luazi, ńsu ǹ ma wɛtão.
<range>
Ɔ̃ Yesu aà là à mɛ̀: N tɔ́n kpelewai? Ɔ̃ a wèwà à mɛ̀: Ma tɔ́n Dasi, asa wá dasiɛ.
Ɔ̃ aa awakpà Yesuɛ maamaa aa mɛ̀ asu ń yá ń bɔ́lɛ bùsupiuo.
Gɔɔ bee sàwakusan waiɔ ku we, aalɛ pɔble sĩ̀sĩpɔlɛu.
Ɔ̃ tã́apiɔ wabikɛ̀ Yesuwa aa mɛ̀: Wá gbaɛ sàwaɔ guu wà dinɛ́.
Yesu ń gbá zɛ́, ɔ̃ tã́apiɔ gò gɔ̃ɛpiwa aa dì sàwapiɔnɛ. Ɔ̃ sàwa wai pɔ́ kà ɔ̀aa kwi taawapiɔ wì ń bao, aa pìla sòonawa aa sì ísidau, ɔ̃ aa gàga we.
Ɔ̃ an dãnaɔ bàalɛ̀ gɛ̀ yã́pi oinɛ́ wɛ̃́lɛu ń bualoũɔ. Ɔ̃ wà bɔ̀lɛ gɛ̀ yã́ pɔ́ kɛ̀pi gwai.
Kɛ́ aa mɔ̀ Yesu kĩ́i, aa gɔ̃ɛ pɔ́ tã́a diɛ̀ dasi yãapi è zɔ̃lɛa we, a ula daa, aà ĩ́anapi wèewà, ɔ̃ vĩa ń kṹ.
Gbɛ̃́ pɔ́ yã́pi è ń wɛ́oɔ yã́ pɔ́ tã́adepi ń sàwaɔ lè dàu aa sìunɛ́.
Ɔ̃ wà wabikɛ̀ Yesuwa aà bɔnɛ́ ń bùsuu.
Kɛ́ Yesu lɛ́ gɛ̃ gó'ilɛna guu, gɔ̃ɛpi wabikɛ̀wà à e taaànɔ.
Yesu i weio, a òɛ̀: Ta n bɛ n gbɛ̃́ɔ kĩ́i, ní yã́ pɔ́ Dii kɛ̀nɛ onɛ́ píi ń lá à wɛ̃nadɔ̃̀nɛo.
Ɔ̃ gɔ̃ɛpi tà, àlɛ yã́ pɔ́ Yesu kɛ̀ɛ kpàwakɛ Wɛ̃́lɛmɛnkwi bùsuu, ɔ̃ yã́pi kɛ̀ gbɛ̃́piiɛ dabuyã ũ.
Yesu ɛ̀a bùa ísidawa ń góo, ɔ̃ wà kã̀aaaàzi dasidasi ísidalɛ.
Lousisikpɛ gbɛ̃zɔ̃ɔ Zailu mɔ̀ we. Kɛ́ à Yesu è, à wùlɛ aà gbázĩ,
ɔ̃ à awakpàɛ̀ maamaa à mɛ̀: Ma nɛnɔɛna lɛ́ kãsãnakɛ. Mɔ ǹ ɔnawà aà gbã́gbã, iɔ ku.
Ɔ̃ Yesu dàaànɔ zɛ́u. Bíla tɛaàzi, aalɛ naɛwà.
Nɔɛe ku we, au lɛ́ bɔlɛwà à kà wɛ̃̀ kuɛpla.
Ɛsɛdeɔ aà dà taasiu maamaa, à a ɔ̃a blè píi. I aafiaʼeo, ì kɛkɛ àɔ ká'ilɛɛ.
Kɛ́ à Yesu bao mà, ɔ̃ à bíla kɛ̃̀aa à sɔ̃̀aàzi aà kpɛ oi. Ɔ̃ à ɔkã̀ aà ulawa,
asa à mɛ̀: Baa aà ula, tó ma ɔkã̀wà, má gbã́gbãɛ.
Ɔ̃ aà aubɔlɛapi zɛ̀ gɔ̃̀ɔ. À dɔ̃̀ a mɛ guu kɛ́ a gbãgbã ń a gyãpio.
Wegɔ̃ɔ Yesu dɔ̃̀ azĩawa kɛ́ gbãa bɔ̀agu, ɔ̃ à lìli bíla guu à mɛ̀: Démɛ ɔkã̀ ma ulawai?
Ɔ̃ aà ìwaɔ òɛ̀: Ń è lá bíla lɛ́ naɛma, ɔ̃ ńlɛ mɛ démɛ ɔkã̀maia?
Ɔ̃ Yesu wɛpã̀ bílaa kɛ́ à gbɛ̃́ pɔ́ yã́pi kɛ̀ e.
Nɔɛpi lɛ́ lualua ń vĩao, asa a dɔ̃ yã́ pɔ́ kɛ̀ a mɛu, ɔ̃ à mɔ̀ wùlɛ aà gbázĩ, à a sĩana òɛ̀ píi.
Ɔ̃ Yesu òɛ̀: Nɔɛ, ma náai pɔ́ ń kɛ̀ mɛ́ n gbãgbã. Ta bɛ aafia, n gyãpi wèeman we.
Lá Yesu lɛ́ yã́ bee o, wà bɔ̀ lousisikpɛ gbɛ̃zɔ̃ɔpi bɛ wà mɔ̀ wa òɛ̀: N nɛ́pi kɛ̀sai. Ńsu tákpa mɛtuluzi pão.
Ãma Yesu i swã́sɛ ń yã́io. A ò gbɛ̃zɔ̃ɔpiɛ: Ńsu to n sɔ̃ vĩo, ma náaikɛ lé.
I wei gbɛ̃e gɛ́ zɛiɛo, sema Piɛɛ ń Zaakio ń Zaaki dãuna Zãao.
Kɛ́ aa kà gbɛ̃zɔ̃ɔpi bɛ, Yesu è aà bɛ lòo, wàlɛ ɔ́ɔlɔ, wàlɛ búbuapɛ maamaa.
Kɛ́ à gɛ̃̀ kpɛ́u, à ń lá à mɛ̀: Bɔ́yãi á kĩ́i dɔ, álɛ ɔ́ɔlɔi? Nɛ́pi i gao, àlɛ i'oɛ.
Kɛ́ aalɛ aà kɛ pɔ́ɔpɔɔ, ɔ̃ à ń yá ń bɔ́lɛ píi. Ɔ̃ à nɛ́pi de ń aà dao sɛ̀ ń gbɛ̃́ pɔ́ aa mɔ̀ sãnuɔ, à gɛ̃̀ńnɔ gu pɔ́ nɛ́pi kuu.
Ɔ̃ à aà ɔ kũ̀ a òɛ̀: Talita kuũ! (Bee mɛ̀ nɛnɔɛna, má ònɛ fɛlɛ.)
Wegɔ̃ɔ nɛ́pi fɛ̀lɛ táa'ò, asa aà wɛ̃ kà kuɛpla. Yã́pi ń kṹ gbãa maamaa.
Ɔ̃ Yesu gìnɛ́ fĩ́afĩa aasu o gbɛ̃e mao. Ɔ̃ à mɛ̀ wà pɔblea kpawà.
Yesu bɔ̀ we à gɛ̀ gu pɔ́ à nɛblèu. Aà ìwaɔ gɛ̀aànɔ.
Kɛ́ kã́mabogɔɔzĩ kà, ɔ̃ àlɛ yãdanɛ́ lousisikpɛu. Gbɛ̃́ dasi pɔ́ aa aà yãmàɔ bílikɛ̀ aa mɛ̀: Mákĩi gbɛ̃́pi yã́piɔ sɛ̀ui? Ɔ̃nɔ kpele a è, ɔ̃ àlɛ dabudabu bee taaɔ kɛi?
Gbɛ̃́piá li'ãna nolo? Maliama nɛ́ nolo? Zaaki ń Yosɛfuo ń Yudao ń Simɔɔo vĩ̀in weo lò? Aà dãeɔ kúwanɔ kɛo lé? Ɔ̃ bee tò aai aà náaikɛo.
Ɔ̃ Yesu ònɛ́: Ãnabi líɔ bɛɛɛsaio, mɛ́ i kɛ aà bɛ wɛ̃́lɛu ń aà daɛɔ ń aà uadeɔ kĩ́io bàasio.
Yesu i e dabudabue kɛ̀ weo, sema gyãe pɔ́ à ɔnàmá à ń gbãgbãeɔ bàasio.
Lá aai aà náaikɛo, an yã́ bɔ̀ aà saɛ maamaaɛ. Ɔ̃ à gɛ̀ wɛ̃́lɛ ń wɛ̃́lɛo, àlɛ yãdadanɛ́.
Ɔ̃ à a gbɛ̃ɔn kuɛplaɔ sìsi à ń zĩ́ gbɛ̃ɔn plapla, à tã́agoa gbɛ̃́ɔwa iko kpàmá.
A ònɛ́ aasu pɔe sɛ aa gɛòo, kũ̀sũa ge babalabɔɔ ge ɔsɔ̃gbɛna, sema gopana.
À mɛ̀ aa kyalekpa, ãma aasu ulada mɛ̀n plao.
A ònɛ́ lɔ: Gu pɔ́ a pilau, àɔ ku we e à gɛ bɔò wɛ̃́lɛpi guu.
Gu pɔ́ wi gbãakpauázio, mɛ́ wi á yãmao, tó álɛ tá, à kɔɔlɛmá an toa ń Luao seela ũ.
Ɔ̃ aa dàzɛu. Aa nɔ̀sɛlilɛa kpàwakɛ̀ gbɛ̃́ɔnɛ,
aa tã́agònɛ́ dasi, aa nísimàma gyãeɔwa dasi, aa ń gbãgbã.
Kí Elodi yã́piɔ mà, asa Yesu tɔ́ lìguaɛ. Gbɛ̃eɔ mɛ̀ Zãa Da'ilɛna mɛ́ bɔ̀ gau. Bee yã́i à gbãa'è, àlɛ dabudabukɛ.
Gbɛ̃eɔ lɛ́ mɛ Ɛliaɛ, gbɛ̃eɔ lɛ́ mɛ ãnabiɛ lán ãnabi yãaewa.
Kɛ́ Elodi mà à mɛ̀: Zãa pɔ́ ma aà mi zɔ̃̀ mɛ́ vù.
À mɔ lè Elodi doũpi mɛ́ a dãuna Filipi nɔ Elodia sìwà a sɛ̀ yãa. Kɛ́ Zãa ìɔ oɛ̀ aà dãuna nɔ siawà maao, ɔ̃ Elodipi tò wà Zãa kũ̀ wà mɔkàwà, wà aà dàkpɛu Elodia yã́i.
<range>
Elodia sɔ̃ a Zãa kpɛ̃nɛ kũa, a ye à aà dɛ, ãma i zɛ'eo,
asa Elodi dɔ̃̀ kɛ́ Zãaá Lua gbɛ̃́ zálalaɛ, ɔ̃ ìɔ vĩakɛɛ̀, ìli tó wà ĩadawào. Tó à gɛ̀ aà yãmai, làasoo ì gɛ̃aàguɛ. Ń beeo ìɔ ye faaiboaaànɔi.
Elodia zɛ'è Elodi ia dikpɛgɔɔzĩ. Elodi gbãadeɔ ń sosa gbɛ̃zɔ̃ɔɔ ń Galile gbɛ̃́ gbiaɔ kã̀aa pɔnablɛwa.
Ɔ̃ Elodiapi nɛnɔɛ gɛ̃̀ ɔ̃wã̀. À kɛ̀ Elodiɛ na ń a nibɔɔ píi, ɔ̃ kípi ò nɛ́piɛ: Pɔ́ pɔ́ ń yei ǹ a wabikɛa, má n gba.
Ɔ̃ à ɛ̀a òɛ̀: Ń ma iao pɔ́ pɔ́ ń a wabikɛ̀a píi, má n gbaɛ, baa ma kpala guoɛ.
Ɔ̃ nɛ́pi bɔ̀ gɛ̀ a da là à mɛ̀: Bɔ́ má a wabikɛwài? Ɔ̃ aà da òɛ̀, Zãa Da'ilɛna miɛ.
Wegɔ̃ɔ à ɛ̀a sù ń wãao, a ò kíaɛ: Zãa Da'ilɛna mi má ye ǹ ma gba pɛlɛntiu la tiatia.
Ɔ̃ kí pɔ yà dúuduu, ɔ̃ i fɔ̃ gì lɔo lɛ́ pɔ́ á gbɛ̃̀ nibɔɔ wáa yã́i.
Ɔ̃ kípi a dɔaie zĩ̀ gɔ̃̀ɔ, a òɛ̀ aà gɛ aà mi sɛ mɔò. Ɔ̃ à gɛ̀ aà mi zɔ̃̀ kpɛ́u,
a dà pɛlɛntiu, à mɔ kpà nɛ́piwa, ɔ̃ a kpà a dawa.
Kɛ́ Zãa ìwaɔ yã́pi mà, ɔ̃ aa mɔ̀ wà aà gɛ sɛ̀ aa vĩ̀.
Zĩnapiɔ sù Yesu kĩ́i, ɔ̃ aa yã́ pɔ́ aa kɛ̀ɔ ń yã́ pɔ́ aa dànɛ́ɔ òɛ̀ píi.
Wàlɛ mɔ́, wàlɛ tá, ɔ̃ Yesu ń a gbɛ̃́ɔ aai zɛ'e baa wà pɔblèo dasi yã́i. Ɔ̃ a ònɛ́: À mɔ wà gɛ́ gusaɛna wátɛ̃ɛ, wí kã́mabo yɔɔ.
Ɔ̃ aa gɛ̃̀ gó'ilɛnau aa dàzɛu, aalɛ gɛ́ gusaɛna ńtɛ̃ɛ.
Kɛ́ gbɛ̃́ɔ ń gɛa è, aa ń dɔ̃́, ɔ̃ bɔa wɛ̃́lɛ píi guu wà bàalɛ̀ dɔ̀aanɛ́ we kɛ̀sɛ.
Kɛ́ Yesu bɔ̀ gó guu, à bíla è, ɔ̃ aa kɛ̀ɛ̀ wɛ̃naũ, asa aa dɛ lán sã pɔ́ aa dãna vĩoɔwaɛ. Ɔ̃ àlɛ yãdadanɛ́ maamaa.
Kɛ́ ĩatɛ̃ bùsa, ɔ̃ aà ìwaɔ sɔ̃̀aàzi aa mɛ̀: Guɛá sɛ̃gbãɛ mɛ́ ĩatɛ̃ i gɔ̃ bíla lɔo.
Gbɛ̃́ɔ gbaɛ aa ta bualoũɔ ń zɔ̃ɛwia pɔ́ kú kãi laɔu, aai pɔ́ wɛɛlɛ lú aa ble.
Ɔ̃ Yesu a zãsìmá à mɛ̀: À pɔ́ kpámá aa ble. Ɔ̃ aa òɛ̀: Ń ye wà gɛ pɛ̃ɛ lu ã́nusu ɔwatɛ̃ ɔ̀aa do, wí mɔ́ kpámá aa ble yã̀?
Ɔ̃ Yesu ń lá à mɛ̀: Pɛ̃ɛ mɛ̀n ũma á vĩi? À gɛ gwa. Kɛ́ aa kà, aa mɛ̀: Pɛ̃ɛ ku mɛ̀n sɔo ń kpɔo mɛ̀n pla.
Ɔ̃ a ònɛ́: À gbɛ̃́ɔ zɔ̃lɛzɔ̃lɛ sɛ̃̀bɔlɔwa booloboolo.
Ɔ̃ aa zɔ̃̀lɛzɔ̃lɛ gã ń gão, booloeɔ gbɛ̃ɔn basɔo, booloeɔ gbɛ̃ɔn blakwi.
Ɔ̃ Yesu pɛ̃ɛ mɛ̀n sɔo ń kpɔ̀ mɛ̀n plapio sɛ̀, à wɛsɛ̀ musu à báaadàu. Ɔ̃ à pɛ̃ɛpi ɛ̀'ɛ kpà a ìwaɔwa, aa bìilɛ gbɛ̃́piɔnɛ. Ɔ̃ à kpɔ̀ mɛ̀n plapiɔ kpaalɛ̀nɛ́ ḿpii.
Ampii aa pɔblè wà kã̀.
Ɔ̃ wà pɛ̃ɛ miɔnaɔ ń kpɔ̀ kĩni pɔ́ gɔ̃̀ɔ sɛ̀lɛ gbí kuɛpla pai.
Gɔ̃ɛ pɔ́ aa pɔblèɔ gbɛ̃ɔn ɔ̀aasɔsɔo lɛɛ sɔoɛ (5.000).
Ɔ̃ Yesu nàɛ a ìwaɔwa gɔ̃̀ɔ aa gɛ̃ gó guu aa dɔaaɛ Bɛsaida ísida baale e àɔ bíla gbaɛ.
Kɛ́ à lɛzà gbɛ̃́ɔwa a làa, ɔ̃ à dɛ̀dɛ sĩ̀sĩwa, à gɛ̀ wabikɛi.
Ĩatɛ̃ gɛ̃a kpɛ́u gó'ilɛna kú ísidaa mɛ́ Yesu kú sĩ̀sĩa ado.
Ɔ̃ a è gofĩa lɛ́ ĩadamá, kɛ́ ĩ́an gbãa lɛ́ gínɛ́ yã́i. Gufɛ̃nɛ ɔ̃ à gɛ̀ ń kĩ́i, àlɛ táa'o ía, ɔ̃ a kɛ̀ lá á ye gɛ̃máwa.
Kɛ́ aa aà è, àlɛ táa'o ía, aalɛ e gyaadeɛ, ɔ̃ aa wiilɛ̀.
Kɛ́ aa aà è ḿpii, gili gɛ̃̀ńgu. Ɔ̃ Yesu ònɛ́ gɔ̃̀ɔ: À sɔ̃dilɛ, mámɛ. Ásu to vĩa á kũo.
Kɛ́ à gɛ̃̀ gó guu, ɔ̃ ĩ́ana làa, ɔ̃ yã́pi ń kṹ gbãa,
asa an wɛ́ i kɛ̃ pɛ̃ɛ yã́ musuo, kɛ́ aa nɔ̀sɛ vĩo yã́i.
Kɛ́ aa bùa baa aa kà Gɛnɛzalɛti, ɔ̃ aa godɔ̀ we.
Kɛ́ aa bɔ̀lɛ gó guu, wà Yesu dɔ̃̀ gɔ̃̀ɔ,
ɔ̃ wà bàalɛ̀ gɛ̀ bùsupi kɛ̀ɛlɛ, wà gyãeɔ sɛ̀lɛ ń mákɛlɛo, gu pɔ́ wa mà a kuu píi wìɔ mɔoɛ̀.
Gua pɔ́ à gɛ̀u píi, zɔ̃ɛwiaɔ ge mɛɛwiaɔ ge bualoũɔ, wìɔ mɔɛ̀ ń gyãeɔɛ, wìɔ ń kálɛ gãaɛ, ɔ̃ wì wabikɛwà aà to aa ɔkã baa aà ula lɛ́wa. Ɔ̃ gbɛ̃́ pɔ́ ɔkã̀wàɔ ì gbã́gbã píi.
Falisiɔ ń Mɔizi ikoyãdanɛde pɔ́ aa bɔ̀ Yelusalɛũeɔ mɔ̀ Yesu kĩ́i.
Aa è aà ìwaeɔ lɛ́ pɔble ɔpia ń gbãbɔ'io sai.
Asa Falisiɔ ń Yudaɔ píi aa ń deziɔ fɛlɛkaayã kũaɛ, aali pɔble ɔpia ń gbãbɔ'io saio.
Aali su ń ɛlɛo aa pɔblè zu'osaio. Aa fɛlɛkaayã pãleɔ kũa dasi. Beewa aaì gbãbɔ imibɔɔ ń taɔ ń ooɔnɛ.
Ɔ̃ Falisiɔ ń Mɔizi ikoyãdanɛdepiɔ Yesu là aa mɛ̀: Bɔ́yãi n ìwaɔ líɔ wá deziɔ fɛlɛkaayã kũao ni? Aaì pɔble ɔpia ń gbãbɔ'io saiɛ.
Yesu wèmá à mɛ̀: Á mɔafilideɔ, Isaia dɔ̀aa á yã'ò wásawasa, lá a kɛ̃̀ láuwa à mɛ̀: Buipi ì ma kpɛla ń lɛ́oɛ, an sɔ̃ kua lɔo.
Aaì ma sísi pãɛ, gbɛ̃nazĩna ikoyãɔ ɔ̃ aaì danɛ́.
A pãkpà Lua ikoyãi, ɔ̃ á gbɛ̃nazĩna fɛlɛkaayã kũa.
Ɔ̃ Yesu ònɛ́ lɔ: Á pãa Lua yã́a kɛ́ à e àɔ á fɛlɛkaayã kũa maan wea?
Mɔizi mɛ̀ àli misiilɛ á de ń á daoɛ. À mɛ̀ lɔ, gbɛ̃́ pɔ́ a de ge a da kpɛbɔ̀, wà ade dɛ.
Ápiɔ sɔ̃ i mɛ tó gbɛ̃́ ò a de ge a daɛ pɔ́ pɔ́ á vĩ à dɔońlɛá Kɔɔbaniɛ,
a zɛvĩ à a de ń a dao kpɛlaò lɔo. (Kɔɔbani bee mɛ̀, à Lua gbà.)
Beewa i Lua yã́ bãdɛ á fɛlɛkaayã pɔ́ i dadanɛ́ yã́i. Yã́ bee taaɔ ɔ̃ i kɛ dasi.
Ɔ̃ Yesu ɛ̀a bíla laai sìsi à mɛ̀: À swã́kpa à ma yãma, ápii.
Pɔe ku kɛ́ à gɛ̃ gbɛ̃́ guu à to aà gbãlɛo. Pɔ́ pɔ́ bɔ̀ gbɛ̃́ guu ɔ̃mɛ ì to aà gbãlɛ.
Gbɛ̃́ pɔ́ nɔ̀sɛ vĩ aà yã́pi ma.
Kɛ́ à bíla tò we, à tà bɛ, ɔ̃ aà ìwaɔ yã́pi mi gbɛ̀awà.
A ònɛ́: Ápiɔ, i ɔ̃nɔkũ sɔ̃oa? Kɛ́ pɔe ku à gɛ̃ gbɛ̃́ guu à to ade gbãlɛo, á dɔ̃o lé?
Pɔ́pi lí gɛ̃ aà sɔ̃ guuo, sema aà gbɛɛu, ɔ̃ ì a bĩ́ikpɛkɛ. (Màa Yesu gbãbɔ̀ blɛ píiɛ.)
Ɔ̃ à mɛ̀: Yã́ pɔ́ ì bɔ gbɛ̃́ guu mɛ́ ì to ade gbãlɛ.
Za gbɛ̃nazĩna sɔ̃ guu ɔ̃ làasoo vãi ì bɔu: Káaluakaa, kpã́i'oa, gbɛ̃dɛa,
gbãsĩkɛa, bĩi, nɔ̀sɛvãi, mɔafili, wisaiyã, wɛbɔbɔa pɔ́i, gbɛ̃́sɔ̃sɔ̃a, makamaka ń mìsaiyão.
Yãvãipiɔ ì bɔ gbɛ̃nazĩna sɔ̃ guuɛ píi, ɔ̃ ì to aà gbãlɛ.
Yesu bɔ̀ we à gɛ̀ Tii bùsuu, ɔ̃ à pìla uaeu. A ye wà a dɔ̃o, ãma ìli e ùlɛo.
Nɔɛ pɔ́ a nɛnɔɛna tã́a vĩ Yesu bao mà gɔ̃̀ɔ, ɔ̃ à mɔ̀ wùlɛ aà gbázĩ.
Nɔɛpiá buipãleɛ, wà aà ì Silifinisi bùsuuɛ. À wabikɛ̀ Yesuwa aà tã́a goɛ a nɛ́wa.
Ɔ̃ Yesu òɛ̀: To wà blɛ kpá nɛ́ɔwa gĩa, asa a maa wà nɛ́ɔ blɛ sɛ wà zu gbɛ̃ɔnɛo.
Ɔ̃ nɔɛpi a zãsìwà à mɛ̀: Dii, baa gbɛ̃ pɔ́ wúlɛańziɔ ì nɛ́ɔ blɛ kasonaɔ pɛɛlɛɛ.
Yesu òɛ̀: N yãwea maa yã́i, tá, n nɛ́ tã́a gòwà.
Kɛ́ à kà bɛ, à a nɛ́ è wúlɛa pɛwa, tã́api gòwà sĩana.
Ɔ̃ Yesu fɛ̀lɛ Tii bùsuu à gɛ̀ Sidɔ̃, ɔ̃ à bɔ̀lɛ ń Wɛ̃́lɛmɛnkwi bùsuo e à gɛ̀ kà Galile ísidai.
Ɔ̃ wà mɔ̀ɛ̀ ń swãdo pɔ́ yã'o zĩ'ũaànɔo, wà wabikɛ̀wà aà ɔnawà.
Yesu bɔ̀aànɔ bíla guu ḿpla, à ɔtona pɛ̀pɛ aà swã́u. Kɛ́ à lɛ́'i kɛ̀ a ɔwa, ɔ̃ à kã̀ aà lɛ́nawa.
À wɛsɛ̀ musu à wè fɛ̀ɛɛ, ɔ̃ a òɛ̀: Ɛfata. (Bee mɛ̀ wɛ̃.)
Wegɔ̃ɔ gɔ̃ɛpi swã́ wɛ̃̀, aà lɛ́na gòlɛ, ɔ̃ à yã'ò wásawasa.
Yesu ò gbɛ̃́ɔnɛ aasu o gbɛ̃e mao, ãma aa gɛ̀ lɛ́ a kpàwakɛnɛ́ maamaa dɛ lá à gìnɛ́la.
Yã́pi dìmá maamaa à kɛ̀ zài, ɔ̃ aa mɛ̀: Aà yã́pii kɛa ìɔ maaɛ. Ì to baa swãdoɔ yãma, mɛ́ ì to lɛ́nanaalɛadeɔ yã'o.
I gɛ̃gɛ̃o bíla ɛ̀a kã̀aaaàzi lɔ. Aa pɔbleae vĩ lɔo, ɔ̃ Yesu a ìwaɔ sìsi a ònɛ́:
Gbɛ̃́piɔ kɛ̀mɛɛ wɛ̃naũ, asa a gɔɔ àaɔ̃n la kɛ́ aa kumanɔ, aa pɔe vĩ aa ble lɔo.
Tó ma ń gbáɛ aa ta bɛ ń nɔanao, an yɛ̃̀ɛɛ a láa zɛ́ guuɛ, asa an gbɛ̃eɔ bɔkĩi zã̀ɛ.
Ɔ̃ aà ìwaɔ aà là aa mɛ̀: Mákĩi wa blɛ eu sɛ̃gbãu la à gbɛ̃́piɔ kãi?
Ɔ̃ Yesu ń lá à mɛ̀: Pɛ̃ɛ mɛ̀n ũma á vĩi? Aa mɛ̀: Mɛ̀n soplaɛ.
Ɔ̃ a ò bílaɛ aa zɔ̃lɛ tɔɔlɛ. Ɔ̃ à pɛ̃ɛ mɛ̀n soplapi sɛ̀ à sáaukpà, a ɛ̀'ɛ kpà a ìwaɔwa aa kpaalɛ bílaɛ, ɔ̃ aa kpaalɛ̀nɛ́.
Aa kpɔ̀ nɛ́naɔ vĩ yɔɔ lɔ. Kɛ́ à báaadàu, a ònɛ́ aa ɛa bee kpaalɛnɛ́ lɔ.
Ɔ̃ aa blè aa kã̀, ɔ̃ wà a miɔna pɔ́ gɔ̃̀ɔ sɛ̀lɛ sɔ̀ sopla.
Gbɛ̃́piɔ kà ɔ̀aasɔsɔo lɛɛ síiɔ̃ (4.000) taawa. Kɛ́ Yesu ń gbáɛ,
ɔ̃ à gɛ̃̀ gó'ilɛna guu ń a ìwaɔ, aa gɛ̀ Damanuta bùsuu.
Ɔ̃ Falisiɔ mɔ̀ lɛ́ lɛkpaakɛaànɔ, aalɛ líkpalɛwà, aalɛ wɛɛlɛ aà seelakɛnɛ́ ń Lua gbãao.
Ɔ̃ à wè fɛ̀ɛɛ à mɛ̀: Bɔ́yãi gbãgbɛ̃ɔ lɛ́ seela wɛɛlɛai? Sĩana málɛ oɛ́, má seelae kɛ gbãgbɛ̃ɔnɛo.
Ɔ̃ à ń tó we, à ɛ̀a gɛ̃̀ gó'ilɛna guu à tà baale.
À sã̀ aà ìwaɔgu aa pɛ̃ɛ kũ̀sũa sɛ́. Pɛ̃ɛ mɛ̀ndo mɛ́ gɔ̃̀nɛ́ gó guu.
Ɔ̃ Yesu lɛdàmá à mɛ̀: Àɔ kú ń laaio. À laaika Falisiɔ ń Elodiɔ pɛ̃ɛsɛ'ɛsɛi.
Ɔ̃ aalɛ okɔ̃ɛ aa mɛ̀: Kɛ́ wá pɛ̃ɛ vĩo yã́i a òi màa.
Yesu dɔ̃̀má, ɔ̃ à ń lá à mɛ̀: Bɔ́yãi álɛ o kɛ́ á pɛ̃ɛ vĩo yã́iɛi? E tia á wɛ́ i kɛ̃ á dɔ̃̀oa? Á nɔ̀sɛ vĩoa?
Á wɛ́ vĩ, ili gu'eoa? Á swã́ vĩ, ili yãmaoa? Yãe lí dɔáguoa?
Kɛ́ ma pɛ̃ɛ mɛ̀n sɔo ɛ̀'ɛ má kpà gbɛ̃ɔn ɔ̀aasɔsɔo lɛɛ sɔoɔwa (5.000), a a miɔna sɛ̀lɛ gbí ũma ni? Aa wèwà aa mɛ̀: Gbí kuɛplaɛ.
Yesu ɛ̀a ń lá à mɛ̀: Kɛ́ ma pɛ̃ɛ mɛ̀n sopla ɛ̀'ɛ má kpà gbɛ̃ɔn ɔ̀aasɔsɔo lɛɛ síiɔ̃ɔwa (4.000), a a miɔna sɛ̀lɛ sɔ ũma ni? Aa wèwà aa mɛ̀: Sɔ̀ soplaɛ.
Ɔ̃ a ònɛ́: E tia á wɛ́ i kɛ̃oa?
Kɛ́ aa kà Bɛsaida, ɔ̃ wà mɔ̀ɛ̀ ń vĩ̀ao, wà wabikɛ̀wà aà ɔkãwà.
Ɔ̃ à vĩ̀api kũ̀ a ɔwa, à bɔ̀aànɔ wɛ̃́nkpɛ. À lɛ́'i kɛ̀ aà wɛ́wa à ɔnàwà, ɔ̃ à aà là à mɛ̀: Ńlɛ gu'ea?
Ɔ̃ gɔ̃ɛpi wɛsɛ̀ musu à mɛ̀: Málɛ gbɛ̃́ɔ e, aa dɛ lán líɔ mɛ́ lɛ́ táa'o'owa.
Ɔ̃ Yesu ɛ̀a ɔnà aà wɛ́wa lɔ. Kɛ́ gɔ̃ɛpi wɛbìi, ɔ̃ aà wɛ́ wɛ̃̀, àlɛ pɔ́pii e sa wásawasa.
Ɔ̃ Yesu aà gbàɛ bɛ à mɛ̀: Ńsu bɔlɛ wɛ̃́lɛ guuo.
Kɛ́ Yesu lɛ́ gɛ́ ń a ìwaɔ Sezale Filipi bùsu zɔ̃ɛwiaɔ guu, ɔ̃ à a ìwaɔ là zɛ́ guu à mɛ̀: Dé wàlɛ o má dɛ a ũi?
Aa wèwà aa mɛ̀: Gbɛ̃eɔ ì mɛ Zãa Da'ilɛnaɛ, gbɛ̃eɔ ì mɛ Ɛlia. Wì ɛa mɛ lɔ ãnabi yãaen n ũ.
Ɔ̃ à ń lá à mɛ̀: Ápiɔ sɔ̃, dé i mɛ má dɛ a ũi? Piɛɛ wèwà à mɛ̀: Mɛsiin n ũ.
Ɔ̃ Yesu ń lɛpàpa aasu o gbɛ̃e mao.
Ɔ̃ à nà yãdaanɛ́wa à mɛ̀: Sema Gbɛ̃nazĩn Nɛ́ taasikɛ maamaa, gbɛ̃zɔ̃ɔɔ ń sa'onkiaɔ ń Mɔizi ikoyãdanɛdeɔ giaàzi, wi aà dɛ, a gɔɔ àaɔ̃de zĩ́ i vu.
À yã́pi ònɛ́ wásawasaɛ, ɔ̃ Piɛɛ gɛ̀aànɔ gusaɛ, àlɛ giɛ̀.
Kɛ́ Yesu lìli à a ìwaɔ gwà, ɔ̃ à gì Piɛɛɛ à mɛ̀: Gomɛɛ we Setãu! Lua làasoo lɛ́ dɔaanɛo, sema gbɛ̃nazĩna pɔ́.
Bee gbɛa Yesu bíla laai sìsi ń a ìwaɔ, a ònɛ́: Tó gbɛ̃́ ye kɛ ma ìwa ũ, aà gi azĩa wɛ̃nii, i a lipãakɔ̃a sɛ́, i tɛmazi.
Gbɛ̃́ pɔ́ ye àɔ a wɛ̃ni kũa, a kua a wɛ̃nipiwaɛ. Gbɛ̃́ pɔ́ gì a wɛ̃nii ma yã́i ń ma baona yã́o lɔ, ade mɛ́ aɔ ku.
Tó gbɛ̃́ gɔ̃̀ dṹnia bṹu vĩ mɛ́ à kùa ziawa, bɔ́ ài bee vĩi?
Bɔ́ gbɛ̃́ a fĩaboò à zia'ei?
Tó gbɛ̃́ zɛamanɔ ge ń ma yã́ɔ widɛ̀ gbãgbɛ̃ duunde luanaaikɛnsaiɔ guu, Gbɛ̃nazĩn Nɛ́ a zɛaaànɔ widɛ sɔ̃ɛ, gɔɔ pɔ́ a mɔ a Mae gawi guu ń a malaikaɔ.
Ɔ̃ a ònɛ́: Sĩana málɛ oɛ́, gbɛ̃́ pɔ́ kú laeɔ ga kía pɔ́ Lua kpà mɔa ń gbãao esaio.
Gɔɔ soolo gbɛa Yesu Piɛɛ ń Zaakio ń Zãao sɛ̀ à dɛ̀dɛńnɔ gbɛ̀sĩsĩ lɛsĩwa ńtɛ̃ɛ. Ɔ̃ à lì ń wáa,
aà pɔkasaɔ lɛ́ tɛkɛ púntaitai. Gbɛ̃e ku dṹnia guu kɛ́ a fɔ̃ pɔ́ pí à puakũ màao.
Bee kpɛ Ɛlia ń Mɔizio bɔ̀ mɔ̀má, aalɛ yã'o ń Yesuo.
Ɔ̃ Piɛɛ ò Yesuɛ: Dii, wá kua la maaɛ. Wà lákpɛ dɔ mɛ̀n àaɔ̃, n pɔ́ do, Mɔizi pɔ́ do, Ɛlia pɔ́ do.
A dɔ̃ lá álɛ oo, asa vĩa ń kṹ maamaaɛ.
Luabɛpuana pìla kùńla, ɔ̃ aa lɔɔe mà a guu à mɛ̀: Gbɛ̃́ɛ beeá ma Nɛ́ mɛ̀ndona yenzideɛ, à aà yãma.
Kã́ndo gɔ̃̀ɔ kɛ́ aa gugwàgwa, aai gbɛ̃e e lɔo, sema Yesu ado.
Kɛ́ aalɛ pila gbɛ̀sĩsĩpiwa, ɔ̃ Yesu ònɛ́ aasu yã́ pɔ́ aa èpi o gbɛ̃e mao e Gbɛ̃nazĩn Nɛ́ gɛ bɔò gau.
Aa yã́pi kũa, ń beeo aalɛ kɔ̃ lala aa mɛ̀: Bɔa gau yã́ bee dɛa ni?
Ɔ̃ aa aà là aa mɛ̀: Bɔ́yãi Mɔizi ikoyãdanɛdeɔ ì o Ɛlia mɛ́ a dɔaa mɔi?
A wèmá à mɛ̀: Ɛlia a dɔaa mɔ́, i yã́pii kɛkɛ zɛ́zɛ, ãma kɛ́ a kɛ̃a láu wà mɛ̀ wa saka Gbɛ̃nazĩn Nɛ́gu, i taasikɛ maamaa sɔ̃ bɛ?
Málɛ oɛ́, Ɛlia mɔ̀ kɔ̀, ɔ̃ wà ń pɔeã dàɛ̀ lá wà aà yã'ò taalauwa.
Kɛ́ aa sù ń gbɛ̃́ kĩniɔwa, aa è bíla liaańzi mɛ́ Mɔizi ikoyãdanɛdeɔ lɛ́ lɛkpaakɛńnɔ.
Kɛ́ bíla Yesu è, aà yã́ bɔ̀ ń saɛ, ɔ̃ aa bàalɛ̀ gɛ̀ fɔkpàwà gɔ̃̀ɔ ḿpii.
Ɔ̃ à a ìwaɔ là à mɛ̀: Bɔ́ lɛkpaa álɛ kɛńnɔi?
Ɔ̃ gbɛ̃́ pɔ́ kú zã guue wèwà à mɛ̀: Dii, ma mɔnɛ ń ma nɛ́oɛ, tã́a mɛ́ aà lɛ́na nàalɛ.
Tó à dɛ̀dɛwà, ì aà nɛ zĩ́lɛɛ, ɔ̃ ìɔ lɛ́'ifula bɔlɛ, ìɔ swaalɔlɔkɔ̃wa, ì gbã́gbã tèlele. Ma mɔò n ìwaɔnɛ aa tã́api go, ɔ̃ aa fùa.
Ɔ̃ Yesu ònɛ́: Gbãgbɛ̃ luanaaikɛnsaiɔ, máɔ kúánɔ e bɔɛ ni? Máɔ mɛnakɛánɔ e bɔɛ ni? À mɔmɛɛ ń nɛ́pio la.
Kɛ́ wà mɔ̀oɛ̀, kɛ́ tã́api Yesu è gɔ̃̀ɔ, ɔ̃ à nɛ́pi zĩ̀azĩa à aà pã̀lɛ zĩ́lɛ kpɛ̃̀baũ. Ɔ̃ àlɛ gbeembo, àlɛ lɛ́'ifula bɔlɛ.
Yesu nɛ́pi mae là à mɛ̀: À aà lè màa za bɔɛ ni? A wèwà à mɛ̀: Za aà nɛ́fɛ̃nɛn zĩ́ɛ.
Ìɔ aà zu tɛ́ ń ío guu mɔ̀ɔmɔɔɛ, ìɔ ye aà dɛɛ. Tó ńyɔ̃ fɔ̃ ǹ pɔe kɛ, wá wɛ̃nagwa, ní dɔwálɛ.
Yesu òɛ̀: N mɛ̀ tó má fɔ̃ɛ lò? Yã́pii zɛvĩ gbɛ̃́ pɔ́ lɛ́ ma náaikɛɛ.
Ɔ̃ nɛ́pi mae ò gɔ̃̀ɔ: Má n náai vĩ. Ǹ n náai pɔ́ lɛ́ kɛ̃́sãa kã́fĩmɛɛ.
Kɛ́ Yesu è bíla lɛ́ naɛmá, à gì tã́apiɛ à mɛ̀: Tã́a swãdo, málɛ onɛ, go nɛ́piwa. Ńsu ɛa suwà lɔo.
Ɔ̃ tã́api wiilɛ̀ à aà zĩ̀a pãsĩpãsĩ, ɔ̃ à gòwà. Nɛ́pi gɔ̃̀ lán gɛwa, ɔ̃ gbɛ̃́ daside mɛ̀ à gàɛ.
Ɔ̃ Yesu aà kũ̀ a ɔwa à aà fɛ̀lɛ, ɔ̃ à gɔ̃̀ zɛa.
Kɛ́ Yesu gɛ̃̀ ua, zĩ̀loe kúńnɔ lɔo, ɔ̃ aà ìwaɔ aà là aa mɛ̀: Bɔ́yãi wa fua tã́api goi?
Ɔ̃ a wèmá à mɛ̀: Wabikɛa ado mɛ́ ì fɔ̃ tã́a bee taa go.
Kɛ́ aa bɔ̀ we, ɔ̃ aa pã̀ Galilea. Yesu ye wàɔ a kúkĩi dɔ̃o,
asa àlɛ yãdada a ìwaɔnɛɛ. A ònɛ́: Wa Gbɛ̃nazĩn Nɛ́ kpámá, wi aà dɛ, i vu a gɔɔ àaɔ̃dezĩ.
Aai aà yã́pi midɔ̃o, mɛ́ aa yã́pi laawà vĩakɛ̀.
Ɔ̃ aa kà Kapɛnaũ. Gɔɔ pɔ́ a ku bɛ, à a ìwaɔ là à mɛ̀: Bɔ́ lɛkpaa álɛ kɛ zɛ́ guui?
Aa nì kpã̀uu, asa zɛ́ guu aalɛ lɛkpaakɛ dɛnla yã́ musuɛ.
Ɔ̃ à zɔ̃̀lɛ à gbɛ̃ɔn kuɛplapiɔ kã̀aa à mɛ̀: Tó gbɛ̃́ ye kɛ mide ũ, aàɔ kɛ̃́sãa gbɛ̃́piizi, i kɛ an baade píi dɔnlɛde ũ.
À nɛ́ sɛ zɛ̀ ń aɛ, ɔ̃ à aà sɛ kpà a kùɛ a ònɛ́:
Gbɛ̃́ pɔ́ nɛ́ɛ beeɔ do dìlɛ ma ìwakɛ yã́i, ade ma dilɛɛ. Gbɛ̃́ pɔ́ ma dilɛ sɔ̃ i ma dilɛ madoo, à gbɛ̃́ pɔ́ ma zĩ dìlɛ sɔ̃ɛ.
Ɔ̃ Zãa òɛ̀: Dii, wa gbɛ̃e è, àlɛ tã́ago ń n tɔ́o, ɔ̃ wá ye giɛ̀, asa wá gbɛ̃́ no.
Ɔ̃ Yesu mɛ̀: Ásu giɛ̀o, asa gbɛ̃e a fɔ̃ dabudabukɛ ń ma tɔ́o, a ɛa ma tɔbɛ̃ɛsi gɔ̃̀ɔo.
Gbɛ̃́ pɔ́ i íbɛlɛsɛwanɔo, wá bàakpɛɛɛ.
Sĩana málɛ oɛ́, gbɛ̃́ pɔ́ á gbá imia á dɛa Kilisi pɔ́ ũ yã́i, ade a kua a aseawao.
Tó gbɛ̃́ tò nɛ́ pɔ́ lɛ́ ma náaikɛɛ́ɔ do fù, a maa yãa ń adeo wà wísilɔgbɛ gbɛ̃̀nɛ dɔ aà nɔɛɛ, wi aà zu ísiu.
Tó n ɔ mɛ́ ì to ǹ fu, zɔ̃. Gɛ̃a àizãna guu kɔ̃̀ɔ ũ maa dɛ n taa tɛ́ gasai guu ń ɔ mɛ̀n plaola.
<range>
Tó n gbá mɛ́ ì to ǹ fu, zɔ̃. Gɛ̃a àizãna guu ɛɛ ũ maa dɛ wà n zu tɛ́ guu ń gbá mɛ̀n plaola.
<range>
Tó n wɛ́ mɛ́ ì to ǹ fu, bɔ. Gɛ̃a kpala pɔ́ bɔ̀ Lua kĩ́i guu wɛdode ũ maa dɛ wà n zu tɛ́ guu ń wɛ́ mɛ̀n plaola.
Wekĩi an kɔ̀ɔbii lí láao, mɛ́ a tɛ́ lí gao.
Wa tɛmɔ baadeɛ an kɛkɛa ń wisio ũ.
Wisiá pɔ́ naɛ. Ń beeo tó wisi í na tà, kpelewa wa kɛ à nakũ lɔi? À to wisi àɔ kú á guu, íɔ na ń kɔ̃o.
Ɔ̃ Yesu bɔ̀ we à gɛ̀ Yude bùsuu e Yuudɛ̃ baale. Bíla ɛ̀a kã̀aaaàzi we, ɔ̃ à yãdànɛ́ lá ìɔ kɛwa.
Falisieɔ mɔ̀ líkpalɛiwà, ɔ̃ aa aà là aa mɛ̀: Gɔ̃ɛ zɛvĩ à a na yáa?
A wèmá à mɛ̀: Mɔizi dìlɛɛ́ kpelewa ni?
Aa mɛ̀: Mɔizi gɔ̃ɛ gbà zɛ́ aàli gínzila kɛ̃́, aàli a na yaòɛ.
Ɔ̃ Yesu ònɛ́: Á swã́gbãa yã́i Mɔizi bee dìlɛiɛ́.
Za dṹnia daalɛgɔɔ Lua gɔ̃ɛ kɛ̀ ń nɔɛoɛ.
Ayãmɛto gɔ̃ɛ ì go a de ń a daowa, ì na a nawa,
ɔ̃ aaì gɔ̃ lán sàwakula ń gbalaowa. Beewa aa ku dodo lɔo, aa gɔ̃̀ mɛdoũɛ.
A yã́i gbɛ̃́ pɔ́ Lua ń nákɔ̃waɔ, gbɛ̃e su ń kɛ̃aao.
Kɛ́ Yesu tà bɛ, aà ìwaɔ aà là yã́pi mii.
Ɔ̃ a ònɛ́: Gbɛ̃́ pɔ́ a na yà à a pãle sɛ̀ gbãsĩkɛ̀ a nɔ sɛ̃́ia yã́ musun we.
Nɔɛ pɔ́ gì a zã́zi à zã́ pãle kɛ̀ sɔ̃, à gbãsĩkɛ̀n we.
Wàlɛ mɔ́ Yesuɛ ń nɛ́ɔ aà ɔnamá, ɔ̃ aà ìwaɔ gìnɛ́.
Kɛ́ Yesu è màa, aà pɔ pà a ònɛ́: À to nɛ́ɔ mɔ ma kĩ́i, ásu gínɛ́o, asa kpala pɔ́ bɔ̀ Lua kĩ́iá gbɛ̃́ bee taaɔ pɔ́ɛ.
Sĩana málɛ oɛ́, gbɛ̃́ pɔ́ i kpala pɔ́ bɔ̀ Lua kĩ́i sí lán nɛ́wao a gɛ̃uo.
Ɔ̃ a nɛ́ɔ sɛ kpàkpa a kùɛ, à ɔnànamá à báaadàńgu.
Kɛ́ Yesu dàzɛu àlɛ gɛ́, ɔ̃ gɔ̃ɛe bàalɛ̀ mɔ̀ kùlɛ aà aɛ, à aà là à mɛ̀: Mɛtulu maa, kpelewa má kɛ mà àizãna ei?
Ɔ̃ Yesu òɛ̀: Àkɛa ń òmɛɛ má maai? Gbɛ̃e maao, sé Lua ado.
Ń ikoyãɔ dɔ̃: Ńsuli gbɛ̃dɛo, ńsuli wúlɛ ń gbɛ̃pãle nɔoo, ńsuli kpã́i'oo, ńsuli yãdɔ n gbɛ̃́deewao, ńsuli gbɛ̃bleo, nìli n de ń n dao kpɛla.
Ɔ̃ à mɛ̀: Mɛtulu, za ma nɛ́fɛ̃nɛngɔɔ má yã́ beeɔ kũa píiɛ.
Ɔ̃ Yesu aà gwà ń yenzi wɛ́o a òɛ̀: Yã́ gɔ̃̀nɛ mɛ̀ndo. Gɛ ǹ pɔ́ pɔ́ ń vĩɔ yía píi, ní a ɔ̃a kpá taasideɔwa, ní mɔ tɛmazi, ńyɔ̃ɔ àizɛɛ vĩ luabɛ.
Ɔ̃ gɔ̃ɛpi oosìsi yã́pi yã́i, à tà ń pɔsiao, kɛ́ aà àizɛɛɔ dasi yã́i.
Ɔ̃ Yesu wɛpã̀ a ìwaɔla a ònɛ́: Àizɛɛde gɛ̃a kpala pɔ́ bɔ̀ Lua kĩ́iu zĩ'ũ.
Yã́pi bɔ̀ aà ìwaɔ saɛ, ɔ̃ Yesu ɛ̀a ònɛ́: Gbɛ̃́ɔ, gɛ̃a kpala pɔ́ bɔ̀ Lua kĩ́i guu zĩ'ũ fá!
Yiongo gɛ̃a abaawɛu àa dɛ ɔde gɛ̃a kpala pɔ́ bɔ̀ Lua kĩ́iula.
Ɔ̃ yã́pi aà ìwaɔ kũ̀ gbãa, aalɛ okɔ̃ɛ aa mɛ̀: Tó màaɛ, démɛ a bɔi?
Yesu ń gwá soee à mɛ̀: Gbɛ̃nazĩna a fɔ̃o, ãma Lua a fɔ̃ wá bɔ, asa Lua apii gbãa vĩɛ.
Ɔ̃ Piɛɛ òɛ̀: Wápiɔ sɔ̃ bɛ? Wa pɔ́pii tò wa bɔ tɛnziɛ.
Yesu mɛ̀: Sĩana málɛ oɛ́, gbɛ̃́ pɔ́ a bɛ tò we ge a vĩ̀iɔ ge a dãunaɔ ge a da ge a mae ge a nɛ́ɔ ge a bua ma yã́i ń ma baona yã́o,
ade a ɛa bɛɔ ń vĩ̀iɔ ń dãunaɔ ń daɔ ń nɛ́ɔ ń buaɔ e lɛɛ basɔo dṹniaɛ bee guu ń ĩadamao lɔ, i àizãna e dṹnia pɔ́ a mɔ guu.
Dasi pɔ́ dɔaaaɔ gɔ̃ zã́ mɛ́ dasi pɔ́ tɛ́ zã́ɔ gɔ̃ dɔaaa.
Aa ɛ̀a dàzɛu, aalɛ gɛ́ Yelusalɛũ. Yesu dɔaaa a ìwaɔnɛ, ɔ̃ yã́pi bɔ̀ ń saɛ, mɛ́ vĩa gbɛ̃́ pɔ́ tɛ́ aà kpɛɔ kũ̀. Ɔ̃ Yesu lìlɛ ń a ìwa gbɛ̃ɔn kuɛplaɔ, à ɛ̀a yã́ pɔ́ a su a le ònɛ́ lɔ
à mɛ̀: À ma! Wálɛ gɛ́ Yelusalɛũɛ. Wa Gbɛ̃nazĩn Nɛ́ kpá sa'onkiaɔ ń Mɔizi ikoyãdanɛdeɔwa, aai yãdaaàla, aai aà kpa luayãdɔ̃nsaiɔwa aa aà dɛ.
Aa aà kɛ pɔ́ɔpɔɔ, aa lɛ́'ikakawà, aa aà gbɛ̃ ń flàalao, aai aà dɛ, a gɔɔ àaɔ̃de zĩ́ i vu.
Ɔ̃ Zebedee nɛ́ɔ Zaaki ń Zãao sɔ̃̀ Yesuzi aa òɛ̀: Mɛtulu, wá ye ǹ yã́ pɔ́ wálɛ a wabikɛma kɛwɛ̃ɛ.
Ɔ̃ à ń lá à mɛ̀: Bɔ́ á ye mà kɛɛ́i?
Aa wèwà aa mɛ̀: Wá gba zɛ́ wà zɔ̃lɛnnɔ ń kpala guu, gbɛ̃do n ɔplaai, gbɛ̃do zɛɛi.
Yesu ònɛ́: Á yã́ pɔ́ álɛ a wabikɛa dɔ̃o. Taasi kɛɛona pɔ́ má a imi, á fɔ̃ mia? Ga pɔ́ má siu, á fɔ̃ siua?
Aa wèwà aa mɛ̀: Wá fɔ̃́. Ɔ̃ Yesu ònɛ́: Í pɔ́ má mi, á mi, mɛ́ ga pɔ́ má siu, á siu,
ãma zɔ̃lɛa ma ɔplaai ge zɛɛiá ma yã́ no. Gbɛ̃́ pɔ́ Lua kɛ̀kɛnɛ́ɔ pɔ́ɛ.
Kɛ́ ìwa gbɛ̃ɔn kwi kĩniɔ yã́pi mà, an pɔ pà Zaaki ń Zãaozi.
Ɔ̃ Yesu ń kãaa a ònɛ́: Á dɔ̃ kɛ́ gbɛ̃́ pɔ́ wàlɛ ń gwa bùsu gbɛ̃zɔ̃ɔɔ ũɔ ì gbãable ń gbɛ̃́ɔwaɛ. Màa gbãadeɔ ì kiblemá lɔ.
Ãma a dɛánɔ màao. Á guu gbɛ̃́ pɔ́ ye gɔ̃ gbɛ̃zɔ̃ɔ ũ, aà kɛ á dɔnlɛde ũ.
Màaɛ lɔ gbɛ̃́ pɔ́ ye gɔ̃ á dɔaana ũ, aà kɛ ápii zɔ̀blena ũ.
Asa Gbɛ̃nazĩn Nɛ́ i mɔ wà dɔnlɛkɛɛ yã́io, à mɔ̀ dɔnlɛkɛi gbɛ̃́ɔnɛɛ, i gi a wɛ̃nii kɛ́ à e gbɛ̃́ɔ bo dasi yã́i.
Aa kà Yeliko. Lá Yesu lɛ́ bɔ we ń a ìwaɔ ń bílao, vĩ̀a baakɛna Timɛ nɛ́ Baatimɛ zɔ̃lɛa zɛ́ lɛ.
Kɛ́ a mà Yesu Nazalɛti mɛ́ lɛ́ gɛ̃, ɔ̃ à nà lɛ́ gbãa zuawa à mɛ̀: Davidi Bui Yesu, ma wɛ̃nagwa!
Ɔ̃ dasilɛ giɛ̀, aalɛ mɛ aà nílɛ. Ɔ̃ aà lɛzua gbãa kã̀fĩ à mɛ̀: Davidi Bui, ma wɛ̃nagwa.
Yesu zɛ̀ à mɛ̀: À aà sísi. Ɔ̃ wà vĩ̀api sìsi wa òɛ̀: Sɔ̃dilɛ fɛlɛ. Àlɛ n sisi.
Ɔ̃ vĩ̀api a zwãa wòlo à vĩ̀ pɛ̀lɛ à mɔ̀ Yesu kĩ́i.
Ɔ̃ Yesu aà là à mɛ̀: Bɔ́ ń ye mà kɛnɛi? Vĩ̀api wèwà à mɛ̀: Dii, má ye màɔ gu'eɛ.
Ɔ̃ Yesu òɛ̀: Gɛ́, ma náai pɔ́ ń kɛ̀ mɛ́ n gbãgbã. Wegɔ̃ɔ à gu'è, ɔ̃ à bɔ̀ tɛaàzi.
Kɛ́ aa kãikũ̀ ń Yelusalɛũo, aa kà Bɛfaze ń Bɛtani pɔ́ kú Kùkpɛ sĩ̀sĩpɔlɛuo. Ɔ̃ Yesu a ìwaɔ gbɛ̃ɔn pla zĩ̀
a ònɛ́: À gɛ́ wɛ̃́lɛ pɔ́ kálɛ wá aɛ kee guu. Tó a gɛ̃ gɔ̃̀ɔ, á zàa'ĩn bɔlɔ e dɔa we, gbɛ̃e i dikpɛ yãao. À polo suò.
Tó wà á lá, bɔ́ álɛ kɛ wei, í mɛ Dii mɛ́ ye a mɔaoi, a ɛa suò tia.
Ɔ̃ aa gɛ̀ wà zàa'ĩna è dɔa kpɛɛlɛ gãaɛ. Kɛ́ aalɛ polo,
ɔ̃ gbɛ̃́ pɔ́ zɛa weɔ ń lá aa mɛ̀: Bɔ́ álɛ kɛ ń zàa'ĩnapio, ɔ̃ álɛ poloi?
Aa wèmá lá Yesu ònɛ́wa, ɔ̃ wà ń tó we.
Aa sù ń zàa'ĩnapio Yesuɛ. Aa ń ulaɔ kpàlɛ zàa'ĩnapiwa, ɔ̃ Yesu dìkpɛ.
Gbɛ̃eɔ lɛ́ ń ulaɔ kpálɛ zɛ́ guu, gbɛ̃eɔ lɛ́ láɔ zɔ̃ sɛ̃u, aalɛ kpálɛ lɔ.
Gbɛ̃́ pɔ́ dɔaaaɔ ń gbɛ̃́ pɔ́ tɛ́ zã́ɔ lɛ́ wiilɛ wàlɛ mɛ: Gbãa kɛ! Báaaden gbɛ̃́ pɔ́ lɛ́ mɔ́ ń Dii tɔ́o ũ.
Lua báaada wá dezi Davidi kpala pɔ́ lɛ́ vugu. Wà gbãakpaaàzi à zɔ̃ luawa.
Kɛ́ Yesu kà Yelusalɛũ, à gɛ̃̀ Lua ua, ɔ̃ à wɛpã̀ pɔ́piila. Kɛ́ ĩatɛ̃ i gɔ̃ bíla lɔo yã́i ɔ̃ à bɔ̀ gɛ̀ Bɛtani ń a ìwa gbɛ̃ɔn kuɛplaɔ.
Kɛ́ gu dɔ̀, aa bɔ̀ Bɛtani, ɔ̃ nɔana lɛ́ Yesu dɛ.
À kaadɔɛnli è kãaa, a lá pàɛ. À gɛ̀ gwai tó a nɛ́ mà. Kɛ́ à kà we, i pɔe eo, sema a lá, asa a magɔɔ i ka yãao.
Ɔ̃ a ò lípiɛ: Gbɛ̃e a n nɛ́ ble bau lɔo. Aà ìwaɔ yã́pi mà.
Kɛ́ aa kà Yelusalɛũ, Yesu gɛ̃̀ Lua ua, ɔ̃ à laayianaɔ ń laalunaɔ yà ń bɔ́lɛ, à ɔlɛũkpakɛnaɔ táabũnuɔ ń felenyianaɔ kìlaɔ fuangba.
I wei gbɛ̃e a aso sɛ̀ à bɔ̀ ń Lua uaoo.
Ɔ̃ à yãdà gbɛ̃́ɔnɛ à mɛ̀: A kɛ̃a Lua taalau à mɛ̀: Ma kpɛ́ aɔ dɛ ma sísikpɛ ũ bui píiɛ. Ápiɔ sɔ̃ á kɛ̀ gbɛ̃blenaɔ tòo ũ.
Sa'onkiaɔ ń Mɔizi ikoyãdanɛdeɔ yã́pi mà, ɔ̃ aalɛ zɛwɛɛlɛ wà aà dɛ. Aalɛ vĩakɛɛ̀, asa aà yãdaanɛ́ ì di bílawa píiɛ.
Kɛ́ oosi kɛ̀, ɔ̃ Yesu ń a ìwaɔ bɔ̀lɛ wɛ̃́lɛu.
Kɛ́ gu dɔ̀ aa bɛ zɛ́u, ɔ̃ aa kaadɔɛnlipi è, à giigàga e a zĩ́nau.
Kɛ́ a yã́ dɔ̀ Piɛɛgu, ɔ̃ a ò Yesuɛ: Dii, kaadɔɛnli pɔ́ ń kà gwae, à giigàga.
Yesu ònɛ́: Àɔ Lua náai vĩ.
Sĩana málɛ oɛ́, tó gbɛ̃́ ò sĩ̀sĩɛ beeɛ aà fɛlɛ azĩa zu ísiau, tó i seakɛ a nɔ̀sɛ guuo, tó a a náai vĩ kɛ́ yã́ pɔ́ a òpi a kɛ, a kɛɛ̀.
Bee yã́i málɛ oɛ́, tó álɛ lousisi, yã́ pɔ́ a a wabikɛ̀ píi, à dilɛ á è kɔ̀, í e.
Tó a fɛlɛ álɛ lousisi, tó á ĩ́ikũa ń gbɛ̃eo, à sùuukɛaànɔ, á Mae pɔ́ kú musu i sùuukɛánɔ ń á tàaeɔ sɔ̃.
Tó i sùuukɛ ń gbɛ̃́ɔo, á Mae pɔ́ kú musu a sùuukɛánɔ ń á tàaeɔ sɔ̃o.
Ɔ̃ aa kà Yelusalɛũ. Lá Yesu lɛ́ bɛbɛ Lua ua, sa'onkiaɔ ń Mɔizi ikoyãdanɛdeɔ ń gbɛ̃zɔ̃ɔɔ sɔ̃̀aàzi
aa aà là aa mɛ̀: Iko kpele ńlɛ yã́piɔ kɛòi? Démɛ n gba yã́pi kɛa zɛ́i?
Yesu wèmá à mɛ̀: Má yã́ mɛ̀ndoe gbɛawá. À wea, mí iko pɔ́ málɛ yã́piɔ kɛò oɛ́ sa.
À omɛɛ. Zãa gbɛ̃́ɔ da'ilɛkɛa bɔ̀ Lua kĩ́i yã̀, ge gbɛ̃nazĩna kĩ́iɛ?
Ɔ̃ aa lɛkpàaĩ aa mɛ̀: Tó wa mɛ̀ Lua kĩ́iɛ, a mɛ bɔ́yãi wi Zãa yã́ sio niɛ.
Tó wa mɛ̀ gbɛ̃nazĩna kĩ́iɛ sɔ̃, too. Aa bíla vĩa vĩ, asa gbɛ̃́pii Zãa ãnabikɛ sìɛ.
Ɔ̃ aa wè Yesuwa: Wá dɔ̃o. Ɔ̃ Yesu ònɛ́: Mapi sɔ̃ má iko pɔ́ málɛ yã́piɔ kɛò oɛ́o.
Ɔ̃ Yesu fɛ̀lɛ yãlɛ̀ɛũnɛ́ à mɛ̀: Gbɛ̃e mɛ́ vɛ̃ɛbu vĩ, à kaa lìai, à ɛyɔ̃̀ vɛ̃ɛfɛ̃kĩi ũ à gbadà, ɔ̃ à búpi nà zĩkɛnaɔnɛ ń ɔzĩ, ɔ̃ à fɛ̀lɛ ń táo.
Kɛ́ vɛ̃ɛkɔzɔ̃zɔ̃gɔɔ kà, ɔ̃ à a ìwae zĩ̀ zĩkɛnapiɔwa, aà a vɛ̃ɛpi asea símáɛ.
Ɔ̃ zĩkɛnapiɔ aà kũ̀ wa gbɛ̃̀ wa gbàɛ ɔgii.
Ɔ̃ à ɛ̀a ìwa pãle zĩ̀má. Ɔ̃ aa gbɛ̃́ bee mi fɔ̃̀ aa widàwà.
À ɛ̀a a pãle zĩ̀ lɔ, ɔ̃ aa gbɛ̃́ bee dɛ̀. Màa à gbɛ̃pãleɔ zĩ̀ dasi, aa ń gbɛ̃eɔ gbɛ̃̀, aa ń gbɛ̃eɔ dɛ̀.
Budepi nɛ́ mɛ̀ndona mɛ́ gɔ̃̀ɛ̀ sa, ɔ̃ à aà zĩ̀ gbɛzã à mɛ̀: Aa ma nɛ́ yãda.
Ɔ̃ zĩkɛnapiɔ òkɔ̃ɛ aa mɛ̀: Túbiblenan kee. À to wà aà dɛ, bú i gɔ̃wɛ̃ɛ.
Ɔ̃ aa aà kũ̀ wa dɛ̀, wà aà gɛ sɛ̀ wa zù kaa kpɛ.
Tòo, kpelewa budepi a kɛ sai? A gɛ zĩkɛnapiɔ dɛdɛ, i búpi kpa gbɛ̃pãleɔwaɛ.
I Lua yã́ɛ bee kyokɛo lé? Wà mɛ̀: Gbɛ pɔ́ ɛ̃bonaɔ pãkpài mɛ́ gɔ̃̀ gbɛɔ mide ũ.
Dii mɛ́ bee kɛ̀, ɔ̃ à kɛ̀wɛ̃ɛ yãbɔnsaɛ ũ.
Ɔ̃ aa zɛwɛ̀ɛlɛ wà aà kṹ, asa aa dɔ̃̀ ń yã́i à yã́pi lɛ̀ɛũi. Ń beeo aa vĩakɛ̀ bílaɛ, ɔ̃ aa aà tò we aa tà.
Ɔ̃ wà Falisieɔ ń Elodi kpala zɛnkpɛdeeɔ zĩ̀ Yesuwa ɔ̃nɔkɛiɛ̀ a yã'oa guu.
Kɛ́ aa kà, ɔ̃ aa òɛ̀: Mɛtulu, wá dɔ̃ kɛ́ gbɛ̃́ náaiden n ũ. Nili yã́si ń gbɛ̃́o ublembɛkɛ yã́io, asa nili gbɛ̃e wɛgwao. Lua zɛ́ ni ɔlɔnɛ́ wásawasa. A zɛvĩ wà wɛ̃̀'ɔ̃a kpá Sezaawaa, ge a zɛvĩo? Wà kpa yã̀, ge wásu kpao?
Yesu ń mɔafili dɔ̃̀, ɔ̃ a ònɛ́: Bɔ́yãi álɛ filifilimbakpamɛɛi? À ɔ̃api do dɔmɛɛ mà gwa.
Kɛ́ aa dɔ̀ɛ̀, ɔ̃ à ń lá à mɛ̀: Dé mi ń aà tɔ́on lai? Aa wèwà aa mɛ̀: Sezaa pɔ́ɛ.
Ɔ̃ Yesu ònɛ́: À Sezaa dee pɔ́ kpawà, í Lua pɔ́ kpawà. Aà yã́ bɔ̀ ń saɛ.
Ɔ̃ Saduse pɔ́ aaì gɛɔ vua ɛɛboeɔ mɔ̀ Yesu lè aa aà là aa mɛ̀:
Mɛtulu, Mɔizi òwɛ̃ɛ a lá guu à mɛ̀, tó gbɛ̃́ vĩ̀i gà à a nɔ tò nɛ́sai, aà dãuna gyaapi da'uakɛ à a vĩ̀i gɛ̃ɛ kɛò.
Màaɛ, vĩ̀i ń dãunaɔ ku gbɛ̃ɔn sopla. Woo nɔsɛ̀, ɔ̃ à aà tò we nɛ́sai.
Se aà da'uakɛ̀, ɔ̃ à gà à nɔpi tò we lɔ nɛ́sai. Ɔ̃ Bíɔ kɛ̀ màa lɔ
e à gɛ̀ kà an sopladewa. Ampii aa aà tò nɛ́sai. Ampii gbɛa ɔ̃ nɔpi gà.
Gɛɔ vugɔɔzĩ an démɛ aɔ nɔpi vĩi? Asa an gbɛ̃ɔn sopla ḿpii aa aà dɔ̃ nɔ ũɛ.
Yesu wèmá à mɛ̀: Á Lua yã́ ń a gbãao dɔ̃sai yã́i a sãsãio lò?
Tó gɛɔ vù, aa nɔsɛo, aa zãkɛo, aaɔ ku lán malaikaɔ kua luabɛwaɛ.
Kɛ́ gɛɔ bɔ gau sɔ̃ bɛ, i Mɔizi lá kyokɛ gua pɔ́ à kàelɛ yã'òuo lé? Lua òɛ̀ à mɛ̀ ámɛaa Ablahaũ ń Izaakio ń Yakɔbuo Lua.
Luaá gɛɔ Lua no, gbɛ̃́ bɛ̃́ɛɔ pɔ́ɛ. A sãsã à kɛ̀ zài.
Mɔizi ikoyãdanɛdee ku we, à lɛkpaapi mà. Kɛ́ a è Yesu yãmaa wèmá, ɔ̃ à sɔ̃̀aàzi à aà là à mɛ̀: Ikoyã kpele mɛ́ dɛńlai?
Yesu wèwà à mɛ̀: A miden kɛ: À ma, Isailiɔ. Dii wá Lua mɛ́ Dii mɛ̀ndona ũ.
Àɔ ye Dii á Luazi ń nɔ̀sɛmɛndoo teasisai á gbãa pua lɛ́u, á sɔ̃ iɔ kuwà.
A plaaden kɛ: Àɔ ye á gbɛ̃́deezi lá ázĩa wɛ̃niwa. Ikoyãe dɛ beeɔlao.
Ɔ̃ yãdanɛdepi òɛ̀: Yãmaaɛ, Mɛtulu. N sĩana'ò, n mɛ̀ Lua mɛ̀ndoɛ, a plaade kuo, sema aàpi.
Yea Luazi ń nɔ̀sɛmɛndoo ń n ɔ̃nɔo píi n gbãa pua lɛ́u ń yea n gbɛ̃́deezi lá nzĩa wɛ̃niwao dɛ sa pɔ́ wì a pɔ́ kátɛu à tɛ́kũ ń sa'oa bui píiola.
Kɛ́ Yesu è à yãwèwa ń laaio, a òɛ̀: Gɛ̃a kpala pɔ́ bɔ̀ Lua kĩ́iu zã̀nnɔo. Bee kpɛ gbɛ̃e i we yãe làwà lɔo.
Yesu ɛ̀a lɛ́ yãdadanɛ́ Lua ua, ɔ̃ à gbɛ̃́ɔ là à mɛ̀: Bɔ́yãi Mɔizi ikoyãdanɛdeɔ ì o Mɛsiiá Davidi buiɛi?
Kɛ́ Lua Nisĩna dɛ̀dɛ Davidiwa à mɛ̀: Dii ò ma Diiɛ aà zɔ̃lɛ a ɔplaai e àɔ aà ibɛɛɔ kálɛɛ̀ a gbá zíɛ.
Lá Davidi aà sìsi Dii màa, kpelewa aɔ dɛ aà bui ũ lɔi? Ɔ̃ bíla lɛ́ aà yãma ń pɔnao.
Aà yãdaanɛ́ guu à mɛ̀: À laaika Mɔizi ikoyãdanɛdeɔzi. Aaìɔ ye bɛbɛa ń uladao daa wàɔ fɔkpakpamá gãaɛ.
Aaìɔ wɛɛlɛ zɔ̃lɛ lousisikpɛ zɔ̃lɛkĩi maaɔ guu ń blɛble zɔ̃lɛkĩi maaɔ.
Aaì lou gbã̀a sísi gbɛ̃́ɔ wɛ́ yã́i, ɔ̃ aaì gyaaɔ kpɛ́ siomá. An ĩadama pãsĩ aɔ dɛńla.
Ɔ̃ Yesu zɔ̃̀lɛ Lua ua ɔsikpagolo aɛ, àlɛ gbɛ̃́ɔ gwa, lá aalɛ ɔ̃a dau. Ɔde saɔ lɛ́ ɔ zɔ̃ɔ dau.
Ɔ̃ gyaa taaside mɔ̀ tãnga dàu mɛ̀n pla, i ka dalao.
Ɔ̃ Yesu a ìwaɔ kã̀aa a ònɛ́: Sĩana málɛ oɛ́, gyaa taasidepi ɔ̃a dà kpagolo guu dɛ gbɛ̃́piila.
Asa ɔ dia ɔ̃ aa dã̀ wà kàu ḿpii. Nɔɛpi sɔ̃, aà taasidekɛ guu pɔ́ pɔ́ a vĩ à pɔbleò ɔ̃ a dàu we píi.
Kɛ́ Yesu lɛ́ bɔ Lua ua, aà ìwae òɛ̀: Mɛtulu, gwa lá wà kpɛ́ maaɔ dɔ̀ ń gbɛ̀ kɛfɛnaeɔ taaɔ.
Ɔ̃ Yesu òɛ̀: N kpɛ́ zɔ̃ɔpi è píia? Gbɛe a gɔ̃ dikɔ̃a weo, wa a dúuzɔ̃ píiɛ.
Yesu zɔ̃lɛa Kùkpɛ sĩ̀sĩpɔlɛu, aà aɛ dɔa Lua uawa. Piɛɛ ń Zaakio ń Zãao ń Ãndeleeo mɛ́ kuaànɔ ńtɛ̃ɛ, ɔ̃ aa aà là aa mɛ̀:
Owɛ̃ɛ, bee a kɛ bɔɛ ni? Bɔ́mɛ aɔ dɛ apii kɛgɔɔ seela ũi?
Ɔ̃ Yesu ònɛ́: À laaika, ásu to wà á sã́são.
Gbɛ̃́ɔ mɔ́ ń ma tɔ́o dasi, aa mɛ Mɛsiin ń ũ, aai gbɛ̃́ɔ sã́sã dasi.
Tó a zĩkakɔ̃fĩ mà ge a bao, ásu bílikɛo. Sema bee kɛ, ãma dṹnia láaan we gĩao.
Bui ń buio aa fɛlɛ ń kɔ̃o, màaɛ lɔ bùsu ń bùsuo. Tɔɔlɛ a lualua gueɔ mɛ́ nɔana aɔ ku. Yã́pi aɔ dɛ lán nɔwãwã daalɛawaɛ.
Àɔ kú ń laaio. Wa á kṹkũ wà yã́kpalɛkɛánɔ, wi á gbɛ̃ lousisikpɛɔ guu. Áɔ zɛa bùsu gbãadeɔ ń kíaɔ aɛ ma yã́i, íɔ dɛnɛ́ ma seeladeɔ ũ.
Sema wà baonakpa bui píiɛ gĩa.
Tó wà gɛ̀ánɔ yã́kpalɛu, ásu dɔaa bílikɛ yã́ pɔ́ ásu owao. À yã́ pɔ́ Lua a sóso káɛ́ á lɛ́u gɔɔbeezĩ o, asa i kɛ ámɛ á yã'oo, Lua Nisĩnaɛ.
Vĩ̀i ń dãunaɔ kɔ̃ kpámá dɛa yã́i. Màa maeɔ ń nɛ́ɔ kpámá. Nɛ́ɔ bɔ ń deɔ ń ń daɔ kpɛ wà ń dɛ.
Gbɛ̃́pii a zaágu ma yã́i. Gbɛ̃́ pɔ́ mɛnafɔ̃̀ e a lɛ́wa, ade mɛ́ a bɔ.
Tó a tɛ̃̀ gudɛna è gu pɔ́ dɛ àɔ kuuo, (kyokɛna yã́pi da), gbɛ̃́ pɔ́ kú Yudeɔ bàalɛ mipɛ sĩ̀sĩɔwa.
Gbɛ̃́ pɔ́ kú a kpɛ́ musu su pila gɛ̃ kpɛ́u a pɔe sɛ́io.
Gbɛ̃́ pɔ́ kpɛ́ bua su ɛa bɛ a ula sɛ́io.
Waiyoo nɛadeɔ ń nɔsindeeɔ gɔɔ beezĩ.
À wabikɛ kɛ́ yã́piɔ su á le buziɛo,
asa wɛ́tɛ̃a pɔ́ aɔ ku gɔɔpi aɔ zɔ̃ɔɛ. Za gɔɔ pɔ́ Lua dṹnia kɛ̀ e gbã a taa i kɛo, mɛ́ a kɛ bau lɔo.
Tó Dii i gɔɔpiɔ laoo, dɔ̃ gbɛ̃e a bɔo. À gɔɔpiɔ lào a gbɛ̃́ pɔ́ à ń sɛ́ɔ yã́iɛ.
Gɔɔ bee tó wà su òɛ́ Mɛsii gwa kɛ, ge Mɛsii ku le, ásu sio.
Asa Mɛsii ɛgɛnaɔ ń ãnabi ɛgɛnaɔ mɔ dabudabuɔ ń yãbɔnsaɛɔ kɛ, kɛ́ baa gbɛ̃́ pɔ́ Lua ń sɛ́ɔ aa ń sã́sãò, tó a zɛ́ kú.
Àɔ kú ń laaio, ma yã́pii lɛzàwá za káauɛ.
Gɔɔ bee wɛ́tɛ̃api gbɛa ĩatɛ̃ a siakũ, mɔvua a ikɛo,
saanaɔ wolo luawa, pɔ́ pɔ́ kú luawapiɔ zã ń pɛ́kĩiwa.
Wi Gbɛ̃nazĩn Nɛ́ mɔa e luabɛpuanau ń gbãa zɔ̃ɔo ń gawio,
i a malaikaɔ zĩ aa gbɛ̃́ pɔ́ Lua ń sɛ́ɔ kãaa za dṹnia gola síiɔ̃ guu, za dṹnia lɛ́la ń a lɛ́leo.
À yã́ pɔ́ kaadɔɛnli lɛ́ daɛ́ ma. Tó a gɔ̃naɔ busɛkũ̀ mɛ́ a lá lɛ́ paɛ, ɔ̃ i dɔ̃ guantɛ̃na kãikũ̀.
Màaɛ lɔ, tó á è yã́piɔ lɛ́ kɛ, àɔ dɔ̃ kɛ́ aà mɔa kãikũ̀ɛ, a ku kpɛɛlɛ.
Sĩana málɛ oɛ́ gɔɔbeedeɔ gɛ̃lɛ yã́piɔ píi kɛsaio.
Luabɛ ń tɔɔlɛo a gɛ̃lɛ, ãma ma yã́ɔ gɛ̃lɛa vĩo.
Gbɛ̃e a gɔɔ ge a zaa dɔ̃o, baa malaika pɔ́ aa ku luabɛɔ ge Lua Nɛ́, sema Mae Lua.
Àɔ kú ń laaio à itɛ̃kɛ, asa á dɔ̃ zĩ́ pɔ́ gɔɔpi a kao.
A dɛ lán gbɛ̃́ pɔ́ lɛ́ gɛ́ wɛ̃́lɛuwaɛ. À a bɛ tò a zĩkɛnaɔnɛ baade ń a zĩo, ɔ̃ a ò a gudɔ̃anaɛ aà itɛ̃kɛ.
Ápiɔ sɔ̃ á uabele sugɔɔ dɔ̃o, oosin nò, wɛɛdon nò, ko ɔ́ɔlɔan nò, gufɛ̃nɛn nò. Ayãmɛto à itɛ̃kɛ,
kɛ́ asu su kã́ndo, i á le álɛ i'oo yã́i.
Yã́ pɔ́ málɛ oɛ́, málɛ o gbɛ̃́piiɛɛ, à itɛ̃kɛ.
Gɛ̃amusu dikpɛ ń Kàaso dikpɛo gɔ̃̀ gɔɔ pla, ɔ̃ sa'onkiaɔ ń Mɔizi ikoyãdanɛdeɔ lɛ́ zɛwɛɛlɛ wà gbɛ̃́ɔ zãmakɛ wà e Yesu kṹ wà dɛ.
Asa aa mɛ̀: Wásu wà aà kũ dikpɛgɔɔzĩo, kɛ́ wasu fɛlɛ ń zɔaoo yã́i.
Gɔɔ pɔ́ Yesu kú Simɔɔ Kusude bɛ Bɛtani, àlɛ pɔble, ɔ̃ nɔɛe sɔ̃̀aàzi a tulale bui maa ɔde loona kũa. Ɔ̃ à loonapi waa ɛ̀ à tulalepi kà Yesu miwa.
Gbɛ̃eɔ ku we, yã́pi ɔ̃̀má, ɔ̃ aa mɛ̀: Bɔ́yãi à tulalepi pãkɛ̀i màai?
Tulale pɔ́ a ɔ̃a dɛ ã́nusu ɔwatɛ̃ ɔ̀aa do ń basɔooa, dɔ̃ yãa wa yìa wà a ɔ̃a kpà taasideɔwa. Ɔ̃ aa zɔadɔ̀wà.
Ɔ̃ Yesu mɛ̀: À aà to we. Bɔ́yãi álɛ ĩadaiwài? À yãmaakɛ̀mɛɛɛ.
Taasideɔ kúánɔ gɔɔpiiɛ. Gɔɔ pɔ́ á yei, á fɔ̃ na kɛnɛ́, ãma máɔ kúánɔ gɔɔpiio.
A kɛ̀ a gbãa lɛ́uɛ, à dɔ̀aa tulale kà ma mɛwa ma gɛ kpɛlaa yã́iɛ.
Sĩana málɛ oɛ́, gu pɔ́ wàlɛ ma baokpau dṹnia guu píi, waɔ yã́ pɔ́ nɔɛpi kɛ̀ o aà yã́ dɔańgu yã́i.
Bee gbɛa Yudasi Isaliɔti pɔ́ dɛ gbɛ̃ɔn kuɛplaɔ gbɛ̃do ũ gɛ̀ sa'onkiaɔ kĩ́i Yesu kpaamá yã́i.
Kɛ́ aa aà yãmà, an pɔ kɛ̀na, ɔ̃ aa lɛgbɛ̃̀ɛ̀ wa ɔ̃a kpawà. Ɔ̃ àlɛ zɛwɛɛlɛ à Yesu kpámá.
Kàaso dikpɛgɔɔ sɛ̃́ia zĩ́, gɔɔ pɔ́ wì Gɛ̃amusu sã kòlokpa, Yesu ìwaɔ òɛ̀: Má ń ye wà gɛ Gɛ̃amusu blɛ sɔukɛunɛi?
Yesu a ìwaɔ gbɛ̃ɔn pla zĩ̀ a ònɛ́: À gɛ́ wɛ̃́lɛdau. Á kpaaũ ń gbɛ̃eo í sɛa lo guu. À tɛaàzi
e ua pɔ́ a gɛ̃u, í o uabeleɛ, Mɛtulu mɛ̀ má á pilaui, gua pɔ́ á Gɛ̃amusu blɛ bleu ń a ìwaɔ?
A kpɛdiakɔ̃a kpɛa zɔ̃ɔ musu pɔ́ wa kɛ̀kɛ ɔlɔɛ́, í sɔukɛwɛ̃ɛ we.
Kɛ́ ìwapiɔ dàzɛu, ɔ̃ aa kà wɛ̃́lɛpi guu, aa è lá a ònɛ́wa. Ɔ̃ aa Gɛ̃amusu blɛ sɔukɛ̀ we.
Kɛ́ oosi kɛ̀, Yesu kà we ń a ìwa gbɛ̃ɔn kuɛplaɔ.
Kɛ́ aa zɔ̃̀lɛ lɛ́ pɔble, ɔ̃ Yesu mɛ̀: Sĩana málɛ oɛ́, á gbɛ̃́ pɔ́ wálɛ pɔble sãnuɔ do a ma kpámá.
An pɔ yà, ɔ̃ aalɛ aà la dodo: Asa mámɛo yó?
Ɔ̃ a ònɛ́: Á gbɛ̃ɔn kuɛplaɔ doɛ, wálɛ ɔkãaa ta doũ.
Gbɛ̃nazĩn Nɛ́ a ta lá wà a yã'ò taalauwa, ãma waiyoo gbɛ̃́ pɔ́ a Gbɛ̃nazĩn Nɛ́ kpámápi. A maa wà ade ì yãao.
Kɛ́ aalɛ pɔble, Yesu kàa sɛ̀ à báaadàu, ɔ̃ a ɛ̀'ɛ kpàmá à mɛ̀: À sí, beeá ma mɛɛ.
Ɔ̃ à imibɔ sɛ̀ à Lua sáaukpà a kpàmá, ɔ̃ aa mì ḿpii.
Ɔ̃ a ònɛ́: Beeá ma auɛ, Lua bàa kua ń gbɛ̃́ dasiɔ au pɔ́ a bɔaɛ.
Sĩana málɛ oɛ́, má vɛ̃ɛbɛ'i mi lɔo e kpala pɔ́ bɔ̀ Lua kĩ́i bɔ gupuau, ɔ̃ má a dafu mi.
Kɛ́ aa lɛsì aa làa, ɔ̃ aa bɔ̀lɛ gɛ̀ Kùkpɛ sĩ̀sĩpɔlɛu.
Ɔ̃ Yesu ònɛ́: Ápii á ma to we, asa a kɛ̃a láu Lua mɛ̀: Má sãdãna lɛ́, sãɔ i fãaa.
Ń beeo ma vua gbɛa má dɔaaɛ́ Galile.
Ɔ̃ Piɛɛ òɛ̀: Baa tó wa n to we píi, má n to weo.
Ɔ̃ Yesu òɛ̀: Sĩana málɛ onɛ, gwãasĩnaa e ko àɔ gɛ́ lɛ́ gɛ̃n pla zui, ńyɔ̃ lelekpamazi gɛ̃n àaɔ̃.
Ɔ̃ Piɛɛ lɛgbɛ̃̀ à mɛ̀ máũmaũɛ: Baa tó má su málɛ gannɔ, má lelekpanzi bauo. Ɔ̃ aa ò màa sɔ̃ ḿpii.
Kɛ́ aa kà gu pɔ́ wì mɛ Gɛsɛmani, ɔ̃ Yesu ò a ìwaɔnɛ: À zɔ̃lɛ la e màɔ wabikɛ.
Ɔ̃ à Piɛɛ ń Zaakio ń Zãao sɛ̀ gɛ̀ńnɔ. Iwãa kà aà pɔa, tòlobi zùaàgu,
ɔ̃ a ònɛ́: Pɔsia ma kũ gbãa e ma ka gaa. À zɛ la à itɛ̃kɛ.
Kɛ́ à gɛ̀ aɛ yɔɔ, ɔ̃ à wùlɛ a gbɛɛu à wabikɛ̀, tó a zɛ́ kú, gɔɔpi gɛ̃ala.
À mɛ̀: Baa, ma Mae, ń yã́ píi zɛ́ vĩ. To taasi kɛɛonapi dɔmazi, ãma ma pɔeã no, sema n pɔ́.
Kɛ́ à ɛ̀a sù a gbɛ̃ɔn àaɔ̃piɔ kĩ́i, a è aalɛ i'o. Ɔ̃ a ò Piɛɛɛ: Simɔɔ, ńlɛ i'o yã̀? Ni fɔ̃ n itɛ̃kɛ̀ baa yɔɔoa?
À itɛ̃kɛ àɔ wabikɛ, kɛ́ ásu fu yɔ̃awao yã́i. Nisĩna yei, ãma mɛ busɛ.
À ɛ̀a gɛ̀ wabikɛi, ɔ̃ à yã́ doũpi ò lɔ.
Kɛ́ à ɛ̀a sù, a è aalɛ i'o, asa an wɛ́ gbiakũ̀ɛ. Ɔ̃ aai dɔ̃ lá wa oɛ̀o.
Aà ɛa sua gɛ̃n àaɔ̃de a ònɛ́: Álɛ i'o álɛ kã́mabo e tiaa? Bee mɔ̀. Gɔɔ kà sa. À gwa, wàlɛ Gbɛ̃nazĩn Nɛ́ kpá duunkɛnaɔwa.
À fɛlɛ wà gɛ́. Gbɛ̃́ pɔ́ lɛ́ ma kpámá lɛ́ mɔ́ kee.
Kɛ́ Yesu lɛ́ yã́pi o gɔ̃̀ɔ, ɔ̃ aà ìwapiɔ gbɛ̃do Yudasi kà ń bíla pɔ́ bɔ̀ sa'onkiaɔ ń Mɔizi ikoyãdanɛdeɔ ń gbɛ̃zɔ̃ɔɔ kĩ́iɔ. Aa fɛ̃ndaɔ kũa ń goɔ.
Bɔnkpɛdepi sɔ̃ à dɔ̀aa seela ònɛ́ à mɛ̀ gbɛ̃́ pɔ́ a su lɛpɛ̀wà, aàpin we. Aa aà kũ gbãa aa taò.
Kɛ́ à kà we, ɔ̃ à táa'ò Yesuwa gɔ̃̀ɔ, a òɛ̀: Mɛtulu! Ɔ̃ à lɛpɛ̀wà.
Ɔ̃ wà ɔpɛ̀lɛwà wà aà kũ̀ gíũgiũ.
Zã guu gbɛ̃e a fɛ̃nda wò à sa'onkia zĩkɛnae lɛ̀ò à aà swã́ gò.
Ɔ̃ Yesu ònɛ́: Kpã́i wɛliwɛn ma ũ, ɔ̃ a mɔ ma kṹi ń fɛ̃ndaɔ ń goɔa?
Má kúánɔ Lua ua lá gu lɛ́ dɔ, miɔ yãdaɛ́, i ma kũo. Ãma bee kɛ̀ kɛ́ yã́ pɔ́ kɛ̃a Luayãtaalau e kɛ yã́iɛ.
Ɔ̃ aà ìwaɔ bàalɛ̀ píi aa aà tò we.
Ɛ̀waasoe tɛaàzi, aà zwãa kuaaàla pɔeyesai. Kɛ́ wà aà kũ̀,
ɔ̃ à a zwãa tònɛ́ we, à bàalɛ̀ puizi.
Ɔ̃ wà gɛ̀ ń Yesuo sa'onkia bɛ. Sa'onkiaɔ ń gbɛ̃zɔ̃ɔɔ ń Mɔizi ikoyãdanɛdeɔ kãaaa we ḿpii.
Piɛɛ tɛ́ ń kpɛ kãaa e à gɛ̀ gɛ̃̀ sa'onkia bɛ'ua. À zɔ̃̀lɛ we, àlɛ tɛ́kpakpa ń dɔaiɔ sãnu.
Sa'onkiaɔ ń Yuda yã́kpalɛkɛnaɔ píi lɛ́ yã́ wɛɛlɛ wà dɔ Yesuwa wà e wà aà dɛ, ɔ̃ aai eo.
Wà yãdɔ̀dɔwà dasi, ãma an yãe i kɔ̃sɛo.
Ɔ̃ gbɛ̃eɔ fɛ̀lɛ yãdɔ̀wà lɔ aa mɛ̀:
Wá mà dee mɛ̀ á Lua kpɛ́ pɔ́ gbɛ̃nazĩna dɔ̀ wí, i a pãle pɔ́ gbɛ̃nazĩna i dɔo dɔ gɔɔ àaɔ̃ɛ.
Baa ń beeo an lɛ́ i kɛ doũo.
Ɔ̃ sa'onkia fɛ̀lɛ zɛ̀ zã guu à Yesu là à mɛ̀: Ńyɔ̃ yãe zã́sioa? Yã́ pɔ́ wàlɛ dɔdɔmapiɔ dɛa ni?
Yesu nílɛ kpɛ̃́, i yãe wewào, ɔ̃ sa'onkiapi ɛ̀a aà là à mɛ̀: Ḿmɛ ń Lua báaade Nɛ́ Mɛsii ũa?
Ɔ̃ Yesu mɛ̀: Mámɛ má aà ũ. Á Gbɛ̃nazĩn Nɛ́ e zɔ̃lɛa Gbãapiide ɔplaai, mɛ́ á aà mɔa e luabɛpuanau.
Ɔ̃ sa'onkiapi a ulaɔ ga kɛ̃̀ à mɛ̀: É'e, wá bàa kú ń seeladeɔ lɔe?
Á mà lá à dɔ̀ɛ ń Luao weó? Kpelewa a zɛòi? Ɔ̃ aa yã́ dìɛ̀ ḿpii aa mɛ̀ wà aà dɛ.
Ɔ̃ wà fɛ̀lɛ lɛ́ lɛ́'ikakawà. Ɔ̃ wà pɔkùɛ̀ aà wɛ́wa, wàlɛ aà lɛlɛ ń ɔkũo, wàlɛ oɛ̀: Ãnabikɛkɛ, ní gbɛ̃́ pɔ́ n lɛ o. Ɔ̃ dɔaiɔ aà kũ̀ aa aà sãnkɛkɛ.
Piɛɛ ku zĩ́lɛ ua, ɔ̃ sa'onkia bɛ nɔɛ zĩkɛnaɔ do mɔ̀ we.
Kɛ́ à Piɛɛ è, àlɛ tɛ́kpakpa, ɔ̃ à aà gwà soee, a òɛ̀: Mpi sɔ̃, iɔ sãnu ń Yesu Nazalɛtipioɛ.
Ɔ̃ à lelekpà à mɛ̀: Má dɔ̃o, mi ma lá ńlɛ oo. Ɔ̃ à fɛ̀lɛ gɛ̃̀ gɔ̃u guu.
Nɔɛpi ɛ̀a aà è we, ɔ̃ a ò gbɛ̃́ pɔ́ zɛa weɔnɛ à mɛ̀: Gɔ̃ɛpiá an gbɛ̃doɛ.
Ɔ̃ Piɛɛ lelekpà lɔ. Kɛ́ à kɛ̀ sàa yɔɔ, gbɛ̃́ pɔ́ zɛa weɔ ò Piɛɛɛ: Sĩanaɛ an gbɛ̃don n ũ, asa Galile gbɛ̃́n n ũ.
Piɛɛ vãikpàaĩ ń azĩao, ɔ̃ à mɛ̀: Má sì ń Luao, má gbɛ̃́ pɔ́ álɛ aà yã'opi dɔ̃o.
Wegɔ̃ɔ ɔ̃ ko lɛ́ gɛ̃n plaade zù, ɔ̃ yã́ pɔ́ Yesu ò dɔ̀ Piɛɛgu, kɛ́ à mɛ̀ e ko àɔ gɛ́ lɛ́ gɛ̃n plaade zui, a lelekpaazi gɛ̃n àaɔ̃. Ɔ̃ à nà ɔɔlɔwa.
Kɛ́ gu dɔ̀ gɔ̃̀ɔ sa'onkiaɔ ń gbɛ̃zɔ̃ɔɔ ń Mɔizi ikoyãdanɛdeɔ ń gbãadeɔ píi lɛkpàaĩ, ɔ̃ aa Yesu yè aa gɛ̀ aà kpà Pilatiwa.
Ɔ̃ Pilati aà là à mɛ̀: Yudaɔ kían n ũa? Yesu wèwà à mɛ̀: Ń òn we.
Sa'onkiaɔ lɛ́ yãdɔdɔwà,
ɔ̃ Pilati ɛ̀a aà là à mɛ̀: Ńyɔ̃ yãe ooa? Yã́ pɔ́ wàlɛ dɔdɔma ma fá!
Kɛ́ Yesu i yãe zã́simáo, ɔ̃ aà yã́ bɔ̀ Pilati saɛ.
Gɛ̃amusu dikpɛgɔɔzĩ Pilati ì dakpɛunaɔ do pɔ́ wa yei kɛ̃́nɛ́ɛ.
Bùsudɛna pɔ́ aa bɔ̀ gbãadeɔ kpɛ aa gbɛ̃dɛ̀ɔ ku kpɛ́u. An gbɛ̃do tɔ́n Balaba.
Ɔ̃ bíla sɔ̃̀ Pilatizi aa wabikɛ̀wà aà kɛ lá ì kɛnɛ́wa.
Ɔ̃ Pilati ń lá à mɛ̀: Á ye mà Yudaɔ kía kɛ̃́ɛ́ yã̀?
Asa a dɔ̃ sã́asã kɛ́ sa'onkiaɔ wɛdɔ Yesuɛ yã́i ɔ̃ aa aà kpàiwa.
Ɔ̃ sa'onkiaɔ tɛkpà bílagu, ɔ̃ aa òɛ̀ aà Balaba kɛ̃́nɛ́.
Ɔ̃ Pilati ń lá à mɛ̀: Kpelewa á ye mà kɛ ń gbɛ̃́ pɔ́ wì mɛ Yudaɔ kíaoi?
Ɔ̃ aa ɛ̀a wiilɛ̀: Ǹ aà páliwa!
Ɔ̃ Pilati ń lá à mɛ̀: Bɔ́yãii? Vãi kpele a kɛ̀i? Ɔ̃ an wiilɛa kã̀fĩ aa mɛ̀: Ǹ aà páliwa!
Pilati ye yã́ pɔ́ a káńgu kɛ, ɔ̃ à Balaba kɛ̃̀nɛ́. À Yesu kpà sosaɔwa aa aà gbɛ̃ ń flàalao, aai aà páliwa.
Ɔ̃ sosapiɔ gɛ̀aànɔ bùsu gbãadepi bɛ'ua, aa ń gãli kã̀aa píi.
Aa gomusu tɛ̃a dàɛ̀, ɔ̃ aa fùa tã̀ ń lɛo aa kpàɛ̀.
Ɔ̃ aalɛ fɔkpakpawà aa mɛ̀: Yudaɔ kía fɔɔ!
Aalɛ aà gbɛ̃ a miwa ń feeo, aalɛ lɛ́'ikakawà, aalɛ kúlɛkulɛ aà aɛ, aalɛ lɛ́mawà.
Kɛ́ aa aà kɛ̀ pɔ́ɔpɔɔ aa làa, ɔ̃ aa gomusu tɛ̃api bɔ̀aàla, aa aàzĩa pɔkasa dàɛ̀. Ɔ̃ aa bɔ̀aànɔ, aalɛ gɛ́ aà páiliwa.
Kɛ́ aalɛ gɛ́, gɔ̃ɛe bɔ̀ sɛ̃̀ oi, àlɛ dɔńzi, ɔ̃ aa teasidàɛ̀ aa Yesu lipãakɔ̃a dìɛ̀. Gɔ̃ɛpi tɔ́n Simɔɔ, Silɛni bùsu gbɛ̃́ɛ, Alɛsãnda ń Lufuo de'iaɛ.
Ɔ̃ aa gɛ̀ ń Yesuo gu pɔ́ wì mɛ Gɔgɔta. (Bee mɛ̀ mitɔɔnagu.)
Ɔ̃ aa vɛ̃ɛ pɔ́ wà lí'ɔ kàu dɔ̀ɛ̀, ãma i mio.
Kɛ́ aa aà pàliwa, ɔ̃ aa aà pɔkasaɔ kpaalɛ̀ kàlɛ, aa tɛ́lɛpà a sɛa yã́ musu.
Aa aà pàliwa ĩatɛ̃ muuwãamigɔɔɛ.
Yã́ pɔ́ wa dɔ̀wa ɔ̃ wa kɛ̃̀ wa nà aà mia wà mɛ̀: Yudaɔ Kía.
Wà kpã́iwɛliwɛɔ pàliwa we lɔ gbɛ̃ɔn pla, ado aà ɔplaai, ado zɛɛi.
Ɔ̃ yã́ pɔ́ kɛ̃a láuɛ bee pà wà mɛ̀: Wà aà gwà doũ ń tàaekɛnaɔ.
Gbɛ̃́ pɔ́ lɛ́ gɛ̃ weɔ lɛ́ ń midɛ, aalɛ aà sɔ̃sɔ̃ aa mɛ̀: Ɛ̃hɛ̃! Tò! N mɛ̀ ńyɔ̃ Lua kpɛ́ wí, ní ɛa dɔ gɔɔ àaɔ̃ nolo?
Ǹ nzĩa suaba! Pila líwa mɛ̀!
Màa lɔ sa'onkiaɔ ń Mɔizi ikoyãdanɛdeɔ lɛ́ aà kɛ pɔ́ɔpɔɔ aa mɛ̀: À gbɛ̃pãleɔ suabà, ãma a fɔ̃ à azĩa suabao.
Tó wá è Isailiɔ kía pɔ́ wì mɛ Mɛsiipi pìla líwa, wá aà náaikɛ sa. Ɔ̃ gbɛ̃́ pɔ́ wà ń páliwa sãnuɔ lɛ́ aà sɔ̃sɔ̃ lɔ.
Sɛa za ĩatɛ̃ minanguo e aua gɛ̀ pìlaò gu siakũ̀ bùsupiu píiɛ.
Ĩatɛ̃'auapilaa ɔ̃ Yesu wiilɛ̀ gbã́ugbãu à mɛ̀: Ɛloi, Ɛloi, lɛma sabatani! Bee bɔɔlɛ mɛ̀: Ma Lua, ma Lua, àkɛa n ma to wei?
Kɛ́ gbɛ̃́ pɔ́ zɛa weeɔ yã́pi mà, ɔ̃ aa mɛ̀: Ma we, àlɛ Ɛlia sisiɛ.
Ɔ̃ gbɛ̃e bàalɛ̀ gɛ̀ sao zɔ̃̀ vɛ̃ɛ kũ̀mawa, a pɛ̀ feea a dɔ̀ Yesuɛ à mɛ̀: À zɛ gĩa wà gwa, tó Ɛlia a mɔ aà pila.
Yesu wii gbãa lɛ̀, ɔ̃ à gà.
Ɔ̃ Lua kpɛ́ zwãa pɔ́ daa luakukĩi aɛ pàa pla za musu e zĩ́lɛ.
Kɛ́ sosaɔ gbɛ̃zɔ̃ɔ pɔ́ zɛ Yesu aɛ we aà gaa è màa à mɛ̀: Gɔ̃ɛpiá Lua Nɛ́ɛ sĩana.
Nɔɛeɔ ku we lɔ, aalɛ gugwa kãaa. An guu Maliama Madelɛni kuu ń Maliama pɔ́ dɛ Yosɛfu ń Zaaki Nɛ́nao da ũo ń Salomɛɛo.
Gɔɔ pɔ́ Yesu kú Galile, aamɛ aaìɔ tɛaàzi wàɔ blɛkɛɛ̀. Nɔɛ pãleɔ mɔ̀aànɔ Yelusalɛũ aa ku we lɔ dasi.
Ãsɔ̃adazĩ oosi lɛ́ kɛ. Lá kã́mabogɔɔ ye daalɛi,
Yosɛfu Alimate mɔ̀. Gbɛ̃́ tɔdeɛ Yuda gbãadeɔ guu, mɛ́ àlɛ kpala pɔ́ a bɔ Lua kĩ́i dã́. À sɔ̃dìlɛ à gɛ̀ Pilati kĩ́i, à Yesu gɛ wabikɛ̀wà.
Kɛ́ Pilati mà Yesu gà kɔ̀, à bɔ̀ aà saɛ. Ɔ̃ à sosaɔ gbɛ̃zɔ̃ɔ sìsi, à aà là tó Yesu gà kɔ̀.
Kɛ́ Pilati gbɛ̃zɔ̃ɔpi yãmà, ɔ̃ à Yosɛfu gbà zɛ́ aà gɛpi sɛ́.
Yosɛfu gɛ̀ bàabaa lù, ɔ̃ à gɛ̀ à aà bùa à bàabaapi fĩ̀wà. À aà dà gbɛ̀'ɛ pɔ́ wa sɔ̀ mia ũ guu, ɔ̃ à gbɛ̀ gbɛ̃̀nɛ gbeembo tà ɛpilɛ.
Maliama Madelɛni ń Maliama Yosɛfu dao lɛ́ gwa, aa è gua pɔ́ wà Yesu gɛpi dàu.
Kã́mabogɔɔzĩ láaa ĩatɛ̃ gɛ̃a kpɛ́u Maliama Madelɛni ń Maliama Zaaki dao ń Salomɛɛo nísi gĩnana lù, kɛ́ wà gɛ ma Yesu mɛwa.
Ãsɔ̃anɛnzĩ kɔɔkɔɔ ĩatɛ̃ bilɛa ɔ̃ aa bɔ̀ gɛ̀ miapi kĩ́i.
Aalɛ kɔ̃ la zɛ́u aalɛ mɛ: Démɛ a gbɛpi gbeembo à gowɛ̃ɛ mia'ɛ lɛ́i?
Asa gbɛpi gbɛ̃̀nɛɛ. Kɛ́ aa wɛsɛ̀, ɔ̃ aa è wà gbɛpi gbeembò kɔ̀.
Kɛ́ aa gɛ̃̀ mia'ɛpi guu, ɔ̃ aa ɛ̀waasoe è zɔ̃lɛa ɔplaa oi, a ulatao pua daa. Ɔ̃ iwãa kà ń pɔa.
A ònɛ́: Ásu to iwãa ká á pɔao. Yesu Nazalɛti pɔ́ wa pàliwa álɛ wɛɛlɛo lò? À vù. A gu pɔ́ wà aà dìlɛu èa? A ku lao.
À tá, í o aà ìwaɔnɛ ń Piɛɛo, a dɔaanɛ́ Galile. Aa aà e we lá a ònɛ́wa.
Iwãa kà ń pɔa, aalɛ kpakpanaga, ɔ̃ aa bɔ̀lɛ miapiu ń bao. Aai yãe o gbɛ̃eɛo, kɛ́ vĩa ń kṹ yã́i.
Kɛ́ Yesu bɔ̀ gau ãsɔ̃anɛnzĩ gufɛ̃nɛ, à azĩa ɔ̀lɔ Maliama Madelɛni pɔ́ à tã́a mɛ̀n sopla gòɛ̀ɛ káau.
Ɔ̃ nɔɛpi gɛ ò aà gbɛ̃́ pɔ́ an pɔ yaa, aalɛ ɔ́ɔlɔɔnɛ.
Kɛ́ aa mà Yesu vù, nɔɛpi aà è ń wɛ́o, ɔ̃ aai sio.
Bee gbɛa gɔɔ pɔ́ an gbɛ̃ɔn plaɔ bɛ zɛ́ guu, aalɛ gɛ́ wɛ̃́lɛu, à azĩa ɔ̀lɔnɛ́ lán gbɛ̃pãlewa.
Kɛ́ aa ɛ̀a sù ń wɛ̃́lɛpio, aa ò gbɛ̃́ kĩniɔnɛ. Ń beeo aai ń yã́ sio.
Gbɛzã ɔ̃ à azĩa ɔ̀lɔ a gbɛ̃ɔn kuɛdoɔnɛ gɔɔ pɔ́ aalɛ pɔble. Ɔ̃ à zɔadɔ̀má, kɛ́ an swã́ gbãa mɛ́ aai a náaikɛo yã́i. Asa aai gbɛ̃́ pɔ́ aa aà è à vùɔ yã́ sio.
Ɔ̃ a ònɛ́: À gɛ́ dṹnia guu píi, í ma baokpa gbɛ̃́piiɛ.
Gbɛ̃́ pɔ́ sì mɛ́ à da'ilɛkɛ̀ a bɔ. Gbɛ̃́ pɔ́ i sio sɔ̃, yã́ a zɔ̃lɛwà.
Gbɛ̃́ pɔ́ aa yã́pi sìɔ yãkɛaɔn kɛ: Aali tã́ago ń ma tɔ́o, aali yãebui'o.
Tó aa mlɛ̃ kũ̀ ń ɔo ge tó aa kona í mì, a pɔe kɛnɛ́o. Aali ɔna gyãeɔwa, aai aafiaʼe.
Kɛ́ Dii Yesu yã'ònɛ́ a làa, ɔ̃ Lua aà sɛ̀ tàò musu, à zɔ̃̀lɛ Luapi ɔplaai.
Ɔ̃ aà ìwapiɔ bɔ̀ gɛ̀ waasokpà gupiiu. Dii zĩkɛ̀ńnɔ, ɔ̃ an dabudabukɛaɔ yã́ pɔ́ aa ò sĩanapìliwànɛ́.
Gbɛ̃́ɔ ɔkpà yã́ pɔ́ kɛ̀ wá guu dau siua lá guu zɛ́zɛwa dasi,
lá gbɛ̃́ pɔ́ aa dɛ yã́pi seeladeɔ ń a baokpanaɔ ũ za káauɔ òwɛ̃ɛwa.
Tiasa mapi sɔ̃, lá ma wɛtɛ̀ yã́piɔi dodo za a daalɛawa, má è a maa mà kɛ̃nɛ zɛ́zɛ, ma gbɛ̃́ bɛɛɛde Teofili,
kɛ́ ǹ e ǹ yã́ pɔ́ wa dànɛ sã́asã dɔ̃.
Yude bùsu kí Elodi gɔɔ sa'onae ku, aà tɔ́n Zakali. A ku Abia sa'onaɔ gãli guuɛ. Aà na tɔ́n Ɛlizabɛti. Aalona buiɛ lɔ.
An pla ḿpii aa maa Luaɛ. Aaìɔ ku tàaesai, aa Dii ikoyã ń yã́ pɔ́ a dìlɛɔ kũa.
Aa nɛ́ vĩo, asa Ɛlizabɛtiá fĩiɛ, mɛ́ an pla ḿpii aa zikũ̀.
Gɔɔ pɔ́ sa'oa kà an gãliwa, Zakali mɛ́ lɛ́ Lua gbagba.
Lá sa'onapiɔ ì kɛwa, aa likpà, ɔ̃ lí Zakali sɛ̀ aà gɛ́ tulaletikai tɛ́a Dii kpɛ́u.
Tulaletikpasagɔɔ bíla kã̀aa kpɛɛlɛ píi, aalɛ wabikɛ.
Ɔ̃ Dii malaikae bɔ̀ mɔ̀wà, à zɛ̀ tulaletikatɛakĩi ɔplaai.
Kɛ́ Zakali aà è, à bílikɛ̀, vĩa aà kũ̀.
Ɔ̃ malaikapi òɛ̀: Ńsu to vĩa n kũo Zakali. Lua n wabikɛa sì, n na Ɛlizabɛti a nɛ'i gɔ̃ɛ ũ, ní tɔ́kpaɛ̀ Zãa.
N pɔ a kɛ na, ńyɔ̃ yáalɔ, gbɛ̃́ɔ pɔnakɛ aà ia yã́ musu dasi,
asa aɔ dɛ Diiɛ gbɛ̃zɔ̃ɔ ũɛ. A wɛ̃ ge í gbãae mio, Lua Nisĩna aɔ dɛdɛawà za aà da gbɛɛuɛ.
A to Isailiɔ zɛ ń Dii ń Luao dasi,
a dɔaa Diiɛ ń Lua Nisĩna gbãa pɔ́ Ɛlia vĩ yãao. A to maeɔ lɛdoũkɛ ń ń nɛ́ɔ, a to swã́yãmansaideɔ gbɛ̃maaɔ ɔ̃nɔ sɛ́. A gbɛ̃́ɔ kɛkɛ aaɔ ku sɔu guu Diiɛ.
Ɔ̃ Zakali ò malaikapiɛ: Kpelewa má yã́pi sĩana dɔ̃i? Asa maezinan ma ũ, mɛ́ ma na zikũ̀ lɔ.
Ɔ̃ malaikapi wèwà à mɛ̀: Mámɛ má Gabliɛli, miɔ zɛa Lua aɛ. Ɔ̃mɛ ma zĩ yã́pi oinɛ, mà baonapi kpanɛ.
Ma, n lɛ́na a naalɛ, ńyɔ̃ fɔ̃ yã'oo e yã́pi gɛ kɛò, kɛ́ ni ma yã́ pɔ́ a kɛ a gɔɔwa sio yã́i.
Gɔɔ bee sɔ̃ wàlɛ Zakali dã́. Aà gɛ̃gɛ̃a Lua kpɛ́u bɔ̀ ń saɛ.
Kɛ́ à bɔ̀, i fɔ̃ yã'òńnɔo, ɔ̃ wa dɔ̃̀ kɛ́ à wɛ́pungu'è Lua kpɛ́uɛ. Lá aà lɛ́na nàalɛ, ɔ̃ àlɛ yã'onɛ́ ń ɔo.
Kɛ́ Zakali sa'ogɔɔ lɛ́ kà, ɔ̃ à tà a bɛ.
Bee gbɛa aà na Ɛlizabɛti nɔsì, ɔ̃ à azĩa ùlɛ e mɔ sɔo à mɛ̀:
Dii kɛ̀, à ma wɛ̃nagwà, à wibɔ̀mɛɛ.
A mɔ soolode guu Lua malaika Gabliɛli zĩ̀ Galile wɛ̃́lɛ pɔ́ wì mɛ Nazalɛti guu.
À gɛ̀ nɛnɔɛ lɛ́so pɔ́ aà tɔ́n Maliama kĩ́i. A gɔ̃kpama vĩ Davidi bui ũ, aà tɔ́n Yosɛfu.
Kɛ́ malaikapi gɛ̃̀ aà kĩ́i, a òɛ̀: Fɔɔ báaade! Dii kunnɔɛ.
Maliama bílikɛ̀ yã́piwa, à làasookɛ̀ à mɛ̀: Fɔ bee mi dɛa ni?
Ɔ̃ malaikapi òɛ̀: Maliama, ńsu to vĩa n kũo, asa Lua báaadànguɛ.
Ma! Ńyɔ̃ nɔsi, ní nɛ'i gɔ̃ɛ ũ, ní tɔ́kpaɛ̀ Yesu.
Aɔ dɛ gbɛ̃zɔ̃ɔ ũ, wàli oɛ̀ Musude Nɛ́. Dii Lua a aà kpa aà dezi Davidi kpalau,
iɔ dɛ Yakɔbu buiɔ kía ũ gɔɔpii, aà kpala aɔ láaa vĩo.
Ɔ̃ Maliama ò malaikapiɛ: Lá mi gɔ̃ɛ dɔ̃ yãao, bee a kɛ kpelewa ni?
Malaika wèwà à mɛ̀: Lua Nisĩna a dinɛ, Musude gbãa i mɔma. A yã́i nɛ́ pɔ́ ńyɔ̃ ipi kua aɔ adoa, wàli oɛ̀ Lua Nɛ́.
N daɛ Ɛlizabɛti nɛgɔ̃ɛ nɔsia sɔ̃ a zikũ guu. Nɔɛ pɔ́ wa dìlɛ fĩi ũpi kú ń nɔ̀ mɔ sooloo tia.
Asa Lua lí fu yãewao.
Ɔ̃ Maliama mɛ̀: Dii zɔ̀blenan ma ũ. Aà kɛmɛɛ lá ń òwa. Ɔ̃ malaikapi aà tò we.
Gɔɔ bee Maliama fɛ̀lɛ gɛ̀ wɛ̃́lɛ pɔ́ kú Yude bùsu gusĩsĩdeu gɔ̃̀ɔ.
À gɛ̀ Zakali bɛ, ɔ̃ à fɔkpà Ɛlizabɛtiwa.
Kɛ́ Ɛlizabɛti Maliama fɔpi mà, aà nɛ́ vĩ̀vĩ aà gbɛɛ guu, ɔ̃ Lua Nisĩna dɛ̀dɛ Ɛlizabɛtiwa,
Ɛlizabɛti wii gbãa lɛ̀ à mɛ̀: Báaaden n ũ dɛ nɔɛ píila. Báaaden nɛ́ pɔ́ kú ń gbɛɛu ũ lɔ.
Bɔ́n ma ũ kɛ́ ma Dii da mɔ̀ ma gwaii?
Gɔɔ pɔ́ ma swã́lɛ̀ n fɔwa lé, nɛ́ pɔ́ kú ma gbɛɛu vĩ̀vĩ ń pɔnaoɛ.
Báaaden n ũ, asa ń sì yã́ pɔ́ Dii ònɛ a kɛ.
Ɔ̃ Maliama mɛ̀: Báaaden n ũ, asa Málɛ Dii tɔbɔ ma sɔ̃ guu,
ma nɔ̀sɛ lɛ́ yáalɔ Lua ma Suabanawa,
asa à ma yãdà, mapi aà zɔ̀blena pɔ́ mi ka pɔe ũo. Za tia e gɔɔpii wàli omɛɛ báaadeɛ,
asa Lua Gbãadepi yãzɔ̃ɔkɛ̀mɛɛ. Aà tɔ́ kua adoa.
Ì wɛ̃nadɔ̃ gbɛ̃́ pɔ́ aaì vĩakɛɛɔnɛ e ń buiwa.
À a gã̀sĩ pòo à a gbãa ɔ̀lɔnɛ́, à waladeɔ fã̀aa ń ń làasooɔ.
À gbãadeɔ bɔ̀ kpalau, à táaaɔ kã̀fĩ.
À pɔmaaɔ kpà nɔandɛnaɔwa aa kã̀, à ɔdeɔ gbàɛ ɔgii.
À a zɔ̀blena Isailiɔ ĩ̀a, an yã́ i sãaàguo.
À wɛ̃nadɔ̃̀ Ablahaũ ń a buipiɔnɛ lá à a lɛgbɛ̃̀ wá deziɔnɛwa.
Maliama zɔ̃̀lɛ ń Ɛlizabɛtio lán mɔ àaɔ̃wa, ɔ̃ à gbàsa tà a bɛ.
Ɛlizabɛti nɛ'igɔɔ kà, ɔ̃ à nɛ'ì gɔ̃ɛ ũ.
Kɛ́ aà fã́anideɔ ń aà daɛɔ mà lá Dii wɛ̃nadɔ̃̀ɛ̀, aa pɔnakɛ̀aànɔ.
A gɔɔ swaaɔ̃de zĩ́ aa mɔ̀ tɔ̃zɔ̃i nɛ́piɛ, aai aà mae Zakali tɔ́kpaɛ̀,
ɔ̃ aà da mɛ̀: Aawo! Wàli oɛ̀ Zãa.
Aa òɛ̀: Gbɛ̃e ku n daɛɔ guu, a tɔ́ bee vĩo.
Ɔ̃ aa yã'ò aà maeɛ ń ɔo, kɛ́ aa e dɔ̃ lá a ye wà tɔ́kpaɛ̀.
Zakalipi pɔ́ pɔ́ á e lákɛ̃wà gbɛ̀a, ɔ̃ a kɛ̃̀wà: Aà tɔ́n Zãa. Yã́pi bɔ̀ ń saɛ ḿpii.
Wegɔ̃ɔ aà lɛ́na gòlɛ, à lɛbɔ̀ lɛ́ yã'o, àlɛ Lua sáaukpa.
Ɔ̃ vĩa ń fã́anideɔ kũ̀ píi, ɔ̃ Yude bùsu gusĩsĩde gbɛ̃́ɔ lɛ́ yã́pi galikɛ píi.
Ɔ̃ gbɛ̃́ pɔ́ aa yã́pi màɔ kũa ń nɔ̀sɛ guu aa mɛ̀: Bɔ́ nɛ́pi aɔ dɛ a ũ ziai? Asa Dii ɔliaaaàziɛ.
Lua Nisĩna dɛ̀dɛ aà mae Zakaliwa, ɔ̃ à ãnabikɛkɛ̀ à mɛ̀:
Wà Dii Isailiɔ Lua sáaukpa! À mɔ̀ a gbɛ̃́ɔ bò.
À Suaban gbãade bɔ̀wɛ̃ɛ a zɔ̀blena Davidi bui guu,
lá a dà a ãnabiɔnɛ aa ò za ziwa.
Aa mɛ̀ a wá sí wá ibɛɛɔwa, a wá bɔ gbɛ̃́ pɔ́ zawágupiɔ ɔzĩ.
Màa à wá deziɔ wɛ̃nagwà, aà bàa pɔ́ kúńnɔ yã́ i sãaàguo.
À lɛgbɛ̃̀ wá dezi Ablahaũɛ
à mɛ̀ á wá bɔ wá ibɛɛɔ ɔzĩ, í wá gba zɛ́ wà zɔbleɛ vĩasai,
wá kua iɔ adoaɛ̀ gbɛ̃maaɔ ũ e wá wɛ̃ni lɛ́u.
Mpi sɔ̃ ma nɛ́, wàli onɛ Musude ãnabi, asa ḿmɛ ńyɔ̃ dɔaa ǹ zɛkɛkɛ Diiɛ.
Ńyɔ̃ to aà gbɛ̃́ɔ dɔ̃ lá a ń suaba, lá a ń duuna kɛ̃́má,
kɛ́ wá Lua nɔ̀sɛ sósobi vĩ yã́i. Bɔa musu a mɔ wá gwai lá gu ì dɔwa,
i gupu gbɛ̃́ pɔ́ kú gusiauɔnɛ ń gbɛ̃́ pɔ́ kú ga lɛ́zĩɔ, i wá gbá pɛ́lɛ aafia zɛ́u.
Nɛ́pi zɔ̃ɔkũ̀ à gɔ̃̀ kã́gbãade ũ. A ku gbáau e gɔɔ pɔ́ à bɔ̀ gupuau Isailiɔwa.
Gɔɔ bee Sezaa Ogusi bɔ̀ ń yã́o à mɛ̀ wà dṹnia gbɛ̃́pii nao.
Wà nao sɛ̃́iapi kɛ̀ gɔɔ pɔ́ Kilini dɛ Sili bùsu gbɛ̃zɔ̃ɔ ũɛ.
Baade píi gɛ̀ a bɛ wɛ̃́lɛu wà a tɔ́ dalau.
Yosɛfu sɔ̃ à bɔ̀ Nazalɛti, Galile bùsuu, à gɛ̀ Davidi bɛ wɛ̃́lɛ Bɛtɛlɛũ, Yude bùsuu, kɛ́ a dɛ Davidi bui ũ yã́i.
À gɛ̀ wà a tɔ́ dalau we ń a nɔkpama Maliamao. A nɔsia,
ɔ̃ gɔɔ pɔ́ aa ku we, aà nɛ'igɔɔ kà,
ɔ̃ à a yoa ì gɔ̃ɛ ũ. À zwãa fĩ̀wà à aà wùlɛ pɔtuoɔ pɔblebɔu, kɛ́ aai gu e nibɔɔ pilakĩio yã́i.
Sãdãnaɔ ku bùsu doũpi guu, aalɛ i sɛ̃u, gwãasĩna aalɛ ń sãɔ dɔ̃́a.
Ɔ̃ Dii malaikae bɔ̀ mɔ̀má, Dii gawi gupùńzi, ɔ̃ vĩa ń kṹ maamaa.
Malaikapi ònɛ́: Ásu to vĩa á kũo, asa ma mɔ baonakpaiɛ́ɛ, gbɛ̃́pii pɔ i kɛ na maamaa.
Wà Suabana ìɛ́ Davidi wɛ̃́lɛu gwã́a, ɔ̃mɛ Mɛsii ũ, Dii ũ.
Seela pɔ́ a to à aà dɔ̃n kɛ: Á nɛ́tɛ̃na e wúlɛa pɔtuoɔ pɔblebɔu, zwãa fĩfĩwà.
Kã́ndo luabɛ ìwaɔ ku sãnu ń malaikapio dasidasi, aalɛ Lua táasilɛ aa mɛ̀:
Wà Lua tɔbɔ musu, gbɛ̃́ pɔ́ an yã́ kɛ̀ɛ̀ɔ i aafiaʼe tɔɔlɛ.
Kɛ́ malaikapiɔ gòńla aa tà luabɛ, ɔ̃ sãdãnaɔ òkɔ̃ɛ aa mɛ̀: Wà gɛ́ Bɛtɛlɛũ wà yã́ pɔ́ kɛ̀pi e, yã́ pɔ́ Dii tò wá dɔ̃̀.
Ɔ̃ aa fɛ̀lɛ gɛ̀ kpakpa, aa bɔ̀ Maliama ń Yosɛfuowa ń nɛ́tɛ̃napio wúlɛa pɔtuoɔ pɔblebɔu.
Kɛ́ aa aà è, aa yã́ pɔ́ wa ònɛ́ nɛ́tɛ̃napi yã́ musu ò.
Ɔ̃ yã́ pɔ́ sãdãnaɔ òpi bɔ̀ gbɛ̃́ pɔ́ aa màɔ saɛ píi.
Maliama yã́pi kũa a nɔ̀sɛ guu píi, àlɛ làasookɛwà.
Sãdãnaɔ ɛ̀a tà, aalɛ Lua tɔbɔ, aalɛ aà sáaukpa yã́ pɔ́ aa mà mɛ́ aa è musu, asa à kɛ̀ lá wa ònɛ́waɛ.
Kɛ́ a gɔɔ la sù, nɛ́ tɔ̃zɔ̃gɔɔ kà, ɔ̃ wà tɔkpàɛ̀ Yesu, tɔ́ pɔ́ malaika ò zadɔ̃ wi aà nɔsio.
Kɛ́ an gbãbɔgɔɔ kà, aa aà sɛ̀ gɛ̀ ɔlɔi Diiɛ Yelusalɛũ lá Mɔizi ikoyã'òwa.
Asa a ku Dii ikoyãu wà mɛ̀ wà nɛgɔ̃ɛ sɛ̃́iaɔ kpawàɛ.
Aa sa pɔ́ wa dìlɛ Dii ikoyãu ò, wà mɛ̀ felena mɛ̀n pla ge felenguulu nɛ́ bɔlɔ mɛ̀n pla.
Gbɛ̃e ku Yelusalɛũ, aà tɔ́n Simɛɔ. Gbɛ̃maaɛ, a Lua vĩa vĩ, mɛ́ aà wɛ́ dɔ Isailiɔ misiai. Lua Nisĩna diɛ̀,
ɔ̃ Nisĩnapi òɛ̀ a ga kía pɔ́ Dii kpà esaio.
Nisĩnapi dɔ̀aaɛ̀, ɔ̃ à gɛ̃̀ Lua ua. Kɛ́ Maliama ń Yosɛfuo mɔ̀ ń ń nɛ́ Yesuo yã́ pɔ́ wa dìlɛ ikoyãu kɛa yã́i,
ɔ̃ Simɛɔ aà sì a ɔzĩ, à Lua sáaukpà à mɛ̀:
Mapi n zɔ̀blena gbaɛ niɛ guu sa lá ń òmɛɛwa Dii,
asa ma wɛsì Suabana pɔ́ ń dìlɛ
n aà yã́ kɛ̀kɛ bui píi wáalɛ.
Aɔ dɛ gupua ũ à gupu buiɔnɛ, i n gbɛ̃́ Isailiɔ tɔbɔ.
Yã́ pɔ́ a ò nɛ́pi musu bɔ̀ aà de ń aà dao saɛ.
Simɛɔ samaa'ònɛ́, ɔ̃ a ò nɛ́pi da Maliamaɛ à mɛ̀: Ɔ̃mɛ aɔ dɛ seela pɔ́ Isailiɔ gii ũ, pɔsia i n sɔ̃ zɔ̃ lán fɛ̃ndawa. Isailiɔ lao ge aa kã́fĩ aà yã́i, an nɔ̀sɛ guu yã́ i bɔ gupuau.
<range>
Nɔɛ ãnabie ku we, aà tɔ́n Ãna, Fanuɛli nɛ́, Asɛɛ buiɛ. Nɔɛpi zikũ̀ɛ táotao. À zãkɛ̀ ń a gɔ̃kpamao wɛ̃̀ soplaɛ,
ɔ̃ à gɔ̃̀ò gyaa ũ e wɛ̃̀ basiiɔ̃ ń síiɔ̃o. Ìli bɔ Lua uao, ìɔ lousisi fãanɛ ń gwãasĩnao ń lɛyeao ń wabikɛao.
Zĩbeezĩ gɔ̃̀ɔ à sɔ̃̀ńzi à Lua sáaukpà, àlɛ nɛ́pi yã'o gbɛ̃́ pɔ́ an wɛ́ dɔ Yelusalɛũ boaiɔnɛ píi.
Kɛ́ Yosɛfu ń Maliamao kɛ̀ lá a ku Dii ikoyã láuwa píi aa làa, aa ɛ̀a tà ń bɛ wɛ̃́lɛu Nazalɛti, Galile bùsuu.
Nɛ́pi fɛ̀lɛ à gbãakũ̀. Ɔ̃nɔ pàɛ̀, mɛ́ ìɔ kú ń Lua báaao.
Wɛ̃ ń wɛ̃o Yesu de ń aà dao aaì gɛ́ Gɛ̃amusu dikpɛkɛi Yelusalɛũɛ.
Kɛ́ Yesu kà wɛ̃̀ kuɛpla, aa ɛ̀a gɛ̀ dikpɛkɛi lá aaì kɛwa.
Kɛ́ dikpɛ làa, aalɛ tá, ɔ̃ an nɛ́ Yesu gɔ̃̀ Yelusalɛũ, aa dɔ̃o.
Aalɛ e a kú ń gbɛ̃́ɔ guuɛ. Kɛ́ aa táa'ò gɔɔ do, ɔ̃ aa gbàsa lɛ́ aà wɛɛlɛ ń daɛɔ ń ń gbɛ̃́ dɔ̃aɔ guu.
Kɛ́ aai aà eo, aa ɛ̀a gɛ̀ aà wɛɛlɛi Yelusalɛũ.
A gɔɔ àaɔ̃de zĩ́ ɔ̃ aa aà è Lua ua zɔ̃lɛa yãdanɛdeɔ guu, àlɛ yãmamá, àlɛ yãlalamá.
Aà yãdɔ̃a ń aà yãweamáo dì gbɛ̃́ pɔ́ aalɛ aà yãmaɔwa píi.
Kɛ́ aà de ń aà dao aà è, à bɔ̀ ń saɛ, ɔ̃ aà da òɛ̀: Bɔ́yãi ń kɛ̀wɛ̃ɛ màai? N mae ń mapio, wá pɔ yà n wɛɛlɛa guu.
A wèmá à mɛ̀: Bɔ́yãi álɛ ma wɛɛlɛi? Kɛ́ à kũ̀ màɔ ku ma Mae kpɛ́u, á dɔ̃o lé?
Ãma aai yã́ pɔ́ a ònɛ́pi dɔ̃o.
Yesu ɛ̀a tàńnɔ Nazalɛti, à misìilɛnɛ́. Aà da yã́piɔ kũa a nɔ̀sɛ guu píi.
Yesu zɔ̃ɔkũ̀, aà ɔ̃nɔ kã̀fĩ, mɛ́ a na ń Luao ń gbɛ̃nazĩnaɔ.
Sezaa Tibelia kpalablea wɛ̃̀ gɛ̃ode guu Pɔ̃nsi Pilati mɛ́ Yude bùsu gbɛ̃zɔ̃ɔ ũ, Elodi lɛ́ kible Galile, aà dãuna Filipi lɛ́ kible Itule bùsu ń Takɔni bùsuowa, mɛ́ Lisania lɛ́ kible Abilɛni bùsuwa.
Anasi ń Kaaifao mɛ́ sa'onkiaɔ ũ. Gɔɔ bee ɔ̃ Lua yã'ò Zakali nɛ́ Zãaɛ gbáau.
Ɔ̃ à fɛ̀lɛ lɛ́ bɛbɛ Yuudɛ̃ baale ń baalao píi, àlɛ waasokɛ gbɛ̃́ɔnɛ. A ònɛ́ aa nɔ̀sɛlilɛ aa da'ilɛkɛ, Lua i ń duuna kɛ̃́má.
Màa yã́ pɔ́ ãnabi Isaia ò a lá guu kɛ̀ à mɛ̀: Kpàwakɛna lɔɔ ma dɔ gbáau, àlɛ mɛ à zɛkɛkɛ Diiɛ, à zɛ́wɛwɛnaɔ pooɛ̀ súsu.
Guzulɛ píi a tata, gbɛ̀ lɛsĩɔ ń sĩ̀sĩɔ daaĩ píi. Zɛ́ koleaɔ poo súsu, zɛ́ tòũtoũɔ daaĩ,
gbɛ̃́pii i e lá Lua ì ń suaba.
Bíla ìɔ mɔ aà kĩ́i da'ilɛkɛi, ɔ̃ ì onɛ́: Gbɛ̃nazĩn píligonaɔ! Démɛ lɛdàwá à bàasi pɔkũma pɔ́ Lua a bɔbɔmáɛi?
À nɔ̀sɛlilɛa yã́ kɛ, wi dɔ̃ kɛ́ a lilɛ. Kɛ́ Ablahaũ dɛ á dezi ũ, ásu dilɛ bee mɛ́ a á bɔo. Málɛ oɛ́, Lua a fɔ̃ gbɛɛ beeɔ kɛ Ablahaũ buiɔ ũ.
Mɔo dilɛa líɔzi kɔ̀. Lí pɔ́ lɛ́ nɛ́ maa io, wa zɔ̃ zu tɛ́uɛ.
Bíla aà là: Tó màaɛ, wá kɛ kpelewa ni?
A wèmá à mɛ̀: Gbɛ̃́ pɔ́ ula vĩ mɛ̀n pla, aà ado kpa gbɛ̃́ pɔ́ vĩowa. Gbɛ̃́ pɔ́ pɔblea vĩ, aà kɛ màa lɔ.
Ɔsinaɔ mɔ̀ da'ilɛkɛi, ɔ̃ aa aà là aa mɛ̀: Mɛtulu, wá kɛ kpelewa ni?
A wèmá à mɛ̀: Ásu ɔ̃asimá dɛ lá wa dìlɛlao.
Sosaɔ aà là aa mɛ̀: Wápiɔ sɔ̃ wá kɛa ni? A ònɛ́: Ásu gbãamɔ gbɛ̃́ɔnɛ à ń bleo. À zɛ ń fĩa pɔ́ wì boɛ́o.
Gbɛ̃́ɔ pɔna lɛ́ dɛdɛ. Gbɛ̃́pii lɛ́ làasookɛ a nɔ̀sɛ guu Zãa yã́wa, tó aɔ dɛ Mɛsii ũ.
Zãa ònɛ́ píi à mɛ̀: Mi á da'ilɛkɛ ń íoɛ, ãma gbɛ̃e lɛ́ mɔ́, aà iko dɛmala, mi ka mà aà sabala bɔbɔɛ̀o. Ɔ̃mɛ a á da'ilɛkɛ ń Lua Nisĩnao ń tɛ́o.
A gbaana kũa à pɔ́ fãò, i pɔ́wɛna ká a dɔ̃u, i a sào ka tɛ́ gasai guu.
Zãa baonakpaanɛ́ guu, à nàɛmá ń yãpãleɔ dasi.
Kɛ́ à yã́ pɔ́ kí Elodi kɛ̀ a dãuna na Elodia yã́ musu ń vãi pãle pɔ́ a kɛ̀ɔ bɔ̀ɛ̀ gupuau píi,
ɔ̃ Elodi ɛ̀a yãvãikɛ̀ lɔ, à Zãa dàkpɛu.
Kɛ́ Zãa lɛ́ gbɛ̃́ɔ da'ilɛkɛ píi, à Yesu da'ilɛkɛ̀ sɔ̃. Gɔɔ pɔ́ Yesu lɛ́ wabikɛ, luabɛ wɛ̃̀aa,
ɔ̃ Lua Nisĩna sù lán felenawa à dìɛ̀. Ɔ̃ wà yã'o mà bɔa luabɛ à mɛ̀: Ma Nɛ́n n ũ, má yenzi, ma pɔ kɛ̀ma na.
Gɔɔ pɔ́ Yesu a zĩ dàalɛ, a wɛ̃̀ baakwi taa vĩ. Wàlɛ e Yosɛfu nɛ́ɛ. Yosɛfupi sɔ̃ Heli nɛ́ɛ,
Helipi sɔ̃ Mata nɛ́ɛ, Matapi sɔ̃ Levii nɛ́ɛ, Leviipi sɔ̃ Mɛlɛki nɛ́ɛ, Mɛlɛkipi sɔ̃ Yana nɛ́ɛ,
Yanapi sɔ̃ Yosɛfu nɛ́ɛ, Yosɛfupi sɔ̃ Matatia nɛ́ɛ, Matatiapi sɔ̃ Amɔsi nɛ́ɛ, Amɔsipi sɔ̃ Nauũ nɛ́ɛ, Nauũpi sɔ̃ Ɛsɛli nɛ́ɛ, Ɛsɛlipi sɔ̃ Nage nɛ́ɛ,
Nagepi sɔ̃ Maatu nɛ́ɛ, Maatupi sɔ̃ Matatia nɛ́ɛ, Matatiapi sɔ̃ Sɛmɛi nɛ́ɛ, Sɛmɛipi sɔ̃ Yosɛku nɛ́ɛ, Yosɛkupi sɔ̃ Yoda nɛ́ɛ, Yodapi sɔ̃ Yohanani nɛ́ɛ,
Yohananipi sɔ̃ Lesa nɛ́ɛ, Lesapi sɔ̃ Zolobabɛli nɛ́ɛ, Zolobabɛlipi sɔ̃ Salatiɛli nɛ́ɛ, Salatiɛlipi sɔ̃ Nɛli nɛ́ɛ, Nɛlipi sɔ̃ Mɛlɛki nɛ́ɛ,
Mɛlɛkipi sɔ̃ Adi nɛ́ɛ, Adipi sɔ̃ Kosaũ nɛ́ɛ, Kosaũpi sɔ̃ Ɛlɛmadaũ nɛ́ɛ, Ɛlɛmadaũpi sɔ̃ Ɛɛ nɛ́ɛ, Ɛɛpi sɔ̃ Yozuee nɛ́ɛ,
Yozueepi sɔ̃ Ɛliɛzɛɛ nɛ́ɛ, Ɛliɛzɛɛpi sɔ̃ Yoliũ nɛ́ɛ, Yoliũpi sɔ̃ Mata nɛ́ɛ, Matapi sɔ̃ Levii nɛ́ɛ, Leviipi sɔ̃ Simɛɔ nɛ́ɛ,
Simɛɔpi sɔ̃ Yuda nɛ́ɛ, Yudapi sɔ̃ Yosɛfu nɛ́ɛ, Yosɛfupi sɔ̃ Yonaũ nɛ́ɛ, Yonaũpi sɔ̃ Ɛliakiũ nɛ́ɛ, Ɛliakiũpi sɔ̃ Mɛlɛa nɛ́ɛ,
Mɛlɛapi sɔ̃ Mɛna nɛ́ɛ, Mɛnapi sɔ̃ Matata nɛ́ɛ, Matatapi sɔ̃ Natã nɛ́ɛ, Natãpi sɔ̃ Davidi nɛ́ɛ, Davidipi sɔ̃ Yɛse nɛ́ɛ,
Yɛsepi sɔ̃ Ɔbɛdi nɛ́ɛ, Ɔbɛdipi sɔ̃ Bɔazu nɛ́ɛ, Bɔazupi sɔ̃ Salamɔ nɛ́ɛ, Salamɔpi sɔ̃ Naasɔ̃ nɛ́ɛ, Naasɔ̃pi sɔ̃ Aminadabu nɛ́ɛ,
Aminadabupi sɔ̃ Adami nɛ́ɛ, Adamipi sɔ̃ Aani nɛ́ɛ, Aanipi sɔ̃ Ɛsɛlɔũ nɛ́ɛ, Ɛsɛlɔũpi sɔ̃ Pɛlɛzi nɛ́ɛ, Pɛlɛzipi sɔ̃ Yuda nɛ́ɛ, Yudapi sɔ̃ Yakɔbu nɛ́ɛ,
Yakɔbupi sɔ̃ Izaaki nɛ́ɛ, Izaakipi sɔ̃ Ablahaũ nɛ́ɛ, Ablahaũpi sɔ̃ Tela nɛ́ɛ, Telapi sɔ̃ Nakɔɔ nɛ́ɛ, Nakɔɔpi sɔ̃ Selugi nɛ́ɛ,
Selugipi sɔ̃ Leu nɛ́ɛ, Leupi sɔ̃ Pɛlɛgi nɛ́ɛ, Pɛlɛgipi sɔ̃ Ɛbɛlu nɛ́ɛ, Ɛbɛlupi sɔ̃ Sela nɛ́ɛ, Selapi sɔ̃ Kena nɛ́ɛ,
Kenapi sɔ̃ Aapasa nɛ́ɛ, Aapasapi sɔ̃ Sɛũ nɛ́ɛ, Sɛũpi sɔ̃ Nɔee nɛ́ɛ, Nɔeepi sɔ̃ Lemɛki nɛ́ɛ, Lemɛkipi sɔ̃ Mɛtusela nɛ́ɛ,
Mɛtuselapi sɔ̃ Ɛnɔki nɛ́ɛ, Ɛnɔkipi sɔ̃ Yɛlɛdi nɛ́ɛ, Yɛlɛdipi sɔ̃ Maalalee nɛ́ɛ, Maalaleepi sɔ̃ Kena nɛ́ɛ, Kenapi sɔ̃ Ɛnɔsi nɛ́ɛ,
Ɛnɔsipi sɔ̃ Sɛti nɛ́ɛ, Sɛtipi sɔ̃ Adamu nɛ́ɛ, Adamupi sɔ̃ Lua nɛ́ɛ.
Yesu lɛ́ su ń Yuudɛ̃o Lua Nisĩna pɛɛawà guu, ɔ̃ Nisĩnapi gɛ̀aànɔ gbáau.
Ibiisi aà yɔ̃̀ we e gɔɔ bla. Gɔɔpi i pɔe bleo. Kɛ́ gɔɔ blapi pà, nɔana lɛ́ aà dɛ.
Ɔ̃ Ibiisi òɛ̀: Tó Lua Nɛ́n n ũ, o gbɛɛ bee li pɛ̃ɛ ũ.
Yesu wèwà à mɛ̀: A kɛ̃a Lua taalau wà mɛ̀: Pɔblea ɔ̃ gbɛ̃nazĩna kuò adoo.
Ɔ̃ Ibiisi aà sɛ̀ gɛ̀aànɔ musu, ɔ̃ à dṹnia kpalaɔ ɔ̀lɔɛ̀ píi a zɛgbɛu gɔ̃̀ɔ
à mɛ̀: Má n gba iko beeɔ píi ń a gawio. A ku ma ɔzĩɛ, gbɛ̃́ pɔ́ má yei má kpawàɛ.
Tó n kulɛmɛɛ lé, a gɔ̃ n pɔ́ ũɛ píi.
Yesu wèwà à mɛ̀: A kɛ̃a Lua taalau wà mɛ̀: Kúlɛ Dii n Luaɛ, níɔ zɔbleɛ̀ ado.
Ɔ̃ à gɛ̀aànɔ Yelusalɛũ, à aà zɛ̀ Lua kpɛ́ misonaa à mɛ̀: Tó Lua Nɛ́n n ũ, ɔkpa nzĩai,
asa a kɛ̃a láu wà mɛ̀: Lua a n yã'o a malaikaɔnɛ aa n dɔ̃́a.
Wà mɛ̀ lɔ: Aa ɔdama, kɛ́ ńsu gɛ̃nalɛ gbɛwao yã́i.
Yesu wèwà à mɛ̀: Wà mɛ̀, ńsuli Dii n Lua lɛ ǹ gwao.
Kɛ́ Ibiisi Yesu yɔ̃̀ ń yã́piio a làa, ɔ̃ à aà tò we e gɔɔ pãle.
Yesu ɛ̀a tà Galile ń Lua Nisĩna gbãao, ɔ̃ aà tɔ́ lì bùsupia píi.
Ì yãdadanɛ́ ń lousisikpɛɔ guu, mɛ́ gbɛ̃́pii ì aà tɔnasi.
Ɔ̃ à gɛ̀ Nazalɛti, gu pɔ́ à nɛblèu. Kã́mabogɔɔzĩ à gɛ̀ lousisikpɛu lá ì kɛwa. À fɛ̀lɛ à kyokɛ,
ɔ̃ wà ãnabi Isaia taala kpàwà. Kɛ́ a pòo, à bɔ̀ gu pɔ́ wà yã́ɛ bee kɛ̃̀uwa à mɛ̀:
Dii Nisĩna kua. À ma sɛ mà baonakpa taasideɔnɛ, à ma zĩ mà gɔ̃a wɛ̃́ɛɔ ũ kpàwakɛ gbɛ̃́ pɔ́ aa ńzĩa vĩoɔnɛ, mà wɛwɛ̃a kpàwakɛ vĩ̀aɔnɛ, mà gbɛ̃́ pɔ́ yeaɔ polo,
mí Dii gbɛ̃kɛkɛnɛgɔɔ kpàwakɛ.
Ɔ̃ à lápi kòo a kpà dɔnlɛdewa, ɔ̃ à zɔ̃̀lɛ. Gbɛ̃́ pɔ́ aa ku kpɛ́uɔ wɛ́ fĩwà píi.
Ɔ̃ à yãsɛ̀ à mɛ̀: Lua yã́ɛ bee pà gbã, lá álɛ maɛwa.
Yãmaa pɔ́ dɔ aà lɛ́u bɔ̀ ń saɛ píi, ɔ̃ aalɛ aà tɔnasi. Ɔ̃ aa mɛ̀: Yosɛfu nɛ́ nolo?
Ɔ̃ a ònɛ́: Má dɔ̃ sã́asã kɛ́ á yáasiɛ bee kɛmɛɛ. Tó ń lòotoo ũ, ǹ nzĩa gbã́gbã. Á omɛɛ mà yã́ pɔ́ á mà má kɛ̀ Kapɛnaũ kɛ ma bɛ wɛ̃́lɛu la lɔ.
Sĩana málɛ oɛ́, ãnabi líɔ gbia a bɛ wɛ̃́lɛuo.
Málɛ oɛ́ sĩana guu, kɛ́ luabɛ zɛ́ tà Ɛlia gɔɔ, gyaa gbɛ̃andoɔ ku dasi. Lou i mao e wɛ̃̀ àaɔ̃ ń mɔ sooloo, mɛ́ nɔan zɔ̃ɔ kà Isaili bùsuu píi,
kási Lua i Ɛlia zĩ ń keewao, sema gyaa pɔ́ kú Salɛpa wɛ̃́lɛu Sidɔ̃ saɛ.
Ãnabi Ɛlizi gɔɔ sɔ̃, Isaili bùsu kusudeɔ diɛ, kási i ń kee gbã́gbão, sema Sili bùsu gbɛ̃́ Naama.
Kɛ́ gbɛ̃́ pɔ́ kú lousisikpɛuɔ yã́pi mà píi, an pɔ pà maamaa.
Ɔ̃ aa bɔ̀ ń Yesuo wɛ̃́nkpɛ, aa gɛ̀aànɔ sĩ̀sĩ pɔ́ ń wɛ̃́lɛ kálɛwà misonaa, kɛ́ aa ɔzɔ̃aàzi zĩ́lɛ yã́i.
Ɔ̃ à bɔ̀ ń guu à tà.
Yesu tà Kapɛnaũ, ɔ̃ àlɛ yãdadanɛ́ Galile bùsu wɛ̃́lɛpiu kã́mabogɔɔzĩ.
Aà yãdaanɛ́ bɔ̀ ń saɛ, asa aà yã́ iko vĩɛ.
Gɔ̃ɛ tã́adee ku lousisikpɛu we, ɔ̃ à wii gbãa lɛ̀ à mɛ̀:
Ée! Bɔ́ wá vĩ ń kɔ̃oi Yesu Nazalɛti? N mɔ wá kaalɛi yã̀? Má dɔ̃ gbɛ̃́ pɔ́ ń dɛ a ũ, Lua gbɛ̃́ pɔ́ a kua adoan n ũ.
Ɔ̃ Yesu gì tã́apiɛ à mɛ̀: Nílɛ! Go gɔ̃ɛpiwa. Ɔ̃ tã́api gɔ̃ɛpi nɛ̀ dasi guu à gòwà, i aà kɛ'ĩao.
Bíli gbɛ̃́pii kũ̀, aalɛ kɔ̃ lala aa mɛ̀: Bɔtaa bui yã́n wei? Gwa, ì yãdilɛ tã́aɔnɛ ń iko gbãao, ɔ̃ aaì gɛ̃zɛa.
Ɔ̃ aà bao lì bùsupia gupiiu.
Kɛ́ à bɔ̀ lousisikpɛu, ɔ̃ à tà Simɔɔ bɛ. Simɔɔ nada lɛ́ mɛ̀wãakɛ maamaa, ɔ̃ wà a yã'òɛ̀.
Yesu zɛ̀ aà mizĩ à gì mɛ̀wãapiɛ, ɔ̃ aà mɛ nìni. Wegɔ̃ɔ à fɛ̀lɛ blɛkɛ̀nɛ́.
Kɛ́ ĩatɛ̃ gɛ̃̀ kpɛ́u, gbɛ̃́ pɔ́ gyãe vĩɔ mɔ̀ńnɔ Yesuɛ, ɔ̃ à ɔnàna ń baadewa, à ń gbãgbã ń ń gyã bui dasio.
Tã́aɔ lɛ́ go gbɛ̃́ɔwa ń wiio dasi lɔ aa mɛ̀: Lua Nɛ́n n ũ. Ɔ̃ à gìnɛ́ aa yã'o, kɛ́ aa aà dɔ̃̀ Mɛsii ũ yã́i.
Kɛ́ gu dɔ̀, Yesu bɔ̀ wɛ̃́lɛu à gɛ̀ gusaɛna, ɔ̃ bíla lɛ́ aà wɛɛlɛ. Kɛ́ aa bɔ̀wà, aalɛ giɛ̀ aà ń tó we.
Ɔ̃ a ònɛ́: Sema mà kpala pɔ́ bɔ̀ Lua kĩ́i baokpa wɛ̃́lɛ kĩniɔnɛ lɔ, asa a yã́i Lua ma zĩi.
Ɔ̃ à gɛ̀ lɛ́ waasokɛ Yudaɔ lousisikpɛɔ guu.
Zĩewa Yesu zɛa Gɛnɛzalɛti ísida gɔ̃sɔ̃lɛ, ɔ̃ bíla kã̀aaaàzi Lua yãmaa yã́i, aalɛ naɛwà.
Ɔ̃ à gó'ilɛna è kálɛa gɔ̃sɔ̃lɛ mɛ̀n pla, kpɔ̀wɛnaɔ bɔ̀lɛ lɛ́ ń táaluɔ pipi.
Ɔ̃ à gɛ̃̀ gópiɔ do pɔ́ dɛ Simɔɔ pɔ́ ũ guu, à wabikɛ̀wà aà ɔzɔ̃i aà go gɔ̃sɔ̃wa yɔɔ. Ɔ̃ zɔ̃lɛa gópi guu à yãdà bílaɛ.
Kɛ́ à yã'ò a làa, ɔ̃ a ò Simɔɔɛ: Gɛ́ ń góo ísia à táalu zu, á kpɔ kṹ.
Simɔɔ wèwà à mɛ̀: Mae, wa zĩkɛ̀ e gu gɛ̀ dɔ̀ò, wi pɔe kũo, ãma lá ń ò, má kpá.
Kɛ́ aa kɛ̀ màa, aa kpɔ nàaa gìligili e an táaluɔ ye kɛ̃́kɛ̃i.
Ɔ̃ aa ɔkɛ̀ ń zĩkɛndee pɔ́ kú gópi do guuɔnɛ aa mɔ dɔńlɛ. Kɛ́ aa mɔ̀, aa kpɔ kà gó mɛ̀n plapiɔ pai e aa ye kpálɛi.
Kɛ́ Simɔɔ Piɛɛ è màa, à kùlɛ Yesu gbázĩ à mɛ̀: Go ma saɛ Dii, asa duunkɛnan ma ũ.
Bíli Simɔɔ kũ̀ ń gbɛ̃́ pɔ́ aa sãnuɔ píi kpɔ̀ gìligili pɔ́ aa kũ̀pi yã́i.
Màa Zaaki ń Zãao, Zebedee nɛ́ pɔ́ aa dɛ kɔ̃gbɛ̃ɔ ũ ń Simɔɔo bílikɛ̀ lɔ. Ɔ̃ Yesu ò Simɔɔɛ: Ńsu to vĩa n kũo. Za gbã gbɛ̃nazĩna ɔ̃ ńyɔ̃ɔ wɛɛlɛ.
Kɛ́ aa kà ń ń góo gɔ̃sɔ̃lɛ, ɔ̃ aa apii tò we, aa bɔ̀ tɛaàzi.
Zĩewa Yesu kú wɛ̃́lɛe guu ɔ̃ gɔ̃ɛ pɔ́ kusu lìaàla mɔ̀. Kɛ́ à Yesu è, à wùlɛ a gbɛɛu à wabikɛ̀wà à mɛ̀: Dii, tó n wei, ńyɔ̃ fɔ̃ gbãbɔmɛɛ.
Ɔ̃ Yesu ɔbɔ̀ nàwà à mɛ̀: Ma wei, gɔ̃ gbãlɛsai. Wegɔ̃ɔ aà kusu làa.
Ɔ̃ Yesu òɛ̀: Ńsu o gbɛ̃e mao. Gɛ ǹ ńzĩa ɔlɔ sa'onaɛ, ní sa pɔ́ Mɔizi dìlɛ o n gɔ̃a gbãlɛsai seela ũ gbɛ̃́ɔnɛ.
Yesu bao lìgua dɛ yãala. Bíla ì kãaa, kɛ́ aa aà yãma mɛ́ kɛ́ aà ń gbã́gbã ń ń gyãɔ yã́i.
Ɔ̃ Yesu ì kɛ̃́má à gɛ wabikɛ gusaɛ.
Zĩewa Yesu lɛ́ yãdanɛ́. Falisieɔ ń Mɔizi ikoyãdanɛdeeɔ zɔ̃lɛa we. Aa bɔ̀ Galile ń Yude wɛ̃́lɛɔ guu píiɛ ń Yelusalɛũo. Lua gbãa kuaànɔ, ɔ̃ àlɛ gyãeɔ gbãgbã.
Ɔ̃ gbɛ̃eɔ mɔ̀, aa gbɛ̃kaaũa sɛa ń mákɛlɛo, aalɛ zɛwɛɛlɛ wà gɛ̃aànɔ aa aà dilɛ Yesu aɛ.
Lá aai gɛ̃kĩi eo dasi yã́i, ɔ̃ aa dɛ̀dɛaànɔ kpɛ́ musu. Aa kpɛ́pi fɔ̃̀, ɔ̃ aa aà pìla ń a mákɛlɛo zã guu Yesu aɛ.
Kɛ́ Yesu è aalɛ a náaikɛ, à mɛ̀: Ma gbɛ̃́, n duuna kɛ̃̀ma.
Yãdanɛdepiɔ ń Falisipiɔ an làasoo guu aa mɛ̀: Dén gbɛ̃́ pɔ́ lɛ́ dɔ́ɛ ń Luao bee ũi? Démɛ a fɔ̃ duunakɛ̃mái, Lua ado bàasioi?
Yesu ń làasoo dɔ̃̀, ɔ̃ à ń lá à mɛ̀: Bɔ́yãi álɛ làasoo bee taa kɛ á sɔ̃ guui?
Tó má ò aà duuna kɛ̃̀wà, ge tó má ò aà fɛlɛ táa'o, a kpele mɛ́ àai?
Má ò màa kɛ́ àɔ dɔ̃ Gbɛ̃nazĩn Nɛ́ duunakɛ̃ama iko vĩ dṹniau la. Ɔ̃ a ò gbɛ̃kaaũapiɛ: Má ònɛ, fɛlɛ ǹ ń mákɛlɛ sɛ́ tá n bɛ.
Wegɔ̃ɔ à fɛ̀lɛ zɛ̀ ń wáa, à a wúlɛbɔpi sɛ̀ à tà a bɛ, àlɛ Lua sáaukpa.
Baade píi lɛ́ gɔ̃̀ ɛlɛa, ɔ̃ aa Lua sáaukpà. Vĩa guu aa mɛ̀: Wa dabu è gbã.
Bee gbɛa Yesu bɔ̀, ɔ̃ à ɔsina pɔ́ wì mɛ Levii è zɔ̃lɛa ɔsikpɛu. Yesu òɛ̀: Mɔ tɛmazi.
Ɔ̃ à fɛ̀lɛ à pɔ́pii tò we à tɛ̀aàzi.
Ɔ̃ à pɔnablɛ zɔ̃ɔ kɛ̀ a bɛ, à Yesu sìsiwà ń ɔsinaɔ ń gbɛ̃pãleɔ dasi, aalɛ pɔble.
Ɔ̃ Falisiɔ ń ń Mɔizi ikoyãdanɛdeɔ yã́kũtɛ̃kà aà ìwaɔzi aa mɛ̀: Bɔ́yãi álɛ pɔble álɛ imi ń ɔsinaɔ ń luayãdansaiɔi?
Ɔ̃ Yesu a zãsìmá à mɛ̀: Gbɛ̃́ gbãa bàa kú ń lòotoooo, sema gyãe.
Mi mɔ gbɛ̃maaɔ sísii aa nɔ̀sɛlilɛo, sema duunkɛnaɔ.
Ɔ̃ wa òɛ̀: Zãa ìwaɔ ìɔ lɛye, aaɔ wabikɛ kɔ̃sɔ̃kɔ̃sɔ̃. Màaɛ ń Falisiɔ ìwaɔ lɔ. Ãma n gbɛ̃́ɔ ìɔ pɔble aaɔ imiɛ.
Ɔ̃ Yesu wèmá à mɛ̀: Á we to nɔsɛna gbɛ̃́ɔ lɛye gɔɔ pɔ́ nɔsɛnapi kúńnɔe?
A gɔɔ a mɔ́ kɛ́ wa nɔsɛnapi bɔ ń guu. Gɔɔ bee ɔ̃ aa lɛye sa.
Yesu yãlɛ̀ɛũnɛ́ lɔ à mɛ̀: Wìli pɔkasa dafu lí wa dì a zi guuo. Tó wa kɛ̀ màa lé, pɔkasa dafu a yaaɛ, mɛ́ a zi a kɔ̃sɛ ń a dafu pɔ́ wa dìupioo.
Wìli vɛ̃ɛ dafu ká báa tùu zi guuo. Tó wa kɛ̀ màa, vɛ̃ɛ dafu a tùu pũnaɛ, i kɔ́lɛ, tùu i ɔ̃̀ɔkpa.
Wì vɛ̃ɛ dafu ká báa tùu dafu guuɛ.
Gbɛ̃́ pɔ́ dɔ́ɛkɛ̀ ń vɛ̃ɛ zio lí a dafu sáaukpao, ì mɛ a zi mɛ́ na.
Kã́mabogɔɔe zĩ́ Yesu lɛ́ pã blɛ bua, ɔ̃ aà ìwaɔ pɔ́wɛna wòlo aa a suumpà ń ɔu, aalɛ só.
Ɔ̃ Falisieɔ ònɛ́: Bɔ́yãi álɛ yã́ pɔ́ dɛ wà kɛ kã́mabogɔɔzĩo kɛi?
Yesu wèmá à mɛ̀: Lá Davidi ń a gbɛ̃́ɔ kɛ̀ gɔɔ pɔ́ nɔana lɛ́ ń dɛ, i a kyokɛo lé?
À gɛ̃̀ Lua ua, à pɛ̃ɛ pɔ́ wa kàlɛ Luaɛ sɛ sò, a kpà a gbɛ̃́ɔwa, pɛ̃ɛ pɔ́ gbɛ̃e lí sóo, sema sa'onaɔ bàasio.
Ɔ̃ Yesu ònɛ́: Gbɛ̃nazĩn Nɛ́ mɛ́ iko vĩ kã́mabogɔɔwa.
Kã́mabogɔɔ pãle zĩ́ lɔ Yesu gɛ̃̀ lousisikpɛu, àlɛ yãdanɛ́. Gɔ̃ɛe ku we, aà ɔplaa imia.
Mɔizi ikoyãdanɛdeɔ ń Falisiɔ lɛ́ Yesu kpakpa, tó a gbɛ̃́pi gbã́gbã kã́mabogɔɔzĩ, wi e yãdaaàla.
À ń làasoo dɔ̃̀, ɔ̃ a ò gbɛ̃́ pɔ́ a ɔ imiapiɛ: Fɛlɛ zɛ zã guu. Kɛ́ à fɛ̀lɛ zɛ̀ we,
ɔ̃ Yesu ònɛ́: Málɛ á láɛ. A zɛvĩ wà yãmaakɛ kã́mabogɔɔzĩ yã̀, ge yãvãiɛ? Wà gbɛ̃́ misi yã̀, ge wà aà dɛɛ?
Yesu wɛpã̀ńla ḿpii, ɔ̃ a ò gbɛ̃́ pɔ́ a ɔ imiapiɛ: Ǹ n ɔpi poo. Kɛ́ a pòo, ɔ̃ aà ɔ sù a gbɛu.
Falisiɔ pɔ fɛ̃̀ maamaa, ɔ̃ aa lɛkpàaĩ Yesuzi lá aa kɛɛ̀ yã́ musu.
Gɔɔ bee Yesu bɔ̀ gɛ̀ wabikɛi sĩ̀sĩ musu, ɔ̃ a kú ń wabikɛa Luawao e gu gɛ̀ dɔ̀ò.
Kɛ́ gu dɔ̀, ɔ̃ à a ìwaɔ kã̀aa, à gbɛ̃ɔn kuɛplaɔ sɛ̀ ń guu à ń dílɛ zĩnaɔ ũ.
Gbɛ̃́piɔ tɔ́n kɛ: Simɔɔ pɔ́ à tɔkpàɛ̀ Piɛɛ, aà dãuna Ãndelee, Zaaki, Zãa, Filipi, Batelemii,
Matiee, Tomaa, Alafe nɛ́ Zaaki, Simɔɔ pɔ́ wì oɛ̀ Gínzĩao,
Zaaki nɛ́ Yudasi ń Yudasi Isaliɔti pɔ́ gɔ̃̀ Yesu bɔnkpɛde ũo.
Yesu pìlańnɔ à zɛ̀ gusalalaa, gu pɔ́ aà ìwa kĩniɔ ń bílao kuu. Aa bɔ̀ Yelusalɛũɛ ń Yude bùsuo píi ń ísialɛ wɛ̃́lɛ pɔ́ kú Tii ń Sidɔ̃o saɛɔ.
Aa mɔ̀ aà yãmai, mɛ́ kɛ́ aà ń gbã́gbã ń ń gyãɔ yã́i. Gbɛ̃́ pɔ́ tã́a lɛ́ ĩadamáɔ gbã̀gbã lɔ.
Gbɛ̃́pii lɛ́ wɛɛlɛ ɔkãwà, asa gbãa lɛ́ bɔ aà guu, àlɛ gbɛ̃́pii gbãgbãɛ.
Ɔ̃ à wɛsɛ̀ a ìwaɔ gwà à mɛ̀: Báaadeɔn á gbɛ̃́ pɔ́ álɛ taasikɛɔ ũ, asa kpala pɔ́ bɔ̀ Lua kĩ́i dɛ á pɔ́ ũɛ.
Báaadeɔn á gbɛ̃́ pɔ́ nɔana lɛ́ á dɛ gbãɔ ũ, asa á kã́. Báaadeɔn á gbɛ̃́ pɔ́ álɛ ɔ́ɔlɔ gbãɔ ũ, asa á yáalɔ.
Báaadeɔn á ũ, tó wà zàágu mɛ́ wà gìázi, mɛ́ wà á sɔ̃sɔ̃ mɛ́ wà á tɔbɛ̃ɛsì Gbɛ̃nazĩn Nɛ́ yã́i.
Gɔɔ pɔ́ yã́ beeɔ á lé, àɔ vĩvĩ ń pɔnao, asa á asea zɔ̃ɔ luabɛ. Beewa an deziɔ kɛ̀ ãnabiɔnɛ.
Waiyoo á ɔdeɔ, a mɛ nama è kɔ̀.
Waiyoo á gbɛ̃́ pɔ́ á kãa gbãɔ, nɔana a á dɛ. Waiyoo á gbɛ̃́ pɔ́ álɛ yáalɔ gbãɔ, á wɛ̃nakɛ, á ɔ́ɔlɔ.
Waiyoo ápiɔ, tó gbɛ̃́pii lɛ́ á tɔnasi, asa beewa an deziɔ kɛ̀ ãnabi ɛgɛnaɔnɛ.
Málɛ o á gbɛ̃́ pɔ́ álɛ ma yãmaɔnɛɛ, àɔ ye á ibɛɛɔzi, à maakɛ gbɛ̃́ pɔ́ zaáguɔnɛ.
À samaa'o gbɛ̃́ pɔ́ aaì savãi'oɛ́ɔnɛ. À wabikɛ gbɛ̃́ pɔ́ aaì ĩadawáɔnɛ.
Tó gbɛ̃́ n sãnkɛ n gɛɛ dowa, ǹ ado dɔɛ̀ lɔ. Tó gbɛ̃́ n ulada sìma, ńsu giɛ̀ ń n danziioo.
Pɔ́ pɔ́ gbɛ̃́ gbɛ̀ama píi kpawà. Tó gbɛ̃́ n pɔ́ sìma, ńsu gbɛawào.
Lá á ye wà kɛɛ́, à kɛnɛ́ màa sɔ̃.
Tó gbɛ̃́ pɔ́ aa yeáziɔ ɔ̃ áliɔ yeńzi, bɔ́ sáau bee vĩi? Baa luayãdansaiɔ ìɔ ye gbɛ̃́ pɔ́ yeńziɔziɛ.
Tó gbɛ̃́ pɔ́ aaì maakɛɛ́ɔ ɔ̃ áli maakɛnɛ́, bɔ́ sáau bee vĩi? Baa luayãdansaiɔ ì kɛ màaɛ.
Tó gbɛ̃́ pɔ́ á wɛ́ dɔi à pɔ́ emáɔ ɔ̃ áli pɔ́ sɛ̃anɛ́, bɔ́ sáau bee vĩi? Asa luayãdansaiɔ ì pɔ́ sɛ̃akɔ̃ɛ a ea a lɛ́ gbɛu yã́iɛ.
Àɔ ye á ibɛɛɔzi à maakɛnɛ́, à pɔ́ sɛ̃anɛ́ wɛdɔisai, í asea zɔ̃ɔ e, íɔ dɛ Musude nɛ́ɔ ũ, asa ì maakɛ guluɔnɛ ń gbɛ̃vãiɔɛ.
Àɔ sósobi vĩ lá á Mae sósobi vĩwa.
Ásuli gbɛ̃́ tàae eo, Lua a á tàae e sɔ̃o. Ásuli yãda gbɛ̃́ao, Lua a yãdaálao. À sùuukɛ ń gbɛ̃́ɔ, Lua i sùuukɛánɔ.
À gbɛ̃́ gba pɔ́, Lua i á gba. A zaa maa pɔ́ á gbɛ̃̀gbɛ̃ à wɛ̃̀ à pà yɛlɛlɛ káɛ́ á ula lɛ́u. Asa zaa pɔ́ ń yɔ̃̀u gbɛ̃́ɛ ɔ̃ Lua a yɔ̃unɛ sɔ̃.
Ɔ̃ à yãtaa ònɛ́ à mɛ̀: Vĩ̀a a fɔ̃ dɔaa vĩ̀aɛe? An pla ḿpii aa zu ɛuo lé?
Ìwa líɔ dɛ a diilao. Gbɛ̃́ pɔ́ yãdàda a làa dɛ lá a diiwaɛ.
Bɔ́yãi ńlɛ sɛ̃̀kɔna pɔ́ da n gbɛ̃́dee wɛ́u e, mɛ́ ńlɛ lí miɔna pɔ́ da n wɛ́u yãdao ni?
N gbɛ̃́ pɔ́ ńlɛ lí miɔna pɔ́ da n wɛ́u eo, kpelewa ńyɔ̃ e o n gbɛ̃́deeɛ aà to ǹ sɛ̃̀kɔna pɔ́ da aà wɛ́u bɔɛ̀i? Mɔafilide! Limiɔna pɔ́ da n wɛ́u bɔ gĩa, ní gu'e wásawasa kɛ́ ǹ sɛ̃̀kɔna pɔ́ kú n gbɛ̃́dee wɛ́u bɔɛ̀.
Lí maa lí nɛ́ vãi io, lí vãi lí nɛ́ maa io.
Wì lí píi dɔ̃ a bɛwaɛ. Wìli kpa bo lɛ̀ líwao, wìli kukɛ kàelɛwao.
Gbɛ̃maa ì maa bɔ a sɔ̃̀ làasoo maaɔ guuɛ. Gbɛ̃vãi sɔ̃ ì vãi bɔ a sɔ̃̀ làasoo vãiɔ guuɛ. Asa yã́ pɔ́ kɔ̃̀ sɔ̃ guu ɔ̃ lɛ́ ì o.
Bɔ́yãi iɔ ma sisi Dii, Dii, mɛ́ ili yã́ pɔ́ má ò kɛo ni?
Gbɛ̃́ pɔ́ mɔ̀ ma kĩ́i à ma yãmà mɛ́ a kɛ̀, má ɔlɔɛ́ lá ade dɛ.
A dɛ lán ɛ̃bona pɔ́ ɛyɔ̃̀ zã̀zã à kpɛ́ kpàlɛ gbɛwawaɛ. Kɛ́ swa pà, í dàgua à kà kpɛ́pizi, i deeo, kɛ́ wa bò maa yã́i.
Gbɛ̃́ pɔ́ lɛ́ ma yãma mɛ́ àlɛ kɛo dɛ lán ɛ̃bona pɔ́ kpɛ́ kpàlɛ tɔɔlɛa pã ɛ̃yɔ̃saiwaɛ. Kɛ́ swa'i kài, ɔ̃ à kwɛ̀ gɔ̃̀ɔ. Kpɛ́pi ɔ̃̀ɔkpaa kɛ̀ zɔ̃ɔ.
Kɛ́ Yesu yã́ beeɔ ò gbɛ̃́ɔnɛ píi a làa, ɔ̃ à gɛ̀ Kapɛnaũ.
Sosaɔ gbɛ̃zɔ̃ɔe ku we, a zĩkɛna vĩ, a yeaàziɛ maamaa, ɔ̃ àlɛ gyãkɛ à kà gaa.
Kɛ́ aà diipi Yesu bao mà, à Yuda gbɛ̃zɔ̃ɔɔ zĩ̀ wabikɛiwà aà mɔ a zĩkɛnapi misiɛ.
Kɛ́ aa kà Yesu kĩ́i, aa wabikɛ̀wà kɔ̃sɔ̃kɔ̃sɔ̃ aa mɛ̀: Gbɛ̃́pi kà ǹ dɔaàlɛ.
A ye wá buizi, ɔ̃mɛ lousisikpɛ dɔ̀wɛ̃ɛ.
Ɔ̃ Yesu gɛ̀ńnɔ. Kɛ́ à kà kãi ń aà bɛo, ɔ̃ sosaɔ gbɛ̃zɔ̃ɔpi a gbɛ̃naɔ zĩ̀ a ònɛ́: À oɛ̀ asu ĩada azĩawao, mi ka kɛ́ aà gɛ̃ ma kpɛ́uo.
Ayãmɛto má dìlɛ mi ka mà mɔ aà kĩ́i mazĩao. À oɛ̀ aà yã'o, ma zĩkɛna i gbã́gbã.
Asa mapi sɔ̃, wa iko vĩaɛ, mɛ́ má iko vĩ sosaɔwa. Mi o an gbɛ̃doɛ aà gɛ́, ɔ̃ ì gɛ́. Mi o a pãleɛ aà mɔ́, ɔ̃ ì mɔ́. Mi o ma zĩkɛnaɛ aà kɛ́ bee kɛ, ɔ̃ ì kɛ.
Kɛ́ Yesu yã́pi mà, à bɔ̀ aà saɛ. Ɔ̃ à lìli a ò bíla pɔ́ tɛaziɛ: Málɛ oɛ́, mi e gbɛ̃e ma náaikɛ̀ kɛ́wao, baa Isailiɔ guu.
Kɛ́ zĩnapiɔ ɛ̀a sù, aa è zĩkɛnapi gbã̀gbã.
Bee gbɛa Yesu gɛ̀ wɛ̃́lɛ pɔ́ wì mɛ Naini. Aà ìwaɔ ń gbɛ̃pãleɔ gɛ̀aànɔ dasidasi.
Kɛ́ à kà kãi ń wɛ̃́lɛpi bĩ́ibɔlɛo, a è wa gɛ sɛa wà bɔ̀ò. Gyaa nɛ́ mɛ̀ndonaɛ. Wɛ̃́lɛpideɔ kú ń nɔɛpio dasi.
Kɛ́ Dii aà è, ɔ̃ à kɛ̀ɛ̀ wɛ̃naũ a òɛ̀: Ńsu ɔ́ɔlɔo.
Ɔ̃ à sɔ̃̀ gɛpizi à ɔkã̀ aà pɛwa. Kɛ́ gbɛ̃́ pɔ́ sɛaɔ zɛ̀, ɔ̃ à mɛ̀: Ɛ̀waaso, má ònɛ vu.
Ɔ̃ gɛpi fɛ̀lɛ zɔ̃̀lɛ à nà yã'oawa. Ɔ̃ Yesu aà kpà aà dawa.
Vĩa gbɛ̃́pii kũ̀, aa Lua sáaukpà aa mɛ̀: Wa ãnabi zɔ̃ɔ è wá guu. Aa mɛ̀ lɔ: Lua mɔ̀ a gbɛ̃́ɔ gwai.
Ɔ̃ Yesu bao lì Yude bùsua ń bùsu pɔ́ liaaiɔ píi.
Zãa ìwaɔ yã́ bee dàu aa sìuɛ̀ píi. Ɔ̃ Zãa ń gbɛ̃ɔn plaɔ sìsi,
à ń zĩ́ Diiwa aa aà la, aàpi mɛ́ gbɛ̃́ pɔ́ a mɔ ũa, ge wàɔ wɛdɔ gbɛ̃pãleziɛ?
Kɛ́ gbɛ̃́piɔ kà Yesu kĩ́i, aa òɛ̀: Zãa Da'ilɛna mɛ́ wá zĩ́ wà n la, ḿmɛ ń gbɛ̃́ pɔ́ a mɔ ũa, ge wàɔ wɛdɔ gbɛ̃pãleziɛ?
Wegɔ̃ɔ Yesu gbɛ̃́ɔ gbã̀gbã dasi ń ń gyãɔ ń ń wãwãɔ ń ń tã́aɔ. A tò vĩ̀aɔ gu'è dasi lɔ.
Ɔ̃ a ò Zãa zĩnaɔnɛ: À gɛ yã́ pɔ́ á è mɛ́ á màɔ dau siuɛ̀. À oɛ̀ vĩ̀aɔ lɛ́ gu'e, ɛɛɔ lɛ́ táa'o, málɛ gbãbɔ kusudeɔnɛ, swãdoɔ lɛ́ yãma, gɛɔ lɛ́ vu, taasideɔ lɛ́ baona waaso ma.
Báaaden gbɛ̃́ pɔ́ lí fuao ũ.
Kɛ́ Zãa zĩnaɔ tà, Yesu nà aà yã'oa bílaɛwa à mɛ̀: Bɔ́ a gɛ gwai gbáaui? Fee pɔ́ ĩ́ana lɛ́ deedee yã̀?
Bɔ́ a gɛ gwai wei? Gbɛ̃́ pɔ́ pɔkasa zãɛ naaàzi yã̀? Namablena pɔ́ aaì pɔkasa maa daɔ ìɔ ku kibɛɛ.
Bɔ́ a gɛ gwai wei? Ãnabi yã̀? Ao! Málɛ oɛ́ a dɛ ãnabia se.
Asa Zãapi wà aà yã́ kɛ̃̀ láu wà mɛ̀: Má a zĩna gbaɛ aà dɔaa zɛkɛkɛnɛ.
Málɛ oɛ́, nɔɛ nɛ'ia guu wi nɛ́e i à kà Zãawao. Ń beeo gbɛ̃́ pɔ́ dɛ gbɛ̃́ kpɛɛ ũ kpala pɔ́ bɔ̀ Lua kĩ́i guu dɛaàla.
Kɛ́ gbɛ̃́pii aà yãmà, baa ɔsinaɔ, ɔ̃ aa yãnakpà Luawa, ɔ̃ Zãa ń da'ilɛkɛ̀.
Falisiɔ ń Mɔizi ikoyãdanɛdeɔ sɔ̃ aa gì yã́ pɔ́ Lua dìlɛ à kɛnɛ́i, ɔ̃ aai wei Zãa ń da'ilɛkɛ̀o.
Bɔ́ má gbãgbɛ̃ɔ lɛɛũòi? Bɔ́ aa bɔ̀wài?
Aa bɔ̀ nɛ́ pɔ́ kú gãaɛ aalɛ lɛzukɔ̃iɔwaɛ aalɛ mɛ: Wa kulɛ pɛ̀ɛ́, i ɔ̃wão. Wa wɛ̃nalɛ sìɛ́, i ɔ́ɔlɔo.
Asa Zãa Da'ilɛna mɔ̀, i pɛ̃ɛ soo, i vɛ̃ɛmio, ɔ̃ a mɛ̀ tã́adeɛ.
Gbɛ̃nazĩn Nɛ́ mɔ̀, ì pɔble, ì imi, ɔ̃ a mɛ̀ asiade wɛ̃minaɛ, ɔsinaɔ ń luayãdansaiɔ gbɛ̃naɛ.
Wì ɔ̃nɔ dɔ̃ ɔ̃nɔnaɔ yãkɛawaɛ.
Falisie Yesu gbɛ̀a aà mɔ pɔbleanɔ. Yesu gɛ̀ aà bɛ, ɔ̃ àlɛ pɔble gɛngɛsɛkɛa.
Nɔɛ dɔ́ɛ'ĩidee ku wɛ̃́lɛpi guu. Kɛ́ a mà Yesu lɛ́ pɔble Falisipi bɛ, ɔ̃ à gɛ̀ we tulale loona kũa.
À zɛ̀ aà kpɛ aà gbázĩ, àlɛ ɔ́ɔlɔ. Aà wɛ́'i lɛ́ ká aà gbakpɛaa, ɔ̃ a wàa ń a mikão, à lɛpɛ̀pɛ aà gbáwa, ɔ̃ à tulalepi kàwà.
Kɛ́ Falisi pɔ́ aà sìsipi è màa, ɔ̃ a ò a sɔ̃ guu: Tó gbɛ̃́piá ãnabiɛ, dɔ̃ à nɔɛ pɔ́ lɛ́ ɔkãwapi taa dɔ̃̀, kɛ́ dɔ́ɛ'ĩideɛ.
Ɔ̃ Yesu ò Falisipiɛ: Simɔɔ, má yãe vĩ mà onɛ. Simɔɔ mɛ̀: O, Mɛtulu.
Yesu mɛ̀: Dakɛnae mɛ́ kú, gbɛ̃ɔn plaɔ aà fĩa kũa, gbɛ̃do ã́nusu ɔwatɛ̃ ɔ̀aa pla ń basɔoo, gbɛ̃do sɔ̃ ã́nusu ɔwatɛ̃ blakwi.
Lá aa pɔe vĩ aa fĩaboòo, ɔ̃ à ń kɛ̃́ an pla ḿpii. An guu, démɛ aɔ yeaàzi dɛ a deelai?
Simɔɔ wèwà à mɛ̀: Málɛ e gbɛ̃́ pɔ́ wà aà kɛ̃̀ ń ɔ zɔ̃ɔoɛ. Yesu òɛ̀: N wè maaɛ.
Ɔ̃ Yesu aɛdɔ̀ nɔɛpiwa, a ò Simɔɔɛ: N nɔɛpi èa? Kɛ́ ma gɛ̃ n bɛ, ni í kpaa n ma gbá pìpio, ɔ̃ nɔɛpi ma gbá pìpi ń a wɛ́'io, a wàa ń a mikão.
Ni lɛ́pɛao. Nɔɛpi sɔ̃, za gɔɔ pɔ́ ma gɛ̃ la, i kã́mabo ń lɛ́pɛa ma gbáwaoo.
Ni nísidɔɔ ma miwao. Nɔɛpi sɔ̃ à tulale kà ma gbáɔwa.
Ayãmɛto málɛ onɛ, a yemazi maamaa kɛ́ aà duun zɔ̃ɔ kɛ̃̀wà yã́iɛ. Gbɛ̃́ pɔ́ wà aà kɛ̃̀ ń a yɔɔnao sɔ̃, aɔ ye adei yɔɔnnɔ sɔ̃ɛ.
Ɔ̃ a ò nɔɛpiɛ: N duuna kɛ̃̀ma.
Ɔ̃ gbɛ̃́ pɔ́ aalɛ pɔble sãnuɔ òkɔ̃ɛ: Dén gbɛ̃́pi ũ kɛ́ àlɛ duunakɛ̃mái?
Ɔ̃ Yesu ò nɔɛpiɛ: Ma náai pɔ́ ńlɛ kɛ n suabà. Ta bɛ aafia.
Bee gbɛa Yesu bɛ̀bɛ wɛ̃́lɛ ń wɛ̃́lɛo, mɛɛwiaɔ ń zɔ̃ɛwiaɔ píi, àlɛ waasokɛ, àlɛ kpala pɔ́ bɔ̀ Lua kĩ́i baokpanɛ́. Aà ìwa gbɛ̃ɔn kuɛplaɔ gɛ̀aànɔ
ń nɔɛ pɔ́ à tã́agònɛ́ à ń gbãgbã ń ń gyãɔɔ. Maliama pɔ́ wì mɛ lɔ Maliama Madelɛni, Yesu tã́a mɛ̀n soplaɔ gòɛ̀ kú ń guu
ń Elodi ziia Kuza na Yoanao ń Suzãnao ń nɔɛ pãleɔ dasi. Aaìɔ Yesu ń a ìwaɔ gwa ń pɔ́ pɔ́ aa vĩo.
Wà bɔ̀ wɛ̃́lɛ ń wɛ̃́lɛo wà kã̀aa Yesuzi, ɔ̃ à yãlɛ̀ɛũnɛ́ à mɛ̀:
Zɔ̃ɛe mɛ́ bɔ̀ gɛ̀ pɔ́wɛnakɛɛlɛi. Kɛ́ àlɛ kɛɛlɛ, a keeɔ lɛ̀lɛ zɛ́ guu, wà táa'òwà, ɔ̃ bãɔ mɔ blè.
A keeɔ lɛ̀lɛ gbɛsɛɛna musu. Kɛ́ aa bɔ̀lɛ, ɔ̃ aa giigàga, kɛ́ aai mɔ̀sɛ eo yã́i.
A keeɔ lɛ̀lɛ lɛɔ guu, ɔ̃ lɛpiɔ fɛ̀lɛńnɔ sãnu, aa kũ̀aamá.
A keeɔ lɛ̀lɛ tɔɔlɛ maawa, ɔ̃ aa bɔ̀lɛ aa nɛ'ì lɛɛ basɔo. Kɛ́ a ò màa, à pũ̀na à mɛ̀: Gbɛ̃́ pɔ́ nɔ̀sɛ vĩ aà yã́pi ma.
Aà ìwaɔ aà là yã́pi bɔɔlɛi.
Ɔ̃ à mɛ̀: Lua á gbá zɛ́ à kpala pɔ́ bɔ̀ a kĩ́i asiiɔ dɔ̃, ãma mi o gbɛ̃́ kĩniɔnɛ ń yãlɛɛũanɛoɛ, kɛ́ aa gugwa pɔe'esai, aa yãma dɔ̃sai.
Yã́pi bɔɔlɛn kɛ: Pɔ́wɛnapiá Lua yã́ɛ.
Zɛ́ guu pɔ́ɔ dɛ gbɛ̃́ pɔ́ aa Lua yãmàɔ ũ, ɔ̃ Ibiisi mɔ̀ yã́pi bɔ̀ ń sɔ̃ guu, kɛ́ aasu Lua náaikɛ, i ń suabao yã́i.
Gbɛsɛɛna pɔ́ɔ dɛ gbɛ̃́ pɔ́ aa Lua yãmà aa sì ń pɔnaoɔ ũ, ãma yã́pi líɔ zĩ́na vĩ ń guuo. Aaì Lua náaikɛ gĩa, ãma tó wà ń yɔ̃́, aaì pɔ̀ɔbɔzãkɛɛ.
Lɛ guu pɔ́ɔ dɛ gbɛ̃́ pɔ́ aa Lua yãmàɔ ũ, ɔ̃ yãkãakɛa ń àizɛɛ yã́o ń dṹnia pɔnakɛao ì kũaamá, aali fɔ̃ nɛ'ì à mào.
Tɔɔlɛ maa pɔ́ɔ dɛ gbɛ̃́ pɔ́ aa Lua yãmà ń nɔ̀sɛpuao ɔ̃ aa kũa ń nɔ̀sɛmaaoɔ ũ. Aaì mɛnafɔ̃ e aa gɛ kã́fĩakɛò.
Wìli filia na wà ta kúlɛwào ge wà dilɛ lii zíɛo. Wì di bábanawaɛ, kɛ́ gbɛ̃́ pɔ́ lɛ́ gɛ̃ɔ gupua e yã́i.
Pɔe ku ulɛa kɛ́ à gí bɔi gupuauo. Asiiyãe ku kɛ́ wà gí mai wà o balu guuo.
Bee yã́i à yãma ń laaio. Gbɛ̃́ pɔ́ pɔ́ vĩ ɔ̃ Lua a kã́fĩɛ̀. Gbɛ̃́ pɔ́ pɔe vĩ sɔ̃o, pɔ́ pɔ́ àlɛ e á vĩ Lua a siwàɛ.
Yesu da ń aà dãunaɔ mɔ̀ aà kĩ́i, ɔ̃ aai e sɔ̃̀aàzio dasi yã́i.
Ɔ̃ wa ò Yesuɛ: N da ń n dãunaɔ ku bàasi, aa ye n kɔ̃'eai.
Ɔ̃ a ònɛ́: Gbɛ̃́ pɔ́ aaì Lua yãma aa zĩkɛwàɔ mɛ́ ma da ń ma dãunaɔ ũ.
Zĩewa Yesu gɛ̃̀ gó'ilɛna guu ń a ìwaɔ, ɔ̃ a ònɛ́: Wà bua ísida baale. Ɔ̃ aa dàzɛu.
Gɔɔ pɔ́ aalɛ gɛ́, Yesu gɛ̃̀ ń io. Ɔ̃ zàa'ĩana fɛ̀lɛ ísidaa, í lɛ́ ká gó guu, aa ku kai guu.
Ɔ̃ aa sɔ̃̀aàzi aa aà vù aa mɛ̀: Mae! Mae! Wálɛ kaalɛ! Ɔ̃ à fɛ̀lɛ gì ĩ́anaɛ ń í pɔ́ lɛ́ ń gó zãampapao, ɔ̃ à zɛ̀, gu kɛ̀ kílikili.
Ɔ̃ a ònɛ́: Á ma náai vĩoa? Ɔ̃ yã́pi dìmá, vĩa ń kṹ, ɔ̃ aa òkɔ̃ɛ: Dén gbɛ̃́pi ũi mɔ́ɔ? Baa ĩ́ana ń ío, ì yãdilɛnɛ́, aaì aà yãmaɛ.
Ɔ̃ aa kà Gadala bùsuu ísida baale, Galile bùsu gukpɛ oi.
Kɛ́ Yesu bùa sĩ̀sĩa, à kpàaũ ń wɛ̃́lɛpi gbɛ̃́ pɔ́ tã́aɔ vĩo. À gɔɔplakɛ̀ ń pɔnaaazio, mɛ́ ìliɔ ku bɛo, sema miagbɛ'ɛɔ guu.
Wì aà yeye ń mɔdaonaɔ, wì aà daliu aà zùukɛa yã́i, kási ì mɔdaonapiɔ kɛ̃́kɛ̃ɛ, tã́api i aà zu sɛ̃u. Kɛ́ à Yesu è, ɔ̃ à wiilɛ̀ à kùlɛ aà aɛ, ɔ̃ à pũ̀na à mɛ̀: Lua Musude Nɛ́ Yesu, bɔ́mɛ wá daaai? N yã́ na! Ńsu ĩadaao. À bee ò kɛ́ Yesu lɛ́ o tã́api gowà yã́iɛ.
<range>
Ɔ̃ Yesu aà là à mɛ̀: N tɔ́n kpelewai? Ɔ̃ à mɛ̀: Ma tɔ́n Dasi. Asa tã́aɔ kuwà dasiɛ.
Ɔ̃ tã́apiɔ wabikɛ̀ Yesuwa asu onɛ́ wà si gbã́o guuo.
Sàwakusan waiɔ ku we, aa kpɛ̀ɛsɛ, aalɛ pɔble sĩ̀sĩpɔlɛu. Ɔ̃ tã́apiɔ wabikɛ̀ Yesuwa aà ń gba zɛ́ wà dinɛ́. Ɔ̃ Yesu ń gbá zɛ́.
Ɔ̃ tã́aɔ gò gbɛ̃́piwa aa dì sàwaɔnɛ. Ɔ̃ sàwapiɔ wì ń bao aa sì sòonau, aa kà ísiu aa kpàlɛ.
Kɛ́ an dãnaɔ è màa, aa bàalɛ̀ gɛ̀ yã́pi oinɛ́ wɛ̃́lɛ guu ń bualoũɔ.
Ɔ̃ wà bɔ̀lɛ yã́ pɔ́ kɛ̀pi gwai. Kɛ́ aa kà Yesu kĩ́i, aa gbɛ̃́ pɔ́ tã́aɔ gòwàpi è zɔ̃lɛa Yesu gbázĩ. A pɔkasa naaazi, à gɔ̃̀ a laaiwa. Ɔ̃ vĩa ń kṹ.
Kɛ́ gbɛ̃́ pɔ́ yã́pi kɛ̀ ń wáaɔ ònɛ́ lá wà tã́adepi gbã̀gbã,
ɔ̃ Gadala bùsu gbɛ̃́pii awakpà Yesuɛ aà gońla, asa vĩa ń kṹ maamaaɛ. Ɔ̃ à gɛ̃̀ gó guu, a ye tá.
Gbɛ̃́ pɔ́ à tã́aɔ gòɛ̀ awakpàɛ̀ à e àɔ kuaànɔ. Yesu gìɛ̀ à mɛ̀:
Ɛa ta n bɛ, ní yã́ pɔ́ Lua kɛ̀nɛ dau ǹ siunɛ́ píi. Ɔ̃ à tà à yã́ pɔ́ Yesu kɛ̀ɛ kpàwakɛ̀ wɛ̃́lɛpi guu píi.
Kɛ́ Yesu ɛ̀a sù, ɔ̃ bíla gbãakpàaàzi, asa gbɛ̃́pii lɛ́ aà dãɛ.
Ɔ̃ gɔ̃ɛ pɔ́ dɛ lousisikpɛ dɔaana ũ, wì mɛ Zailu, mɔ̀ wùlɛ a gbɛɛu Yesu gbázĩ, à awakpàɛ̀ aà gɛ́ a bɛ,
kɛ́ aà nɛ́ mɛ̀ndona lɛ́ ga yã́i. Nɛnɔɛpi kà wɛ̃̀ kuɛpla. Kɛ́ àlɛ gɛ́, ɔ̃ bíla lɛ́ aà gɛ̃soomble.
Nɔɛe ku we, au lɛ́ bɔlɛwà à kà wɛ̃̀ kuɛpla. Pɔ́ pɔ́ nɔɛpi vĩ píi a dɛ̀ ɛsɛdeɔ kĩ́i, ãma gbɛ̃e i fɔ̃ aà gbã̀gbão.
Kɛ́ à sɔ̃̀ Yesuzi aà kpɛ, ɔ̃ à ɔkã̀ aà ula lɛ́wa. Wegɔ̃ɔ aà aubɔlɛa zɛ̀.
Ɔ̃ Yesu mɛ̀: Démɛ ɔkã̀ai? Ɔ̃ gbɛ̃́pii mɛ̀ á a yã́ dɔ̃o. Ɔ̃ Piɛɛ mɛ̀: Mae, bíla liaanzi, aalɛ naɛma.
Ɔ̃ Yesu mɛ̀: Gbɛ̃e ɔkã̀a, asa má dɔ̃ kɛ́ gbãa bɔ̀maguɛ.
Kɛ́ nɔɛpi è wà a yã́ dɔ̃̀, ɔ̃ à mɔ̀ ń lualuaao, à wùlɛ a gbɛɛu aà gbázĩ, ɔ̃ à yã́ pɔ́ tò a ɔkã̀wà ò gbɛ̃́pii wáa ń lá pɔ́ à aafiaʼè gɔ̃̀ɔo.
Yesu òɛ̀: Nɔɛ, ma náai pɔ́ ń kɛ̀ mɛ́ n gbãgbã. Ta bɛ aafia.
Kɛ́ Yesu lɛ́ o màa, gbɛ̃e bɔ̀ lousisikpɛ dɔaanapi bɛ, à mɔ̀ a òɛ̀: N nɛ́pi kɛ̀sai. Ńsu tákpa mɛtuluzi pão.
Yesu yã́pi mà, ɔ̃ a ò Zailuɛ: Ńsu to n sɔ̃ vĩo. Ma náaikɛ lé, a gbã́gbã.
Kɛ́ à kà aà bɛ, i wei gbɛ̃e gɛ̀anɔo, sema Piɛɛ ń Zãao ń Zaakio ń nɛ́pi deo ń aà dao.
Gbɛ̃́ pɔ́ kú weɔ lɛ́ ɔ́ɔlɔ píi, aalɛ ńzĩa gbɛ̃gbɛ̃. Ɔ̃ Yesu mɛ̀: Ásu ɔ́ɔlɔo. I gao, àlɛ i'oɛ.
Ɔ̃ aa aà kɛ̀ pɔ́ɔpɔɔ, asa aa dɔ̃̀ à gàɛ.
Yesu aà kũ̀ a ɔwa, ɔ̃ à pũ̀na à mɛ̀: Nɛnɔɛna, fɛlɛ!
Ɔ̃ aà wɛ̃ni sù, à fɛ̀lɛ gɔ̃̀ɔ. Yesu mɛ̀ wà pɔblea kpawà.
Yã́pi dì nɛ́pi de ń aà daowa, ɔ̃ Yesu ònɛ́ aasu yã́pi o gbɛ̃e mao.
Yesu a ìwa gbɛ̃ɔn kuɛplaɔ kã̀aaazi, ɔ̃ à ń gbá zɛ́ aaɔ iko vĩ tã́a bui píiwa, aa gyãeɔ gbã́gbã.
Ɔ̃ à ń zĩ́ kpala pɔ́ bɔ̀ Lua kĩ́i yã́ waasokɛi, aaɔ gyãeɔ gba aafia.
A ònɛ́: Ásu pɔe sɛ gɛòo, gopana ge babalabɔɔ ge kũ̀sũa ge ɔ̃a ge ula plaade.
Ua pɔ́ a pilau àɔ ku we e à gɛ gɛ̃ò zɛ́a.
Wɛ̃́lɛ pɔ́ wi gbãakpauázio à bɔu, í kɔɔlɛmá an toa ń Luao seela ũ.
Ɔ̃ aa dàzɛu aa bɛ̀bɛ wɛ̃́lɛ ń wɛ̃́lɛo, aa baonakpànɛ́, aa gyãeɔ gbã̀gbã gupiiu.
Kɛ́ kí Elodi yã́ beeɔ mà píi, ɔ̃ à bílikɛ̀, asa gbɛ̃eɔ mɛ̀ Zãa Da'ilɛna mɛ́ bɔ̀ gau,
gbɛ̃eɔ mɛ̀ Ɛlia mɛ́ bɔ̀ mɔ̀má, gbɛ̃eɔ mɛ̀ lɔ ãnabi yãaɔ do mɛ́ vù.
Elodi mɛ̀: Ma Zãa mi zɔ̃̀. Dén gbɛ̃́ pɔ́ ma aà bao màɛ bee ũi mɔ́ɔ? Ɔ̃ àlɛ wɛɛlɛ wɛsiaàlɛ.
Kɛ́ zĩnapiɔ sù, ɔ̃ aa yã́ pɔ́ aa kɛ̀ɔ dàu a sìu Yesuɛ. Ɔ̃ à ń sɛ́ ńtɛ̃ɛ à gɛ̀ńnɔ wɛ̃́lɛ pɔ́ wì mɛ Bɛsaida.
Bíla dɔ̃̀, ɔ̃ aa pɛ̀lɛaàzi. À gbãakpàńzi à kpala pɔ́ bɔ̀ Lua kĩ́i yã'ònɛ́, ɔ̃ à gbɛ̃́ pɔ́ aa ye aafiaiɔ gbã̀gbã.
Ĩatɛ̃ busaa ìwa gbɛ̃ɔn kuɛplaɔ sɔ̃̀aàzi aa òɛ̀: Gbɛ̃́ɔ gbaɛ aa ta pilakĩi ń pɔbleao wɛɛlɛi zɔ̃ɛwiaɔ ń bualoũ pɔ́ kú kãiɔ guu, asa sɛ̃gbã wá kúu la.
A ònɛ́: Ápiɔ à pɔblea kpámá. Aa mɛ̀: Pɛ̃ɛ mɛ̀n sɔo ń kpɔ̀ mɛ̀n plao ɔ̃ wá vĩ. Sema wà gɛ́ blɛ lúi bílaɛ bàasio.
Gɔ̃ɛ pɔ́ kú weɔ kà lán gbɛ̃ɔn ɔ̀aasɔsɔo lɛɛ sɔo taawa (5.000). Ɔ̃ a ò a ìwaɔnɛ: À to aa zɔ̃lɛ gãgã gbɛ̃ɔn blakwikwi.
Ɔ̃ aa kɛ̀ màa aa ń zɔ̃́lɛzɔ̃lɛ píi.
Ɔ̃ à pɛ̃ɛ mɛ̀n sɔo ń kpɔ̀ mɛ̀n plapio sɛ̀, à wɛsɛ̀ musu à báaadàu. Ɔ̃ a ɛ̀'ɛ kpà a ìwaɔwa, aa bìilɛ bílaɛ.
Ampii aa pɔblè kã̀, ɔ̃ wà a miɔna pɔ́ fɛ̃̀ɔ sɛ̀lɛ gbí kuɛpla.
Zĩewa kɛ́ Yesu lɛ́ wabikɛ ado, aà ìwaɔ mɔ̀ aà lè, ɔ̃ à ń lá à mɛ̀: Dé dasilɛ o má dɛ a ũi?
Aa wèwà aa mɛ̀: Zãa Da'ilɛnaɛ. Gbɛ̃eɔ ì mɛ Ɛliaɛ. Gbɛ̃eɔ ì mɛ ãnabi yãaɔ do mɛ́ vù.
Ɔ̃ à ń lá à mɛ̀: Ápiɔ sɔ̃, dé álɛ o má dɛ a ũi? Piɛɛ wèwà à mɛ̀: Lua gbɛ̃́ pɔ́ wì mɛ Mɛsiiɛ.
Ɔ̃ à gìnɛ́ aa yã́pi o gbɛ̃eɛ.
Ɔ̃ à mɛ̀: Sema Gbɛ̃nazĩn Nɛ́ taasikɛ maamaa. Gbɛ̃zɔ̃ɔɔ ń sa'onkiaɔ ń Mɔizi ikoyãdanɛdeɔ giaàzi, aai aà dɛ, a gɔɔ àaɔ̃de zĩ́ i vu.
Ɔ̃ a ò gbɛ̃́piiɛ: Tó gbɛ̃́ ye kɛ ma ìwa ũ, aà gi azĩa wɛ̃nizi, iɔ a lipãakɔ̃a sɛ lá gu lɛ́ dɔ, i tɛmazi.
Gbɛ̃́ pɔ́ ye àɔ a wɛ̃ni kũa, wɛ̃nipi a vũaawàɛ. Gbɛ̃́ pɔ́ gì a wɛ̃nii ma yã́i sɔ̃, ade mɛ́ aɔ wɛ̃ni vĩ.
Tó gbɛ̃́ gɔ̃̀ dṹnia bṹu vĩ, mɛ́ a kpà azĩai à kùa ziawa, bɔ́ ài a èi?
Tó gbɛ̃́ zɛamanɔ widɛ̀ ge ma yã́, Gbɛ̃nazĩn Nɛ́ a zɛaaànɔ widɛ sɔ̃, gɔɔ pɔ́ a mɔ a gawi guu ń a Mae gawio ń a malaikaɔ gawio.
Sĩana málɛ oɛ́, gbɛ̃́ pɔ́ aa ku laeɔ ga kía pɔ́ Lua kpà esaio.
Yã́ bee oa gbɛa, a gɔɔ la taawa ɔ̃ à Piɛɛ ń Zãao ń Zaakio sɛ̀ dɛ̀dɛńnɔ gbɛ̀sĩsĩ musu wabikɛi.
Kɛ́ àlɛ wabikɛ, aà oa lìlɛ, aà ulaɔ lɛ́ tɛkɛ púntaitai.
Kã́ndo gbɛ̃ɔn plaɔ ku we, Mɔizi ń Ɛliaoɛ, aalɛ yã'oaànɔ.
Aa bɔ̀ mɔ̀wà gawi guu, aalɛ ã́nua pɔ́ a to Yelusalɛũ yã'o.
Piɛɛ ń a gbɛ̃́ɔ gɛ̃̀ ń io. Kɛ́ aa vù, aa Yesu gawi è ń gbɛ̃ɔn pla pɔ́ zɛ aà saɛɔ.
Kɛ́ gbɛ̃ɔn plapiɔ lɛ́ kɛ̃́kɔ̃wa ń Yesuo, Piɛɛ òɛ̀: Mae, a maa wàɔ ku laɛ. Wà lákpɛ dɔ mɛ̀n àaɔ̃, n pɔ́ do, Mɔizi pɔ́ do, Ɛlia pɔ́ do. A dɔ̃ lá álɛ oo.
Kɛ́ àlɛ o màa, luabɛpuana kũ̀aamá. Kɛ́ aa gɔ̃̀ ka a guu, vĩa ń kṹ.
Ɔ̃ lɔɔe bɔ̀ luabɛpuanapi guu à mɛ̀: Gbɛ̃́ɛ beeá ma Nɛ́ɛ. Ma aà dìlɛ, à aà yãma.
Lɔɔpi maa gbɛa aa è Yesu mɛ́ gɔ̃̀ we ado. Ìwapiɔ ń lɛ́ fɔ̃̀, aai yã́ pɔ́ aa è o gbɛ̃eɛ gɔɔ beeo.
Kɛ́ gu dɔ̀, aa pìla sĩ̀sĩpi musu, ɔ̃ bíla mɔ̀ dai Yesulɛ.
Bíla guu gɔ̃ɛe pũ̀na à mɛ̀: Mɛtulu, n yã́ na! Ma nɛ́ gwaa, asa ma nɛ́ pɔ́ má vĩn we.
Tã́a ì fɛlɛwà, ɔ̃ ì wiilɛ kã́ndo. Ì aà zĩazĩa e aà lɛ́'i fùlabɔlɛ, ì ĩadawà, ìli gowà kpaao.
Ma wabikɛ̀ n ìwaɔwa aa tã́api go, ɔ̃ aa fùa.
Yesu mɛ̀: Gbãgbɛ̃ kolea luanaaikɛnsaiɔ! Máɔ kúánɔ e bɔɛ ni? Máɔ mɛnakɛánɔ e bɔɛ ni? Mɔ́ ń n nɛ́pio la.
E nɛ́pi àɔ gɛ́ sɔ̃iaàzi, ɔ̃ tã́api aà nɛ̀ à aà zĩ̀azĩa. Ɔ̃ Yesu gì tã́apiɛ à nɛ́pi gbã̀gbã, ɔ̃ à aà kpà aà maewa.
Lua iko zɔ̃ɔ yã́pi gbɛ̃́pii kũ̀ gbãa. Gbɛ̃́ɔ lɛ́ ɛlɛa Yesu yãkɛawa píi, ɔ̃ a ò a ìwaɔnɛ:
Àɔ yã́ɛ bee kũa á nɔ̀sɛ guu. Wa Gbɛ̃nazĩn Nɛ́ na gbɛ̃́ɔnɛ ń ɔzĩ tia.
Aai yã́pi dɔ̃o, a mi ulɛanɛ́, ɔ̃ aai mao, mɛ́ aa yã́pi laawà vĩakɛ̀.
Ɔ̃ aa fɛ̀lɛ ń lɛkpaao dɛakɔ̃a yã́ musu.
Yesu làasoo pɔ́ kú ń nɔ̀sɛ guu dɔ̃, ɔ̃ à nɛ́ sɛ zɛ̀ a saɛ.
A ònɛ́: Gbɛ̃́ pɔ́ nɛ́ɛ bee taa dìlɛ ma ìwakɛ yã́i, ade ma dilɛɛ. Gbɛ̃́ pɔ́ ma dilɛ sɔ̃, ade gbɛ̃́ pɔ́ ma zĩ dìlɛɛ. Á gbɛ̃́ pɔ́ dɛ gbɛ̃́ kpɛɛ ũ á guu mɛ́ zɔ̃ɔ.
Ɔ̃ Zãa yãsɛ̀ à mɛ̀: Mae, wa gbɛ̃e è àlɛ tã́ago ń n tɔ́o, ɔ̃ wá ye giɛ̀, kɛ́ ìliɔ tɛ́wázio yã́i.
Ɔ̃ Yesu òɛ̀: Ásu giɛ̀o, asa gbɛ̃́ pɔ́ i íbɛlɛsɛánɔoá bàakpɛɛɛ.
Kɛ́ Yesu fɛlɛ taa luabɛ gɔɔ kà kãi, à mipɛ̀ Yelusalɛũwa.
Ɔ̃ à gbɛ̃́ɔ gbàɛ aa dɔaaɛ. Aa gɛ̀ gɛ̃̀ Samali bùsu zɔ̃ɛwiae guu sɔukɛiɛ̀.
Ɔ̃ wɛ̃́lɛpideɔ i aà dilɛo, kɛ́ à mipɛ̀ Yelusalɛũwa yã́i.
Kɛ́ aà ìwaeɔ Zaaki ń Zãao è màa, aa mɛ̀: Dii, ń ye wà o tɛ́ bɔ luabɛ à mɔ kṹmá yã̀?
Ɔ̃ Yesu lìli à gìnɛ́.
Ɔ̃ aalɛ gɛ́ wɛ̃́lɛ pãleu.
Kɛ́ aa bɛ zɛ́u, gbɛ̃e mɔ ò Yesuɛ: Gu pɔ́ ńlɛ gɛ́u píi, máɔ tɛnziɛ.
Yesu òɛ̀: Gbɛ̃gbonaɔ ń tòo vĩ, bãɔ ń sakpɛ vĩ. Gbɛ̃nazĩn Nɛ́ sɔ̃ a ĩ́ampakĩi vĩo.
Yesu ò gbɛ̃pãleɛ: Mɔ tɛmazi. Ɔ̃ gbɛ̃́pi mɛ̀: Dii, to e ma de'ia kpagui gĩa.
Yesu òɛ̀: Tó gɛɔ ń gɛɔ vĩ. Mpi sɔ̃ gɛ kpala pɔ́ bɔ̀ Lua kĩ́i yã́ waasokɛ.
Gbɛ̃pãle ò lɔ: Máɔ tɛnzi Dii, ãma to mà gɛ́ lɛzai ma bɛdeɔwa gĩa.
Yesu òɛ̀: Gbɛ̃́ pɔ́ soona na a ɔzĩ mɛ́ àlɛ a kpɛ gwa, ade i kɔ̃si ń kpala pɔ́ bɔ̀ Lua kĩ́ioo.
Bee gbɛa Dii gbɛ̃ɔn bàaɔ̃kwi ń plao pãleɔ dìlɛ, ɔ̃ à ń zĩ́ gbɛ̃ɔn plapla aaɔ dɔaaɛ wɛ̃́lɛɔ guu ń gu pɔ́ á ye gɛ́uɔ píi.
A ònɛ́: Pɔkɛkɛa zɔ̃ɔ, a kɛ̀kɛnaɔ bílao. À wabikɛ Budewa aà zĩkɛnaɔ gbaɛ pɔkɛkɛi.
À dazɛu. Málɛ á zĩ sãɔ ũ àwalɛwanaɔ guuɛaɔ!
Ásu mɔkpɛ sɛo ge babalabɔɔ ge kyaleɔ. Ásu zɛ zɛ́u à fɔkpa gbɛ̃ewao.
Ua pɔ́ a gɛ̃u píi, à o gĩa Lua uapi gba aafia.
Tó aafiade ku we, á fɔ̀ aafiade a gɔ̃ɛ̀. Tó a ku we sɔ̃o, a ɛa suwáɛ.
Àɔ ku uapiu, à pɔ́ pɔ́ wa kpàwá ble ge pɔmia, asa zĩkɛna kà à a asea eɛ. Ásu àɔ sɔ̃kĩikpakpao.
Wɛ̃́lɛ pɔ́ a gɛ̃u mɛ́ wà á dílɛ, à pɔ́ pɔ́ wà mɔ̀oɛ́ ble.
À wɛ̃́lɛpi gyãeɔ gbã́gbã, í o gbɛ̃́ɔnɛ kpala pɔ́ bɔ̀ Lua kĩ́i kàńnɔ kãi.
Tó a gɛ̃ wɛ̃́lɛu mɛ́ wì á dilɛo sɔ̃, à bɔlɛ gãaɛ, í mɛ:
Baa á wɛ̃́lɛ luutɛ̃ pɔ́ kpà wá gbáwa, wá kɔɔlɛowáɛ. Àɔ dɔ̃ sã́asã kɛ́ kpala pɔ́ bɔ̀ Lua kĩ́i kà kãi.
Málɛ oɛ́, yã́kpalɛkɛgɔɔzĩ ĩa pɔ́ Lua a da Sɔdɔũdeɔwa a ka wɛ̃́lɛpideɔ pɔ́wao.
Waiyoo Kɔlazɛnideɔ! Waiyoo Bɛsaidadeɔ! Dabudabu pɔ́ má kɛ̀ á wɛ̃́lɛɔ guu, tó má kɛ̀ Tii ń Sidɔ̃o yãa, dɔ̃ wɛ̃́lɛpideɔ zwã̀nkasaɔ kàkańla, aa zɔ̃̀lɛ tufua à gɛ̃̀gɛ̃ nɔ̀sɛlilɛa seela ũ.
Yã́kpalɛkɛgɔɔzĩ á ĩadama aɔ dɛ Tiideɔ ń Sidɔ̃deɔ pɔ́a.
Kapɛnaũdeɔ sɔ̃, á gbã zɔ̃ luawa yã̀? Wa ɔzɔ̃áziɛ e bɛdau.
Ɔ̃ Yesu ò a ìwapiɔnɛ: Gbɛ̃́ pɔ́ á yãmà, ade ma yãmàɛ. Gbɛ̃́ pɔ́ gìázi, ade gìmaziɛ. Gbɛ̃́ pɔ́ gìmazi sɔ̃, ade gì gbɛ̃́ pɔ́ ma zĩziɛ.
Gbɛ̃ɔn bàaɔ̃kwi ń plaopiɔ gɛ̀, ɔ̃ aa ɛ̀a sù ń pɔnao aa mɛ̀: Dii, baa tã́aɔ misìilɛwɛ̃ɛ n tɔ́ yã́i.
Yesu ònɛ́: Málɛ gugwa, ma Setãu è à bã̀ɛ luabɛ lán loupilɛawa.
Ma iko kpàwá à táa'o mlɛ̃ɔ ń sóiɔ ń á ibɛɛ gbãa píiowaɛ, pɔe a fɔ̃ à á kɛ'ĩao.
Ń beeo ásu pɔnakɛ ń mi pɔ́ tã́aɔ ì siilɛɛ́oo. À pɔnakɛ á tɔ́ pɔ́ kú taalau luabɛ yã́i.
Zĩbeezĩ Lua Nisĩna Yesu pɔ kɛ̀na maamaa à mɛ̀: Baa, zĩ́lɛ ń musuo Dii, lá n yã́ beeɔ ùlɛ yãdɔ̃naɔnɛ ń ɔ̃nɔnaɔ, mɛ́ n bɔò ladɔ̃nsaiɔnɛ, ma n sáaukɛ̀. Ao, Baa, bee kàngu màa.
Ma Mae pɔ́pii nàmɛɛ ma ɔzĩɛ. Gbɛ̃e Lua Nɛ́ dɔ̃o, mɛ́ i kɛ Mae Lua bàasio, mɛ́ gbɛ̃e Mae Lua dɔ̃o, mɛ́ i kɛ aà Nɛ́ ń gbɛ̃́ pɔ́ Nɛ́pi yei aà ɔlɔnɛ́ɔ bàasio.
Ɔ̃ Yesu aɛdɔ̀ a ìwaɔwa a ònɛ́ ńtɛ̃ɛ: Báaadeɔn á ũ yã́ pɔ́ álɛ e ń wɛ́o yã́i.
Málɛ oɛ́, ãnabiɔ ń kíaɔ ku yãa dasi, aa ye yã́ pɔ́ álɛ eɔ e, aai eo. Aa ye yã́ pɔ́ álɛ maɔ ma, aai mao.
Ikoyãdɔ̃nae mɛ́ fɛ̀lɛ lɛ́ líkpalɛ Yesuwa à mɛ̀: Mɛtulu, kpelewa má kɛ mà àizãna ei?
Yesu òɛ̀: Kpelewa a ku Mɔizi ikoyã guui? Ni a kyokɛ ǹ ma kpelewa ni?
Gbɛ̃́pi wèwà à mɛ̀: Ǹyɔ̃ ye Dii n Luazi ń nɔ̀sɛmɛndoo teasisai n gbãa pua lɛ́u, n sɔ̃ iɔ kuwà, níɔ ye n gbɛ̃́deezi lán nzĩa wɛ̃niwa.
Yesu òɛ̀: Ń wè maaɛ. Ǹyɔ̃ kɛ màa, ńyɔ̃ɔ ku.
Ɔ̃ gbɛ̃́pi ye yãnakpa azĩawa, ɔ̃ à Yesu là à mɛ̀: Démɛ ma gbɛ̃́dee ũi?
Ɔ̃ Yesu òɛ̀: Gbɛ̃e mɛ́ bɔ̀ Yelusalɛũ àlɛ gɛ́ Yeliko, ɔ̃ kpã́iwɛliwɛɔ kpàaũaànɔ. Aa aà pɔ́ɔ sìwà, aa aà gbɛ̃̀ dúuduu e à kà gaa. Ɔ̃ aa aà tò we, aa gɛ̃̀zɛa.
À mɔ lè sa'onae zɛ́ doũpi sɛ̀. Kɛ́ à aà è, ɔ̃ à dɔ̀aàzi.
Màaɛ lɔ kɛ́ Levii buie kà gupiu, à aà è, ɔ̃ à dɔ̀aàzi.
Samali bùsu gbɛ̃e bɛ zɛ́piu. Kɛ́ à mɔ̀ aà è, ɔ̃ à kɛ̀ɛ̀ wɛ̃naũ.
À sɔ̃̀aàzi, à ɛsɛ mà aà gu pɔ́ kɛ̀'ĩaɔwa ń nísio ń vɛ̃ɛo, à pɔ́ yèyewà. Ɔ̃ à aà sɛ dì a zàa'ĩna kpɛ, à gɛ̀aànɔ nibɔɔ pilakĩi. Ɔ̃ à aà gwà we.
Kɛ́ gu dɔ̀, ɔ̃ à ã́nusu ɔwatɛ̃ bɔ̀ mɛ̀n pla a kpà pilakĩidewa à mɛ̀: Ǹ aà gwamɛɛ. Tó n ɛa n ɔ̃ablè dɛ beea aà yã́ musu, má a fĩabonɛ, tó ma su.
Tɔ̀ɔ, gbɛ̃ɔn àaɔ̃piɔ guu, an démɛ gbɛ̃kɛkɛ̀ gbɛ̃́ pɔ́ kpã́iɔ kpàaũaànɔpiɛi?
A wèwà à mɛ̀: Gbɛ̃́ pɔ́ wɛ̃nadɔ̃̀ɛ̀ɛ. Ɔ̃ Yesu òɛ̀: Gɛ ǹ kɛ màa sɔ̃.
Gɔɔ pɔ́ aa bɛ zɛ́u, aa kà wɛ̃́lɛu, ɔ̃ nɔɛ pɔ́ wì mɛ Maata Yesu dìlɛ.
A dãuna vĩ, wì mɛ Maliama, à zɔ̃̀lɛ Dii gbázĩ, àlɛ aà yãma.
Kĩna zĩ dà Maatala, ɔ̃ à mɔ̀ Yesu kĩ́i à mɛ̀: Dii, kɛ́ ma dãuna ma to zĩpiɛ mado, i kɛnɛ yãe ũo lé? Oɛ̀ aà dɔmalɛ.
Ɔ̃ Dii wèwà à mɛ̀: Maata, Maata, ńlɛ yãe kã̀akɛ, ńlɛ ĩada nzĩawa ń yã́ɔ dasi.
A mɛ̀ndo mɛ́ zɛvĩ. Maliama baa maa sɛ̀ mɛ́ wa siwào.
Zĩewa Yesu lɛ́ wabikɛ guei. Kɛ́ a làa, aà ìwae òɛ̀: Dii, wabikɛa dawɛ̃ɛ lá Zãa dà a ìwaɔnɛwa.
Ɔ̃ a ònɛ́: Tó álɛ wabikɛ, àli mɛ: Baa, to wà dɔ̃ kɛ́ n kua adoa. To kpala pɔ́ bɔ̀ n kĩ́i bɔ gupuau.
Wá gba ú pɔ́ wáɔ ble lá gu lɛ́ dɔ.
Wá duuna kɛ̃́wá, asa wi gbɛ̃́ pɔ́ tàaekɛ̀wɛ̃ɛɔ kɛ̃ píiɛ. Ńsu to wà fu yɔ̃awao.
Ɔ̃ a ònɛ́: Gbɛ̃e mɛ́ gbɛ̃na vĩ, ɔ̃ à gɛ̀ aà kĩ́i wɛɛdo a òɛ̀: Ma mɔ n kĩ́iɛ, pɛ̃ɛ sɛ̃amɛɛ mɛ̀n àaɔ̃.
Nibɔe pìlaa tiaɛ, má pɔe vĩ mà kpawào.
Ɔ̃ aà gbɛ̃napi wèwà za kpɛa à mɛ̀: Ńsu ĩadaao, ma zɛtà kɔ̀. Ma ta kpɛ́u ń ma nɛ́ɔ, má fɔ̃ fɛlɛ mà kpamao.
Málɛ oɛ́, baa tó i fɛlɛ kpàwà gbɛ̃nakɛ yã́io, a fɛlɛ pɔ́ pɔ́ a yei kpawà kɛ́ a zɛazi yã́i.
Mapi sɔ̃ málɛ oɛ́, à wabikɛ, Lua i kpáwá. À wɛɛlɛ, í e. À gbalɛ, Lua i wɛ̃ɛ́.
Asa gbɛ̃́ pɔ́ wabikɛ̀, wì aà gbaɛ, gbɛ̃́ pɔ́ pɔ́ wɛ̀ɛlɛ ì eɛ, mɛ́ gbɛ̃́ pɔ́ gbalɛ̀, wa wɛ̃ɛ̀.
Á gbɛ̃́ pɔ́ á nɛ́ɔ vĩ, tó á nɛ́ kpɔ wabikɛ̀wá, á démɛ a píligona kpawài?
Ge tó à kogbe wabikɛ̀wá, á démɛ a sói kpawài?
Baa ń á vãikɛo, lá á pɔmaa kpaa á nɛ́ɔwa dɔ̃, á Mae pɔ́ kú musu a a Nisĩna kpa gbɛ̃́ pɔ́ a wabikɛ̀wawao lé?
Yesu lɛ́ tã́a swãdo go gbɛ̃́wa. Kɛ́ à tã́api gò, swãdopi nà yã'oawa, ɔ̃ yã́pi bɔ̀ bíla saɛ.
Ɔ̃ an gbɛ̃eɔ mɛ̀: Ì tã́agonɛ́ ń tã́aɔ kí Beezebu tɔ́oɛ.
Ɔ̃ gbɛ̃pãleɔ lɛ́ líkpalɛwà, aa gbɛ̀awa aà seelae kɛnɛ́ ń Lua gbãao.
Lá Yesu ń làasoo dɔ̃, ɔ̃ a ònɛ́: Kpala pɔ́ a gbɛ̃́ɔ íbɛlɛsɛ̀ ń kɔ̃o a midɛ. Ua pɔ́ a gbɛ̃́ɔ íbɛlɛsɛ̀ ń kɔ̃o a gɔ̃ bɛzĩ ũɛ.
Tó Setãu íbɛlɛsɛ̀ ń a gbɛ̃́ɔ, kpelewa aà kpala aɔ zɛai? Má ò màa kɛ́ i mɛ mi tã́agonɛ́ ń Beezebu tɔ́o yã́iɛ.
Tó Beezebu tɔ́ mi tã́agoò, á gbɛ̃́ɔ ì go ń dé tɔ́o ni? Beewa ázĩa gbɛ̃́ɔ yã́'ĩikpàwá.
Lá ma tã́agoamaá Lua ɔgbɛɛ, àɔ dɔ̃ kɛ́ kía pɔ́ Lua kpà kpalau á kĩ́i lèn we.
Tó gɔ̃sa gbãa gɔ̃kɛbɔɔ kũa, àlɛ a ua dɔ̃́aò, aà àizɛɛɔ ìɔ aafiaɛ.
Ãma tó gbɛ̃́ pɔ́ a gbãa dɛaàla mɔ̀ gɛ̃̀ à aà gbɛ̃̀, a aà gɔ̃kɛbɔ pɔ́ a a náai vĩɔ sɛ́lɛ, i aà àizɛɛɔ biilɛnɛ́.
Gbɛ̃́ pɔ́ dɛ ma gbɛ̃́ ũo, ma ibɛɛɛ. Gbɛ̃́ pɔ́ lí pɔ́ kãaamanɔo, àlɛ fãaaɛ.
Tó wà tã́a gò gbɛ̃́ɛ, ìɔ liaaliaa gugiiu àɔ gbɛ̃́ wɛɛlɛ à diɛ̀ɛ. Tó i eo, ì mɛ: Má ɛa ta ma sɔ̃́ ziwaɛ.
Tó à tà we, ì e a bɛ ado, à zu'ò, à azĩa kɛ̀kɛ wásawasa,
ɔ̃ ì ɛa gɛ tã́a pɔ́ an vãi dɛalaɔ sɛ́lɛ suńnɔ mɛ̀n sopla, aaì diɛ̀. Beewa gbɛ̃́pi gwea gbɛzã vãi ì dɛ a káaua.
Kɛ́ Yesu lɛ́ o màa, wà nɔɛe mà, à pũ̀na zã guu à mɛ̀: Báaaden nɔɛ pɔ́ n i à yɔ̃́ kpàma ũ.
Ɔ̃ Yesu mɛ̀: Báaadeɔn gbɛ̃́ pɔ́ aa Lua yãmà aa kũaɔ ũ dɛ beea.
Gbɛ̃́ɔ nɔ̀nɔaa, ɔ̃ Yesu mɛ̀: Gbãgbɛ̃ɔ vãi. Aaì seela gbɛaa, ãma má seelae kɛnɛ́o, sema Yonasi pɔ́.
Lá Yonasi dɛ seela ũ Ninivadeɔnɛ, màa Gbɛ̃nazĩn Nɛ́ aɔ dɛ seela ũ gbãgbɛ̃ɔnɛ.
Yã́kpalɛkɛgɔɔzĩ gɛɔmidɔkĩi oi nɔɛ kía a fɛlɛ yãda gbãgbɛ̃ɔlaɛ, asa à bɔ̀ za tɔɔlɛ lɛ́wa à mɔ̀ Salomɔɔ ɔ̃nɔyã maiɛ, mɛ́ gbɛ̃́ pɔ́ a zɔ̃ɔ dɛ Salomɔɔa ku la.
Yã́kpalɛkɛgɔɔzĩ Ninivadeɔ fɛlɛ yãda gbãgbɛ̃ɔlaɛ, asa kɛ́ Ninivadeɔ Yonasi waaso mà, aa nɔ̀sɛlìlɛɛ, mɛ́ gbɛ̃́ pɔ́ a zɔ̃ɔ dɛ Yonasia ku la.
Wìli filia na wà dilɛ gusɔɔnauo ge wà pɛ̃na kúlɛwào. Wì di bábanawaɛ, kɛ́ gbɛ̃́ pɔ́ aalɛ gɛ̃ɔ gupua e.
N wɛ́ mɛ́ n mɛ filia ũ. Tó n wɛ́ kú gudoũ, n mɛ̀ píi aɔ gupua vĩɛ. Tó n wɛ́ kú plapla sɔ̃, n mɛ̀ píi aɔ gusia vĩɛ.
Ayãmɛto laaika kɛ́ gupua pɔ́ ńlɛ e ń vĩ su àɔ dɛ gusia ũo.
Tó n mɛ̀ píi gupua vĩ mɛ́ a kee ku gusiauo, aɔ gupu wásawasa lándɔ̃ filia í dɔmawaɛ.
Kɛ́ Yesu yã'ò a làa, ɔ̃ Falisie wabikɛ̀wà aà mɔ pɔbleanɔ, ɔ̃ à gɛ̃̀ zɔ̃̀lɛ.
Kɛ́ Falisipi è i ɔpipi lá aaì kɛwa à gbàsa lɛ́ pɔbleo, à bɔ̀ aà saɛ.
Ɔ̃ Dii òɛ̀: Á Falisiɔ i gbãbɔ bisaɔ kpɛɛ ń taɔ, kási bĩi ń yãvãikɛao mɛ́ á nɔ̀sɛ pà.
Sɔũɔ! Lua pɔ́ a kpɛ kɛ̀ i a guu kɛo lé?
À pɔ́ pɔ́ kú á taɔ guu dã wɛ̃nadeɔnɛ, á tapiɔ i gɔ̃ɛ́ gbãlɛsai.
Waiyoo á Falisiɔ! I toeɔ dosina ń kpɛaanao ń dopɔɔ píi kwide kpa Luawa, ɔ̃ i pãkpa yã́gɔ̃gɔ̃a a zɛ́wai ń yea Luapizio. Yã́ beeɔ mɛ́ dɛ àɔ kũa pãkpaa a kĩniɔzi sai.
Waiyoo á Falisiɔ! Iɔ ye zɔ̃lɛa gumaaɔu lousisikpɛu, iɔ ye wàɔ fɔkpakpawá gãaɛ.
Waiyoo ápiɔ! Á dɛ lán mia kpɛɛna pɔ́ wìɔ táa'owà dɔ̃saiwaɛ.
Ɔ̃ ikoyãdɔ̃nae òɛ̀: Mɛtulu, tó ń ò màa, ńlɛ wá sɔ̃sɔ̃ sɔ̃ɛ.
Yesu mɛ̀: Waiyoo á ikoyãdɔ̃naɔ sɔ̃! I gbɛ̃́ɔ da asosɛa zĩ'ũu, mɛ́ ili ɔdamá ń a sɛaoo, baa ɔton do. Waiyoo ápiɔ!
I pɔ́ bo ãnabi pɔ́ á deziɔ ń dɛdɛɔ miaɔwa dɔngu yã́i.
Bee lɛ́ ɔlɔ gbɛ̃́ɔnɛ kɛ́ a zɛ ń á deziɔ yãkɛaɔɛ. Aa ãnabiɔ dɛ̀dɛ, ɔ̃ álɛ pɔ́ bo ń miaɔwa.
Ayãmɛto Lua ɔ̃nɔ guu à mɛ̀ á ãnabiɔ ń zĩnaɔ gbaɛwá, í ń gbɛ̃eɔ dɛdɛ, í ĩada ń gbɛ̃eɔwa.
Lua a ãnabi pɔ́ wà ń dɛdɛ za dṹnia daalɛgɔɔ e gbãɔ au tɔsi gbãgbɛ̃ɔpiɔwa.
Ao, málɛ oɛ́, za Abɛli dɛa e à gɛ̀ pɛ̀ Zakali pɔ́ wa dɛ̀ sa'okĩi ń Lua kpɛ́o zãnguowa, Lua a ń au tɔsi gbãgbɛ̃ɔwaɛ.
Waiyoo á ikoyãdɔ̃naɔ! A dɔ̃a zɛ́ kili wò. I gɛ̃uo, mɛ́ a gi gbɛ̃́ pɔ́ aa ye gɛ̃uɔnɛ.
Kɛ́ Yesu bɔ̀ we, Mɔizi ikoyãdanɛdeɔ ń Falisiɔ aà lè pãsĩpãsĩ, aalɛ yã́ dasi lalawà,
aalɛ aà kpakpa kɛ́ aa e wà aà kũ yã́ pɔ́ àlɛ o guuɛ.
Gɔɔ bee bíla nɔ̀nɔaaaàzi, wa ń lɛ́ dɔ̃o, e aalɛ kɛ̀sɛpɛlɛpɛlɛkɔ̃wa, ɔ̃ à yã'ò a ìwaɔnɛ gĩa à mɛ̀: À laaika Falisiɔ mɔafilii, ì lińla lán pɛ̃ɛsɛ'ɛsɛwaɛ.
Yã́ pɔ́ ulɛa a bɔ gupuau píi. Asiiyãe ku kɛ́ wa gí dɔ̃io.
Beewa yã́ pɔ́ á ò gusiau, wa ma gupuau, mɛ́ asiiyã pɔ́ á ò kɔ̃ swã́u làasiu, wa a kpàwakɛ gãaɛ.
Ma gbɛ̃naɔ, málɛ oɛ́, gbɛ̃́ pɔ́ a á dɛ mɛ́ a gbɛa a fɔ̃ yãe kɛɛ́ lɔo, ásu vĩakɛɛ̀o.
Má gbɛ̃́ pɔ́ dɛ à vĩakɛɛ̀ oɛ́. À vĩakɛ Lua pɔ́ gbɛ̃́ zua tɛ́ guu aà ga gbɛa iko vĩɛ. Ao, málɛ oɛ́, à vĩakɛ aàpiɛ.
Wìli gòlegolena mɛ̀n sɔo yía daa plao lé? Kási baa a mɛ̀ndo yã́ lí sã́ Luaguo.
Baa á mikãɔ, a a lɛ́ dɔ̃. Ásu vĩakɛo, á dɛ gòlegolen dasiɔla.
Málɛ oɛ́, gbɛ̃́ pɔ́ zɛ̀manɔ gbɛ̃́ɔ aɛ, Gbɛ̃nazĩn Nɛ́ a zɛaànɔ Lua malaikaɔ aɛ.
Gbɛ̃́ pɔ́ lelekpàmazi gbɛ̃́ɔ aɛ sɔ̃, má lelekpaaàzi Lua malaikaɔ aɛ.
Tó gbɛ̃́ Gbɛ̃nazĩn Nɛ́ bɛ̃̀ɛbò, Lua a aà kɛ̃́. Ãma tó gbɛ̃́ Lua Nisĩna tɔbɛ̃ɛsì, a kɛ̃a vĩo.
Tó wàlɛ gɛ́ánɔ yã́kpalɛu lousisikpɛu ge kíaɔ ń gbãadeɔ aɛ, ásu bílikɛ bɔkĩi yã́wao ge yã́ pɔ́ á o,
asa Lua Nisĩna mɛ́ a yã́ pɔ́ dɛ à o daɛ́ zĩbeezĩ.
Zã guu gbɛ̃e ò Yesuɛ: Mɛtulu, o ma vĩ̀iɛ aà ma asea kpaa wá túbi guu.
Ɔ̃ a wèwà à mɛ̀: Ma gbɛ̃́, démɛ ma dilɛ á yã́kpalɛkɛna ũi ge á yãgɔ̃gɔ̃na?
Ɔ̃ a ò bílaɛ: Àɔ ázĩa kũa dɔ̃. À laaika pɔ́pii bĩikɛai, asa àizɛɛá gbɛ̃nazĩna wɛ̃ni no, baa tó a zɔ̃ɔ.
Ɔ̃ à yãlɛ̀ɛũnɛ́ à mɛ̀: Ɔdee mɛ́ kú, aà bua blɛkɛ̀ɛ̀ maamaa,
ɔ̃ à làasookɛ̀ à mɛ̀: Má kɛ kpelewa ni? Má blɛwɛkakĩi vĩo.
Ɔ̃ à mɛ̀: Lá má kɛn kɛ: Má a blɛwɛkakĩiɔ gbooɛ, mí a zɔ̃ɔɔ bobo, mí a pɔ́wɛna káu píi ń ma àizɛɛɔ,
mí o mazĩaɛ: Ma gbɛ̃́, ń kũ̀sũa vĩ zɔ̃ɔ, a kannɔ wɛ̃ ũma? Kã́ma bo, pɔble, imi, pɔnakɛ.
Ɔ̃ Lua òɛ̀: Sɔũ, gwãasĩnaɛ bee má n wɛ̃ni gbɛama. Sɔu pɔ́ ń kɛ̀ a gɔ̃ dé pɔ́ ũɛ?
Màa aɔ dɛ ń gbɛ̃́ pɔ́ lɛ́ àizɛɛ kãaa azĩaɛ mɛ́ a dɛ ɔde ũ Luaɛoo.
Ɔ̃ a ò a ìwaɔnɛ: Ayãmɛto málɛ oɛ́, ásuli á wɛ̃ni kã̀akɛ pɔblea yã́ musuo, ásuli á mɛ kã̀akɛ pɔkasa yã́ musuo.
Wɛ̃ni dɛ pɔbleala, mɛ dɛ pɔkasala.
À gbagbaaɔ gwa. Aali pɔ́tɔ̃o, aali pɔkɛkɛo, aa dɔ̃ ge gbà zòolo vĩo, mɛ́ Lua ì ń gwa. Á dɛ bãɔla zɔ̃ɔo lé?
Á guu démɛ a fɔ̃ à a wɛ̃ni gbã̀a kã́fĩ, baa gɔɔ do, a yãkãakɛa guui?
Lá á yã́ yɔɔnapi fɔ̃o, bɔ́yãi álɛ yã́ kĩniɔ kã̀akɛi?
À lá vudeɔ gwa sɛ̃u lá aa dɛ. Aali zĩkɛo, aali bua tão. Málɛ oɛ́ baa Salomɔɔ ń a ɔdekɛo, i ula e dà a maa kà an keewao.
Luanaaifɛ̃nɛndeɔ! Sɛ̃̀a lá pɔ́ kú gbã mɛ́ a tɛ́kũ zia, lá Lua ì pɔ́ nai màa, wa á pɔ́ o lɔe?
Ásu to pɔ́ pɔ́ á ble ge pɔ́ pɔ́ á mi yã́ dɔaaɛ́o. Ásu bílikɛo.
Pɔ́piɔ píi yã́ ì dɔaa dṹnia gbɛ̃́ɔnɛ, ãma á Mae dɔ̃ kɛ́ á ye pɔ́piɔi.
À to kpala pɔ́ bɔ̀ aà kĩ́i yã́ dɔaaɛ́, i pɔ́piɔ kaaɛ́.
Ma kpàsa nɛ́na gbɛ̃́ɔ, ásu vĩakɛo, asa à kà á Maegu kɛ́ à á kpá kpalapiu.
À pɔ́ pɔ́ á vĩɔ yía, í wɛ̃nadeɔ gba a ɔ̃a. À mɔkpɛ pɔ́ lí zikũo zɔ̃, luabɛ àizɛɛ pɔ́ lí láao kákĩi ũ. Kpã́i a sɔ̃i weo, kɔ̀ɔ a pɔ́ ɔ̃̀ɔkpa weo.
Gu pɔ́ á àizɛɛ kúu, wekĩi ɔ̃ á laai ìɔ kuu.
Àɔ ku sɔu guu, à tó á filia àɔ naa,
íɔ dɛ lán gbɛ̃́ pɔ́ aalɛ ń dii sua ń nɔsɛpɔnakɛao dãɔwa, kɛ́ gɔɔ pɔ́ à kà mɛ́ à gbalɛ̀, aa e zɛwɛ̃ɛ̀ gɔ̃̀ɔ.
Báaadeɔn zĩkɛna pɔ́ an dii a ń lé bɛ̃́ɛ a sugɔɔpiɔ ũ. Sĩana málɛ oɛ́, diipi a a pɔ́ɔ kɛkɛ ye, i ń zɔ̃lɛ, i pɔblea kãaanɛ́.
Baa tó à kà wɛɛdo ge gufɛ̃nɛ, tó à ń lé màa, báaadeɔn ń ũ.
Àɔ yã́ɛ bee dɔ̃. Tó uabele kpã́i mɔ́gɔɔ dɔ̃, a wei aà a kpɛ́ gbooo.
Ápiɔ sɔ̃ àɔ kú ń sɔuo, asa Gbɛ̃nazĩn Nɛ́ a mɔ gɔɔ pɔ́ á wɛ́ dɔiwao.
Piɛɛ mɛ̀: Dii, wá yã́i n yã́pi lɛ̀ɛũia, ge gbɛ̃́piiɛ?
Dii mɛ̀: Dén ziia náaide laaide pɔ́ aà dii a a zĩkɛnaɔ naɛ̀ a ɔzĩ aàli blɛ kpámá a gɔɔwa ũi?
Báaaden zĩkɛna pɔ́ aà dii aà lè, àlɛ kɛ màa a sugɔɔ ũ.
Sĩana málɛ oɛ́, a a àizɛɛ píi naɛ̀ a ɔzĩɛ.
Tó zĩkɛnapi ò a sɔ̃u a dii sua lɛ́ gɛ̃gɛ̃ sɔ̃, i fɛlɛ na zɔnɔɛ ge gɔ̃ɛɔ gbɛ̃gbɛ̃awa, iɔ ulatãble, iɔ wɛ̃dɛ kɛ,
aà dii a su gɔɔ pɔ́ aà wɛ́ dɔiowaɛ, zaa pɔ́ a dɔ̃owa, i aà zɔ̃ɛzɔ̃ɛ, i aà baa daaa ń luayãdansaiɔ.
Zĩkɛna pɔ́ a dii pɔeã dɔ̃ mɛ́ i sɔukɛ à aà pɔeã kɛ̀o, wa aà gbɛ̃ dúuduuɛ.
Zĩkɛna pɔ́ a dii pɔeã dɔ̃o, mɛ́ à yã́ pɔ́ dɛ wà aà gbɛ̃ kɛ̀ sɔ̃, wa aà gbɛ̃ yɔɔɛ. Gbɛ̃́ pɔ́ Lua aà gbà zɔ̃ɔ ɔ̃ Lua a wɛɛlɛwà zɔ̃ɔ. Gbɛ̃́ pɔ́ Lua pɔ́ nàɛ a ɔzĩ zɔ̃ɔ, a gbɛawà dɛńla.
Tɛ́ ma mɔ sɔ̃i dṹniawa, mɛ́ málɛ wã maamaa kɛ́ tɛ́pi kũ sa.
Má ga vĩ mà siu. Má kú làasoo guu e à gɛ kɛò.
Álɛ e ma mɔ kɛ́ gbɛ̃́ɔ aaɔ na ń kɔ̃o dṹniau yã̀? Aawo! Málɛ oɛ́, kɔ̃kpaalɛa yã́i ma mɔi.
Za tia ua pɔ́ gbɛ̃ɔn sɔo kuu aa kɔ̃kpaalɛɛ. Gbɛ̃ɔn àaɔ̃ɔ bɔ gbɛ̃ɔn plaɔ kpɛ, gbɛ̃ɔn plaɔ bɔ gbɛ̃ɔn àaɔ̃ɔ kpɛ.
Mae a bɔ a nɛgɔ̃ɛ kpɛ, nɛgɔ̃ɛ i bɔ a mae kpɛ. Da a bɔ a nɛnɔɛ kpɛ, nɛnɔɛ i bɔ a da kpɛ. Zã́ da a bɔ nɔzãe kpɛ, nɔzãe i bɔ a zãda kpɛ.
Yesu ɛ̀a ò bílaɛ: Tó á è lou lɛ́ sisi gukpɛ, i o gɔ̃̀ɔ lou a ma, ɔ̃ ì kɛ màa.
Tó á è ĩ́ana lɛ́ bɔ gɛɔmidɔkĩi oi, i o gu a wã, ɔ̃ ì wã.
Mɔafilideɔ! Á tɔɔlɛ ń luabɛo wɛ́ dɔ̃, mɛ́ á gɔɔɛ bee yáasi dɔ̃ sɔ̃o bɛ?
Bɔ́yãi á yãkɛkɛa a zɛ́wa dɔ̃ ázĩao ni?
Tó n ibɛɛ lɛ́ gɛnnɔ yã́kpalɛu, kɔaikɛ aà n kɛ̃ za zɛ́u, kɛ́ asu n gálɛ gɛnnɔ yã́kpalɛkɛna kĩ́io yã́i. Asa yã́kpalɛkɛnapi a n kpa dɔaiwaɛ, dɔaipi i n dakpɛu.
Málɛ onɛ, ńyɔ̃ bɔ weo e ǹ gɛ ǹ fĩapi bo píi. Baa tãnga a gɔ̃ tɛnzio.
Gɔɔ bee gbɛ̃eɔ mɔ̀ Galile gbɛ̃́ pɔ́ Pilati ń dɛdɛ à ń au yã̀alɛ ń ń sa'obɔ auoɔ yã́ sìu Yesuɛ.
Ɔ̃ Yesu ònɛ́: Kɛ́ Galile gbɛ̃́piɔ gaa kɛ̀ màa, álɛ e an duuna dɛ Galile gbɛ̃́ kĩniɔla yã̀?
Aawo! Málɛ oɛ́, tó i nɔ̀sɛlilɛo, ápii á kaalɛ láńwaɛ.
Gbɛ̃ɔn bao plasai pɔ́ Siloe kalanga kwɛ̀má aa gàgaɔ sɔ̃, álɛ e an tàae dɛ gbɛ̃́ kĩni pɔ́ kú Yelusalɛũɔla yã̀?
Aawo! Málɛ oɛ́, tó i nɔ̀sɛlilɛo, ápii á kaalɛ láńwaɛ.
Ɔ̃ à yã́ɛ bee lɛ̀ɛũnɛ́ à mɛ̀: Gbɛ̃e mɛ́ kaadɔɛnli bà a swaluu, ɔ̃ à gɛ̀ a nɛ́ wɛɛlɛi, i eo.
Ɔ̃ a ò a zĩkɛnaɛ: Gwa, a wɛ̃̀ àaɔ̃n la, kɛ́ mi mɔ nɛ́ wɛɛlɛi kaadɔɛnapiwa, mili eo. Zɔ̃. Wá tó à gusi pã yã̀?
Ɔ̃ zĩkɛnapi òɛ̀: Mae, to we wɛ̃a lɔ. Má gubi mà liaiɛ, mí zùgbɔ̃ kau.
A gí nɛ'ii ziia? Tó i i sao, mí zɔ̃.
Kã́mabogɔɔe zĩ́ Yesu lɛ́ yãdanɛ́ lousisikpɛu.
Nɔɛe ku we, tã́a aà kɔ̃̀ɔkũ̀ à kàaànɔ wɛ̃̀ bao plasai. Ìɔ kooaɛ, ìli fɔ̃ pòo baa yɔɔo.
Kɛ́ Yesu aà è, ɔ̃ à aà sìsi à mɛ̀: Nɔɛ, n kɔ̃̀ɔkɛ gòma.
Ɔ̃ à ɔnàwà. Wegɔ̃ɔ à pòo, ɔ̃ à Lua sáaukpà.
Ɔ̃ lousisikpɛ gbɛ̃zɔ̃ɔ pɔ pà, kɛ́ Yesu aà gbã̀gbã kã́mabogɔɔzĩ yã́i, ɔ̃ à fɛ̀lɛ ò bílaɛ: Gɔɔ soolo mɛ́ kú kɛ́ wì zĩkɛu. Àli mɔ́ wà á gbã́gbã gɔɔ beeɔwa, kã́mabogɔɔzĩ bàasi.
Ɔ̃ Dii a zãsìwà à mɛ̀: Mɔafilideɔ! Kã́mabogɔɔzĩ á baade lí a zu ge zàa'ĩna polo a dɔkĩi à gɛ̀ í kpàwào lé?
Ablahaũ bui nɔɛɛ bee sɔ̃, Setãu aà yè wɛ̃̀ bao plasaiɛ. Aà bapi poloawà kã́mabogɔɔzĩ zɛ́ vĩo lé?
Kɛ́ a ò màa, ɔ̃ wí aà ibɛɛɔ kũ̀ píi, ɔ̃ bíla pɔ kɛ̀na dabudabu pɔ́ àlɛ kɛɔwa píi.
Ɔ̃ Yesu mɛ̀: Kpala pɔ́ bɔ̀ Lua kĩ́i bɔ̀ bɔ́wà ni? Bɔ́ má lɛɛũòi?
Doe ku a wɛ́na bɔ̀ lán ɛfɔ wɛ́nawa, ɔ̃ gbɛ̃e sɛ tɔ̃̀ a kaau. Kɛ́ à bɔ̀lɛ à kɛ̀ lí ũ, ɔ̃ bãɔ mɔ̀ pɛ̀pɛ a gɔ̃naɔwa.
Ɔ̃ a ò lɔ: Bɔ́ má kpala pɔ́ bɔ̀ Lua kĩ́i lɛɛũòi?
À bɔ̀ pɛ̃ɛsɛ'ɛsɛ pɔ́ nɔɛ sɛ kà pɛ̃ɛti zaa lɛ àaɔ̃ guu a lìa píiwaɛ.
Gɔɔ pɔ́ Yesu lɛ́ gɛ́ Yelusalɛũ, àlɛ pã mɛɛwiaɔ ń zɔ̃ɛwiaɔla, àlɛ yãdanɛ́,
ɔ̃ gbɛ̃e aà là à mɛ̀: Mae, asi àizãna'enaɔ dasioa? Ɔ̃ Yesu ò bílaɛ:
À ãiakɛ à gɛ̃ zɛ́lɛ tuuuna guu. Málɛ oɛ́, gbɛ̃́ dasideɔ wɛɛlɛ gɛ̃u, kási aa eo.
Tó uabele fɛ̀lɛ zɛtà a làa, tó a gɔ̃ bàasi, mɛ́ álɛ gbalɛ, álɛ mɛ: Mae, gbawɛ̃wɛ̃ɛ, a oɛ́ á á dɔ̃ gueio.
Bee gbɛa tó á òɛ̀ à pɔblè à imìánɔ, mɛ́ à yãdànɛ́ á bɛ gãaɛ,
a oɛ́ á á dɔ̃ gueio. À goala ápii vãikɛnaɔ.
Tó a Ablahaũ ń Izaakio ń Yakɔbuo ń ãnabiɔ è píi kpala pɔ́ bɔ̀ Lua kĩ́i guu, mɛ́ wà á zú bàasi, we á ɔ́ɔlɔu à ɔdi á musu.
Gbɛ̃́ɔ bɔ gukpɛ ń bɛ'aɛo ń gugbãntooo ń gɛɔmidɔkĩio, aa mɔ blɛblei kpala pɔ́ bɔ̀ Lua kĩ́i guu.
Gbɛ̃́ kpɛɛɔ gɔ̃ dɔaaa mɛ́ gbɛ̃́ pɔ́ dɔ̀aaɔ gɔ̃ kpɛɛ.
Gɔɔ bee gɔ̃̀ɔ Falisieɔ mɔ̀ Yesu kĩ́i aa òɛ̀: Fɛlɛ go lakĩi, asa Elodi ye n dɛɛ.
Ɔ̃ a ònɛ́: À gɛ o kífɛ̃nɛnapiɛ málɛ tã́agonɛ́, málɛ gyãeɔ gbãgbã gbã ń ziao, a gɔɔ àaɔ̃de zĩ́ má a zĩ midɛ.
N beeo sema mà gɛ́ aɛ gbã ń ziao ń zia bàasio, asa i kũ ãnabi ga gueio, sema Yelusalɛũ.
Yelusalɛũdeɔ, Yelusalɛũdeɔ, i ãnabiɔ dɛdɛ, i gbɛ̃́ pɔ́ Lua ń zĩ́wáɔ pápa ń gbɛɔ à ń dɛdɛ. Miɔ ye mà á kãaamazi mɔ̀ɔmɔɔ, lá ko ì gã̀sĩa kú a nɛ́ɔlawaɛ, kási ili weio.
Lua a á kpɛ́ tóɛ́ɛ sa. Málɛ oɛ́, á ma e lɔo e à omɛɛ, báaade gbɛ̃́ pɔ́ lɛ́ mɔ́ ń Dii tɔ́o.
Kã́mabogɔɔe zĩ́ Yesu gɛ̀ pɔblei Falisiɔ gbɛ̃zɔ̃ɔ bɛ, ɔ̃ gbɛ̃́ pɔ́ aa ku weɔ lɛ́ aà kpakpa.
Kákagyãkɛnae ku Yesu aɛ we.
Ɔ̃ Yesu yãsɛ̀ a ò ikoyãdɔ̃naɔnɛ ń Falisiɔ: Gbɛ̃́gbãgbãa kã́mabogɔɔzĩ zɛvĩa ge a zɛvĩo?
Ɔ̃ aa nílɛ kílikili. Ɔ̃ Yesu gyãepi kũ̀ à aà gbã̀gbã à aà gbàɛ.
Ɔ̃ a ònɛ́: Á dé nɛ́ ge aà zu, tó à zù lɔ̀ɔu kã́mabogɔɔzĩ, a aà bɔ gɔ̃̀ɔo ni?
Aai fɔ̃ yã́zãsìwào.
Yesu è lá gbɛ̃́ pɔ́ wà ń sisiɔ lɛ́ zɔ̃lɛkĩi maaɔ kũkũ, ɔ̃ à yãlɛ̀ɛũnɛ́ à mɛ̀:
Tó wà n sisi nɔsɛpɔnablɛwa, ńsu zɔ̃lɛ zɔ̃lɛkĩi maauo. Tó wà gbɛ̃́ pɔ́ a gbia dɛnla sìsi bɛ!
Tó á sìsina mɔ ònɛ: Fɛlɛ zɔ̃lɛkĩi kpá deewa, ńyɔ̃ fɛlɛ gɛ́ zɔ̃lɛkĩi kpɛɛu ń wíoɛ.
Tó wà n sisi, nìli zɔ̃lɛkĩi kpɛɛ kṹ, kɛ́ tó n sìsina mɔ̀, a onɛ: Ma gbɛ̃na, mɔ aɛ la. Bee a n kɛ gbia gbɛ̃́ pɔ́ á sãnuɔnɛ.
Gbɛ̃́ pɔ́ ì azĩa kã́fĩ, Lua a aà busaɛ, mɛ́ gbɛ̃́ pɔ́ ì azĩa busa, Lua a aà kã́fĩ.
Ɔ̃ Yesu ò a sìsinapiɛ: Tó ńlɛ gbɛ̃́ɔ sisi blɛ fãanɛ bleawa ge a oosi pɔ́, ńsu ǹ n gbɛ̃naɔ sísio ge ń vĩ̀iɔ ń n dãunaɔ ge n daɛɔ ge n ɔde deeɔ. Tó ń kɛ̀ màa, aa ɛa n sísiwà sɔ̃ɛ, aai fĩabonɛ.
Tó ńlɛ gbɛ̃́ɔ sisi pɔbleawa, taasideɔ sísi ń gbɛ̃kaaũaɔ ń ɛɛɔ ń vĩ̀aɔ,
ńyɔ̃ gɔ̃ báaade ũ, asa aa pɔe vĩ aa gĩa fĩabonɛo. Lua mɛ́ a fĩabonɛ gbɛ̃maaɔ vugɔɔ.
Kɛ́ gbɛ̃́ pɔ́ aa sãnuɔ do yã́pi mà, ɔ̃ a ò Yesuɛ: Báaaden gbɛ̃́ pɔ́ a pɔble kpala pɔ́ bɔ̀ Lua kĩ́i guu ũ.
Yesu òɛ̀: Gbɛ̃e mɛ́ ye pɔnablɛkɛ, ɔ̃ à gbɛ̃́ɔ gbɛ̀a dasidasi.
Blɛblezĩ ɔ̃ à a zĩkɛna zĩ̀ oi gbɛ̃́ pɔ́ à ń gbɛaɔnɛ aa mɔ́, wa làa sa.
Gbɛ̃́ sɛ̃́ia òɛ̀: Ma bú lùɛ, sema mà gɛ́ gwai. N yã́ na, ma awakpàɛ.
Gbɛ̃pãle mɛ̀: Ma zu lù soon sɔo, má gɛ́ wɛsiɛi. N yã́ na, ma awakpàɛ.
Gbɛ̃pãle mɛ̀: Ma nɔsɛ̀ dafuɛ. Ayãmɛto má e mɔo.
Ɔ̃ zĩkɛnapi ɛ̀a tà à ń lɛgbɛ dàu a sìu a diiɛ. Ɔ̃ uabelepi pɔ pà a ò a zĩkɛnaɛ: Gɛ́ wɛ̃́lɛ guu kpakpa gãaɛɔ ń zɛaɔ, ní taasideɔ ń gbɛ̃kaaũaɔ ń vĩ̀aɔ ń ɛɛɔ naaa suńnɔ la.
Bee gbɛa zĩkɛnapi mɔ òɛ̀: Dii, ma yã́ pɔ́ ń ò kɛ̀, mɛ́ zɔ̃lɛkĩi gi ku.
Ɔ̃ diipi ò zĩkɛnapiɛ: Gɛ́ zɛ́ɔ guu ń zɛ́wɛwɛnaɔ píi, gãna gbɛ̃́ɔwa aa gɛ̃, ma ua e pa.
Málɛ oɛ́, gbɛ̃́ pɔ́ ma ń gbɛapiɔ kee a e lɛzɔ̃ ma blɛpiwao.
Wa bɛ zɛ́u ń Yesuo dasidasi, ɔ̃ à lìli ònɛ́:
Tó gbɛ̃́ mɔ̀ ma kĩ́i mɛ́ a ye a de ń a dao ń a nao ń a nɛ́ɔ ń a vĩ̀iɔ ń a dãunaɔ, baa azĩapizi dɛmala, a fɔ̃ kɛ ma ìwa ũo.
Gbɛ̃́ pɔ́ aɔ a lipãakɔ̃a sɛa àɔ tɛomazio, a fɔ̃ kɛ ma ìwa ũo.
Tó á gbɛ̃e ye kalanga dɔ, a zɔ̃lɛ gĩa à a ɔ̃a dɔdɔ à gwa, tó a fɔ̃ zĩpi kɛ láa ya?
Tó i kɛ màao, tó à ɛ̃ kpàlɛ mɛ́ i fɔ̃ à a mìdɛo, gbɛ̃́ pɔ́ aà è píi a aà láanikɛ
a mɛ: Gbɛ̃́ɛ bee kpɛ́ dàalɛ, i fɔ̃ a mìdɛo.
Ge tó kía ye gɛ́ zĩkai ń kía pãleo, a zɔ̃lɛ gĩa à a wàaipa à gwa, tó a sosa gãli kwiɔ fɔ̃ kuàkpa sosa gãli bao pɔ́ lɛ́ mɔ́waɔwao lé?
Tó a è á fɔ̃o, a zĩnaɔ zĩ lɛdoũkɛa yãgbɛaiwà zadɔ̃ i ka kãioɛ.
Màaɛ lɔ, tó á gbɛ̃e i ɔzɔ̃ pɔ́ pɔ́ á vĩɔzi píio, a fɔ̃ gɔ̃ ma ìwa ũo.
Wisiá pɔ́ naɛ, ãma tó a í na tà, kpelewa wa kɛ à nakũ lɔi?
A maa tɔɔlɛɛo ge zùgbɔ̃kɔlɛkĩio, wì kɔ́lɛɛ. Gbɛ̃́ pɔ́ nɔ̀sɛ vĩ aà yã́pi ma.
Ɔsinaɔ ń duunkɛnaɔ lɛ́ sɔ̃ Yesuzi aà yãmai ḿpii.
Ɔ̃ Falisiɔ ń Mɔizi ikoyãdanɛdeɔ lɛ́ yã́kũtɛ̃ka aa mɛ̀: Gbɛ̃́ɛ bee ì duunkɛnaɔ si aa pɔble sãnuɛ.
Ɔ̃ Yesu yã́ɛ bee lɛ̀ɛũnɛ́ à mɛ̀:
Tó á gbɛ̃e sã vĩ mɛ̀n basɔo mɛ́ ado vũ̀aa, ìli a basɔo mɛ̀ndosai tó sɛ̃u à pɛ̀lɛ a pɔ́ pɔ́ vũ̀aapizi e à gɛ bɔwào lé?
Tó à bɔ̀wà, ì sɛ da a gã̀u ń pɔnaoɛ,
ì taò bɛ, ì a gbɛ̃naɔ ń a fã́anideɔ sísi, ì onɛ́: À pɔnakɛmanɔ. Ma a sã pɔ́ sã̀sãpi è.
Màaɛ lɔ málɛ oɛ́, wa pɔnakɛ luabɛ duunkɛna mɛ̀ndo pɔ́ a nɔ̀sɛlìlɛ yã́ musu dɛ gbɛ̃maa gbɛ̃ɔn basɔo mɛ̀ndosai pɔ́ an bàa kú ń nɔ̀sɛlilɛaooɔla.
Nɔɛ pɔ́ ã́nusu ɔwatɛ̃ vĩ mɛ̀n kwi sɔ̃ bɛ, tó a mɛ̀ndo vũ̀aa, a filia na, i kpɛwaa, i wɛɛlɛ busɛbusɛ e à gɛ bɔwào lé?
Tó à bɔ̀wà, a a gbɛ̃naɔ ń a fã́anideɔ sísiɛ, i onɛ́: À pɔnakɛmanɔ. Ma a ã́nusu ɔwatɛ̃ pɔ́ vũ̀aapi è.
Málɛ oɛ́, Lua malaikaɔ ì pɔnakɛ duunkɛna mɛ̀ndo pɔ́ nɔ̀sɛlìlɛ yã́ musu màa lɔɛ.
Yesu ò lɔ: Gbɛ̃e mɛ́ kú a nɛgɔ̃ɛɔ vĩ gbɛ̃ɔn pla.
Ɔ̃ Se ò a maeɛ: Baa, ma asea pɔ́ máɔ vĩ túbi guu kpaa. Ɔ̃ maepi a àizɛɛ kpaalɛ̀nɛ́.
I kɛ gɔɔplao, ɔ̃ Se a pɔ́ɔ nàaa píi à tà bùsu pãleu zã̀zã. We à a àizɛɛ kpàlɛu lalasikɛa guu.
Kɛ́ à a pɔ́ɔ dɛ̀ píi, ɔ̃ nɔan zɔ̃ɔ kà bùsupiu, ɔ̃ à gɔ̃̀ ń pɔ́ wɛ̃nakɛao.
À gɛ̀ nà bùsupi gbɛ̃ezi, ɔ̃ gbɛ̃́pi aà gbàɛ a bualoũ blɛ kpái sàwakusanaɔwa.
Ɔ̃ ìɔ ye libɛ pɔ́ sàwaɔ lɛ́ ble mɔ́mɔ bɛ̃̀ɛ, ãma wìli pɔe kpawào.
Kɛ́ aà wɛ́ kɛ̃̀, à mɛ̀: Ma mae zĩkɛnaɔ blɛ vĩ diɛ, ɔ̃ málɛ ga ń nɔanao la.
Má fɛlɛ mà ta ma mae kĩ́iɛ, mí oɛ̀: Baa, ma duunakɛ̀ Luaɛ ń mpio,
mi ka màɔ dɛ n nɛ́ ũ lɔo. Ma dilɛ n zĩkɛnaɔ do ũ.
Ɔ̃ à fɛ̀lɛ lɛ́ tá a mae kĩ́i. Kɛ́ a bɛ kãaa, aà maepi aà è, ɔ̃ à kɛ̀ɛ̀ wɛ̃naũ. À bàalɛ̀ gɛ̀ kùsiwà à lɛpɛ̀wà.
Ɔ̃ nɛ́pi òɛ̀: Baa, ma duunakɛ̀ Luaɛ ń mpio, mi ka màɔ dɛ n nɛ́ ũ lɔo.
Ɔ̃ maepi ò a zĩkɛnaɔnɛ: À gɛ́ kpakpa, à ulada maa pɔ́ dɛńla sɛ mɔò à daɛ̀, í tãanadaɛ̀, í kyalekpaɛ̀.
Í gáae mɛkpaa kũ à dɛ wà so pɔnakɛa guu,
asa ma nɛ́pi gà à vùɛ. À sã̀sãɛ, ɔ̃ ma aà è. Ɔ̃ aa nà pɔnakɛawa.
Woo kpɛ́ bua. Kɛ́ àlɛ su, à kãikũ̀ ń bɛo, ɔ̃ à kɔ̃̀ɔ gã̀a mà dɔ.
Ɔ̃ à zĩkɛnaɔ do sìsi à aà là bɔ́mɛ kɛ̀i.
Ɔ̃ a wèwà à mɛ̀: N dãuna mɛ́ sù, ɔ̃ n mae gáae mɛkpaa dɛ̀, kɛ́ à aà è aafia yã́i.
Ɔ̃ Woo pɔ pà à gì gɛ̃i ua. Kɛ́ aà mae bɔ̀ awakpaiɛ̀,
ɔ̃ Woopi ò a maeɛ: É'e, à kà wɛ̃ ũma málɛ zĩkɛnɛ, mi fokɛma ziio, mɛ́ baa blesan giana ni kpaa mà pɔnakɛò ń ma gbɛ̃naɔo.
Kɛ́ n nɛ́ pɔ́ à n àizɛɛ kàalɛ káaluaɔnɛpi sù, n gáae mɛkpaa dɛ̀ɛ̀.
Ɔ̃ aà mae òɛ̀: Ma nɛ́, ń kumanɔ gɔɔpiiɛ. Pɔ́ pɔ́ má vĩ píi, n pɔ́ɛ.
À kũ̀ wà blɛble ń pɔnaoɛ, asa n dãunapi gà à vùɛ. À sã̀sãɛ, ɔ̃ wà aà è.
Yesu ò a ìwaɔnɛ: Ɔdee mɛ́ kú à ziia dìlɛ a zĩkɛnaɔnɛ. Ɔ̃ wà mɔ̀ wà aà kɔmalɛkɛ̀ɛ̀ wà mɛ̀ àlɛ aà àizɛɛ kpálɛ.
Ɔ̃ à aà sìsi a òɛ̀: Yã́ pɔ́ má mà n musu dɛ kpelewa ni? Lá ńlɛ kɛ n ziiakɛ guu siumɛɛ. Ńyɔ̃ e ǹ ziia zĩ kɛmɛɛ lɔo.
Ɔ̃ ziiapi ò a sɔ̃ guu: Ma dii lɛ́ ma bɔ zĩuɛ, má kɛ kpelewa ni? A kɛ má fɔ̃ sɛ̃wao, mɛ́ baakɛa dɛmɛɛ wí ũ.
Má dɔ̃ lá má kɛ gbɛ̃́ɔ ma dilɛ ń bɛ, tó à ma bɔ zĩu.
Ɔ̃ à a dii fĩadeɔ sìsi dodo, ɔ̃ à gbɛ̃́ sɛ̃́ia là à mɛ̀: Ń ma dii fĩa kũa ũma ni?
À mɛ̀: Nísi zaa lɛ basɔoɛ. Ɔ̃ ziiapi òɛ̀: Lá pɔ́ ń kɛ̃̀ɛ kɛ. Zɔ̃lɛ lilɛ blakwi kpakpa.
Ɔ̃ a ò gbɛ̃pãleɛ: Mpi sɔ̃ n fĩa ũma ni? Ɔ̃ à mɛ̀: Ése sakili basɔoɛ. Ɔ̃ ziiapi òɛ̀: Lá pɔ́ ń kɛ̃̀ɛ kɛ, lilɛ basiiɔ̃.
Ɔ̃ diipi ziia náaisaidepi sáaukpà wɛzɛ̃ yã́ pɔ́ a kɛ̀ musu. Asa dṹniaɛ bee gbɛ̃́ɔ wɛ́ zɛ̃a dɛ gupua gbɛ̃́ɔla kɔ̃tɛ̃ɛ yãkɛkɛa guu.
Mapi sɔ̃ málɛ oɛ́, à gbɛ̃naɔ wɛɛlɛ ń àizɛɛ náaisaiɔ, kɛ́ gɔɔ pɔ́ à mìdɛwá, Lua a á dilɛ bɛ pɔ́ a gao guu.
Gbɛ̃́ pɔ́ náai vĩ ń a yɔɔnao aɔ náai vĩ ń a zɔ̃ɔo lɔɛ. Gbɛ̃́ pɔ́ náai vĩ ń a yɔɔnaoo aɔ náai vĩ ń a zɔ̃ɔoo.
Tó i kɛ náai vĩ ń àizɛɛ náaisaioo, Lua a á náaikɛ ń a sĩandeoe?
Tó i kɛ náai vĩ ń gbɛ̃pãle pɔ́ɔo, Lua a ázĩa pɔ́ kpáwáe?
Zĩkɛna lí e zɔblè dii mɛ̀n plaɛo, asa aɔ za gbɛ̃doguɛ, iɔ ye adozi, ge a na gbɛ̃dowa, i saka adou. Á fɔ̃ àɔ zɔble Luaɛ ń ɔ̃ao sãnuo.
Falisiɔ ye ɔ̃ai. Kɛ́ aa yã́pi mà píi, ɔ̃ aalɛ lɛsuikɛ Yesuwa.
Yesu ònɛ́: I yãnakpa ázĩawa gbɛ̃nazĩnaɔ kĩ́iɛ, ãma Lua á sɔ̃ dɔ̃. Yã́ pɔ́ gbia gbɛ̃nazĩnaɔnɛ ɔ̃ Lua ì sakau.
Mɔizi ikoyã ń ãnabiɔ láɔ ku e Zãawa. Za gɔɔ bee wàlɛ kpala pɔ́ bɔ̀ Lua kĩ́i baokpa, ɔ̃ baade lɛ́ gɛ̃u ń gbãao.
Luabɛ ń tɔɔlɛo sãalɛa àa dɛ Lua ikoyãpi wɛ̃̀sã nɛ́na bãdɛala.
Gbɛ̃́ pɔ́ gì a nazi à nɔ pãle sɛ̀, à gbãsĩkɛ̀ɛ. Gbɛ̃́ pɔ́ nɔ pɔ́ wà gìi sɛ̀ sɔ̃, à gbãsĩkɛ̀n we.
Gɔ̃ɛ ɔdee ku ì pɔkasa maa ɔdeɔ da, ìɔ pɔnakɛ nama guu gɔɔpii.
Wɛ̃nade pɔ́ wì mɛ Lazaa ìɔ wúlɛa aà bɛ gɔ̃u, bɔ fĩfĩwà.
Ìɔ blɛ pɔ́ ì lɛ́lɛ ɔdepi táabũnu zíɛ blea nidɛ. Gbɛ̃ɔ mɛ́ ìɔ aà bɔpiɔ sãsã.
Wɛ̃nadepi gà, ɔ̃ malaikaɔ aà sɛ̀ tàò Ablahaũ kĩ́i. Ɔdepi gà sɔ̃, ɔ̃ wà aà vĩ̀.
Kua ĩadama guu bɛdau, kɛ́ à wɛsɛ̀ musu, ɔ̃ à Ablahaũ è kãaa, Lazaa ku aà saɛ.
Ɔ̃ à lɛzù à mɛ̀: Ba Ablahaũ, ma wɛ̃nagwa, ní Lazaa zĩ aà a ɔtona zɔ̃ íwa, aà mɔ ma lɛ́na níniomɛɛ, asa málɛ wãwãkɛ tɛ́vuaɛ bee guuɛ.
Ɔ̃ Ablahaũ mɛ̀: Ma gbɛ̃́, to nama pɔ́ pɛ̀ɛma n wɛ̃nigɔɔ dɔngu ń taasi zɔ̃ɔ pɔ́ Lazaa kɛ̀o. Aà nɔ̀sɛ nìni lakĩi sa, mɛ́ ń kú wãwã guu.
Bee gbɛa tɔ̃ɔ'ɛ zòolo da wá zãnguo. Tó gbɛ̃́ ye bɔ la à gɛ́ á kĩ́i, a fɔ̃o, mɛ́ gbɛ̃e a fɔ̃ bɔ we à mɔ wá kĩ́io.
Ɔ̃ ɔdepi mɛ̀: N yã́ na Baa, lá màaɛ, ǹ aà zĩ ma mae bɛ,
asa ma dãunaɔ vĩ gbɛ̃ɔn sɔo. Aà gɛ́ lɛdaimá, kɛ́ aasu mɔ gu wãwãdeɛ beeuo.
Ɔ̃ Ablahaũ mɛ̀: Aa Mɔizi ń ãnabiɔ lá vĩ, aa ń yãma.
Ɔ̃ ɔdepi mɛ̀: Aawo, Ba Ablahaũ! Tó gbɛ̃e bɔ̀ gau à gɛ̀ ń kĩ́i, ɔ̃ aa nɔ̀sɛlilɛ.
Ɔ̃ Ablahaũ òɛ̀: Tó aai Mɔizi ń ãnabiɔ yãmao, baa tó gbɛ̃e bɔ̀ gau, aa sio.
Yesu ò a ìwaɔnɛ: Sema yã́ pɔ́ ì to gbɛ̃́ɔ fu àɔ ku, ãma waiyoo gbɛ̃́ pɔ́ a bɔ aà kĩ́i.
Tó wà wísilɔgbɛ gbɛ̃̀nɛ dɔ̀ɛ̀ a nɔɛ mɛ́ wà aà zù ísiu, bee maa ń adeo dɛ kɛ́ aà to nɛ́ɛ beeɔ do fula.
Àɔ kú ń laaio. Tó n gbɛ̃do duunakɛ̀, gɛ ǹ aà le. Tó à nɔ̀sɛlìlɛ, sùuukɛaànɔ.
Tó à duunakɛ̀nɛ gɔɔ do gɛ̃n sopla mɛ́ à ɛ̀a ònɛ gɛ̃n sopla a nɔ̀sɛlìlɛ, sùuukɛaànɔ.
Dii zĩnaɔ òɛ̀: Wá luanaaikɛa kã́fĩwɛ̃ɛ.
Dii mɛ̀: Tó á luanaaikɛa kà ɛfɔ wɛ́nawa, á o lasinliɛ bee azĩa bilɛ gɛ́ pɛ́i ísia guu, a á yãmaɛ.
Tó á gbɛ̃e zɔ vĩ, àlɛ sɛ̃waɛ̀ ge àlɛ sãɔ dãɛ̀, tó à sù ń buao, aà dii a oɛ̀ aà mɔ pɔble gɔ̃̀ɔ yã̀?
Aawo, a oɛ̀ aà blɛkɛɛ, aà ula lilɛ, i mɔɛ ń pɔbleao ń imiao, aàpi i gbasa pɔble, i imi.
Wì zɔ sáaukpa kɛ́ à yã́ pɔ́ wa dàɛ̀ kɛ̀ yã́i yã̀?
Ápiɔ sɔ̃ màaɛ, tó a yã́ pɔ́ Lua dàɛ́ kɛ̀ píi, à mɛ: Zɔɔn wá ũ, wá kɛa wá kɛ̀.
Yesu gɛa Yelusalɛũ a bɛ Samali bùsu zɔ̃lɛu ń Galileo.
Kɛ́ àlɛ gɛ̃ wɛ̃́lɛeu, ɔ̃ gɔ̃ɛ kusude gbɛ̃ɔn kwiɔ kpàaũaànɔ. Aa zɛ kãaa,
aa lɛzùaàzi aa mɛ̀: Mae Yesu, wá wɛ̃nagwa.
Kɛ́ a è màa, ɔ̃ a ònɛ́: À gɛ ázĩa ɔlɔ sa'onaɔnɛ. Kɛ́ aalɛ gɛ́, ɔ̃ aa gbã̀gbã.
Kɛ́ an gbɛ̃do è a gbãgbã, ɔ̃ à ɛ̀a sù, àlɛ Lua sáaukpa ń lɔɔ gbãao.
À wùlɛ a gbɛɛu Yesu aɛ, à fɔkpàwà. Gbɛ̃́ beeá Samali gbɛ̃́ɛ.
Ɔ̃ Yesu mɛ̀: Gbɛ̃ɔn kwiɔ mɛ́ gbã̀gbão lò? Gbɛ̃ɔn kɛ̃okwiɔ kú má ni?
An gbɛ̃e i ɛa mɔ̀ Lua sáaukpaio, sema zĩ̀loɛ beea?
Ɔ̃ Yesu òɛ̀: Fɛlɛ tá, ma náai pɔ́ ń kɛ mɛ́ n gbãgbã.
Falisiɔ Yesu là kpala pɔ́ a bɔ Lua kĩ́i mɔ́gɔɔi, ɔ̃ a wèmá à mɛ̀: Kpala pɔ́ bɔ̀ Lua kĩ́i lí mɔ́ wà e ń wɛ́o no.
Wa o gwa kɛ ge gwa keeo. Kpalapi kú á guuɛ.
Ɔ̃ a ò a ìwaɔnɛ: A gɔɔ lɛ́ mɔ́ kɛ́ á Gbɛ̃nazĩn Nɛ́ mɔ́gɔɔ ea nidɛ, á eo.
Wa oɛ́ a ku le ge a ku la, ãma ásu gɛo, ásu tɛ́ńzio.
Lá loupilɛa ì gupu luabɛ lɛ́la ń a lɛ́leo, màa aɔ dɛ Gbɛ̃nazĩn Nɛ́ mɔ́gɔɔ.
Sema aà taasikɛ gĩa maamaa. Gbãgbɛ̃ɔ giaàzi.
Lá à kɛ̀ Nɔee gɔɔ, màa a kɛ Gbɛ̃nazĩn Nɛ́ mɔ́gɔɔzĩ lɔ.
Wàlɛ pɔble, wàlɛ imi, wàlɛ nɔsɛ, wàlɛ zãkɛ e gɔɔ pɔ́ Nɔee gɛ̃̀ gó'ilɛna guu, ɔ̃ í dà dṹniaa, gbɛ̃́ɔ gàga píi.
Màaɛ lɔ Lɔtu gɔɔ, wàlɛ pɔble, wàlɛ imi, wàlɛ pɔ́ lú, wàlɛ pɔ́ yia, wàlɛ pɔ́tɔ̃, wàlɛ kpɛdɔ.
Gɔɔ pɔ́ Lɔtu bɔ̀ Sɔdɔũ, tɛ́ ń ĩatɛ̃gbɔ̃o bɔ̀ luabɛ à kwɛ̀, ɔ̃ gbɛ̃́ɔ gàga píi.
Beewa aɔ dɛ gɔɔ pɔ́ Gbɛ̃nazĩn Nɛ́ bɔ̀ gupuau.
Gɔɔ bee gbɛ̃́ pɔ́ kú kpɛ́ musu su pila kpɛ́ guu a pɔ́ɔ sɛ́lɛio. Màaɛ lɔ gbɛ̃́ pɔ́ kpɛ́ bua su ɛa bɛo.
À to Lɔtu na yã́ dɔágu.
Gbɛ̃́ pɔ́ ye àɔ a wɛ̃ni kũa, wɛ̃nipi a vũaawà. Gbɛ̃́ pɔ́ gì a wɛ̃nii sɔ̃, ade mɛ́ aɔ ku.
Málɛ oɛ́, gwã́ bee gbɛ̃ɔn plaɔ aaɔ wúlɛa gudoũ, Lua a gbɛ̃do sɛ́, i gbɛ̃do to we.
Nɔɛ gbɛ̃ɔn plaɔ aaɔ pɔ́ lɔ́ gudoũ, Lua a gbɛ̃do sɛ́, i gbɛ̃do to we.
Gɔ̃ɛ gbɛ̃ɔn plaɔ aaɔ ku bua, Lua a gbɛ̃do sɛ́, i gbɛ̃do to we.
Ɔ̃ aa aà là aa mɛ̀: Dii, mákĩi ni? A wèmá à mɛ̀: Gu pɔ́ gɛ kuu, we yãamusuɔ kãaau.
Yesu yãlɛ̀ɛũnɛ́ kɛ́ aaɔ Lua wabikɛ kɔ̃sɔ̃kɔ̃sɔ̃, aasu kpasao yã́i.
À mɛ̀: Yã́kpalɛkɛnae mɛ́ kú wɛ̃́lɛeu, a Lua vĩa vĩo, mɛ́ ìli gbɛ̃e yãdao.
Gyaae ku wɛ̃́lɛpi guu, ìɔ mɔ aà kĩ́i mɔ̀ɔmɔɔ ì mɛ: Zɛmanɔ ma ibɛɛ yã́ musu.
I weio e gɔɔpla. Bee kpɛ a ò azĩawa: Baa tó má Lua vĩa vĩo, mɛ́ mili gbɛ̃e yãdao,
lá gyaapi lɛ́ ma súu zɔ̃, má zɛaànɔɛ. Tó mi kɛ màao, aà zɛamala láasaiɛ a ma dɛɛ.
Ɔ̃ Dii mɛ̀: À yã́kpalɛkɛn vãi yã'oa ma.
Lua a zɛ ń a gbɛ̃́ pɔ́ aalɛ wiilɛwa fãanɛ ń gwãasĩnaoɔo lé? A zígbiakɛ ń dɔańlɛo yã̀?
Málɛ oɛ́, a zɛńnɔ kpakpaɛ. Ń beeo tó Gbɛ̃nazĩn Nɛ́ mɔ̀, a a náaikɛna e dṹniaua?
Ɔ̃ à ɛ̀a yã́ɛ bee lɛ̀ɛũ gbɛ̃́ pɔ́ aalɛ ńzĩa dilɛ gbɛ̃maa ũ mɛ́ aaìɔ saka gbɛ̃́ kĩniɔguɔnɛ à mɛ̀:
Gbɛ̃ɔn plaeɔ mɛ́ gɛ̀ wabikɛi Lua ua, gbɛ̃doá Falisiɛ, gbɛ̃do sɔ̃ ɔsinaɛ.
Falisipi zɛa, àlɛ wabikɛ. A ò a sɔ̃ guu à mɛ̀: Lua, ma n sáaukɛ̀ kɛ́ má dɛ lán dãɔwao, dìidiindeɔ, náaisaideɔ, gbãsĩkɛnaɔ ge ɔsinaɛ bee.
Miɔ lɛye gɔɔ plapla ãsɔ̃a ń ãsɔ̃aoɛ. Pɔ́ pɔ́ má è píi mi a kwide bɔnɛ.
Ɔsinapi sɔ̃ a zɛ kãaa, i fɔ̃ wɛsɛ̀ musu gwà seo. Àlɛ azĩa gbɛ̃gbɛ̃ à mɛ̀: Lua, sùuukɛmanɔ, duunkɛnan ma ũ.
Málɛ oɛ́, gɔ̃ɛpi tà a bɛ Lua siaaànɔ guu, i kɛ Falisipi no. Asa gbɛ̃́ pɔ́ ì azĩa kã́fĩ Lua a aà busaɛ, mɛ́ gbɛ̃́ pɔ́ ì azĩa busa Lua a aà kã́fĩ.
Wà mɔ̀ɛ̀ ń ń nɛ́fɛ̃nɛnaɔ aà ɔnamá. Kɛ́ aà ìwaɔ è, ɔ̃ aa gìnɛ́.
Ɔ̃ Yesu nɛ́ɔ sìsi à mɛ̀: À to nɛ́ɔ mɔ ma kĩ́i, ásu kpánɛ́o, asa kpala pɔ́ bɔ̀ Lua kĩ́i dɛ gbɛ̃́ bee taaɔ pɔ́ ũɛ.
Sĩana málɛ oɛ́, gbɛ̃́ pɔ́ i kpala pɔ́ bɔ̀ Lua kĩ́i yã́ sí lán nɛ́wao, a gɛ̃uo.
Yudaɔ kíabuie mɔ̀ Yesu là à mɛ̀: Mɛtulu maa, kpelewa má kɛ mà àizãna ei?
Yesu òɛ̀: Àkɛa n mɛ̀ má maai? Gbɛ̃e maao, sé Lua ado.
Ń yã́ pɔ́ Lua dìlɛɔ dɔ̃: Ńsuli wúlɛ ń gbɛ̃pãle nɔo. Ńsuli gbɛ̃dɛo. Ńsuli kpã́i'oo. Ńsuli yãdɔ n gbɛ̃́deewao. Nìli n de ń n dao kpɛla.
Ɔ̃ a òɛ̀: Zaa ma kɛ ɛ̀waaso ũ, má yã́ beeɔ kũa píiɛ.
Kɛ́ Yesu bee mà, a òɛ̀: Yã́ gɔ̃̀nɛ mɛ̀ndo. Pɔ́ pɔ́ ń vĩ yía píi, ní a ɔ̃a biilɛ taasideɔnɛ, ńyɔ̃ɔ àizɛɛ vĩ luabɛ. Bee gbɛa ní mɔ tɛmazi.
Kɛ́ à yã́pi mà, aà pɔ siakũ̀, asa ɔde sà gbãngbooɛ.
Kɛ́ Yesu è aà pɔ siakũ̀, à mɛ̀: Gɛ̃a kpala pɔ́ bɔ̀ Lua kĩ́i guu zĩ'ũ gbɛ̃́ pɔ́ aa àizɛɛ vĩɔnɛ.
Yiongo gɛ̃a abaawɛu àa dɛ ɔde gɛ̃a kpala pɔ́ bɔ̀ Lua kĩ́i guula.
Gbɛ̃́ pɔ́ aa yã́pi màɔ mɛ̀: Démɛ a àizãna e lɔi?
Yesu wèmá à mɛ̀: Yã́ pɔ́ gbɛ̃nazĩnaɔ fùa kɛ, Lua ì fɔ̃́.
Ɔ̃ Piɛɛ mɛ̀: Wa wá pɔ́pii tò weɛ, ɔ̃ wá tɛ́nzi fá.
Ɔ̃ Yesu ònɛ́: Sĩana málɛ oɛ́, gbɛ̃́ pɔ́ a bɛ tò ge a na ge a vĩ̀iɔ ń a dãunaɔ ge a de ń a dao ge a nɛ́ɔ kpala pɔ́ bɔ̀ Lua kĩ́i yã́i
a ɛa bee taa e dɛ beea maamaa dṹniaɛ bee guu, mɛ́ a àizãna e dṹnia pɔ́ lɛ́ mɔ́ guu.
Yesu a gbɛ̃ɔn kuɛplaɔ kã̀aaàzi, ɔ̃ a ònɛ́: Wálɛ gɛ́ Yelusalɛũɛ. Wekĩi Gbɛ̃nazĩn Nɛ́ yã́ pɔ́ ãnabiɔ kɛ̃̀ Lua yã́u a pau píi sa.
Wa aà kpa buipãleɔwa, aai aà kɛ pɔ́ɔpɔɔ, aai aà sɔ̃́sɔ̃, aai lɛ́'ikakawà,
aai aà gbɛ̃ ń flàalao, aai aà dɛ, a gɔɔ àaɔ̃de zĩ́ i ɛa vu.
Ãma aà ìwapiɔ a kee gbáɛo, asa yã́pi mi ulɛanɛ́ɛ, aa dɔ̃ yã́ pɔ́ àlɛ oo.
Kɛ́ Yesu kà kãi ń Yelikoo, vĩ̀ae zɔ̃lɛa zɛ́ lɛ́, àlɛ baakɛ.
Kɛ́ a mà bíla lɛ́ gɛ̃, ɔ̃ a ń lá bɔ́mɛ kɛ̀i.
Ɔ̃ wa òɛ̀, Yesu Nazalɛti mɛ́ lɛ́ gɛ̃ we.
Ɔ̃ à lɛzù à mɛ̀: Yesu, Davidi Bui, ma wɛ̃nagwa.
Gbɛ̃́ pɔ́ dɔaaaɔ gìɛ̀ aa mɛ̀ aà nílɛ, ɔ̃ aà wiilɛa gbãakũ̀, àlɛ mɛ: Davidi Bui, ma wɛ̃nagwa.
Yesu zɛ̀ à mɛ̀ wà mɔaànɔ. Kɛ́ à mɔ̀, ɔ̃ Yesu aà là à mɛ̀:
Bɔ́ ń ye mà kɛnɛi? A wèwà à mɛ̀: Dii, má ye màɔ gu'eɛ.
Ɔ̃ Yesu òɛ̀: Gu e. Ma náai pɔ́ ń kɛ̀ mɛ́ tò n gbãgbã.
Wegɔ̃ɔ à gu'è, ɔ̃ à bɔ̀ tɛaàzi, àlɛ Lua sáaukpa. Kɛ́ gbɛ̃́pii è màa, aa Lua sáaukpà.
Ɔ̃ Yesu gɛ̃̀ Yeliko, àlɛ pãa.
Gbɛ̃e ku we aà tɔ́n Zase. Ɔsinaɔ gbɛ̃zɔ̃ɔɛ, mɛ́ ɔdeɛ.
Àlɛ wɛɛlɛ à gbɛ̃́ pɔ́ dɛ Yesu ũ e, ãma i fɔ̃ aà èo dasi yã́i, asa gbɛ̃́ gesenaɛ.
Ɔ̃ à bàalɛ̀ dɔ̀aa à gɛ̀ dɛ̀dɛ sĩ́mfofowa kɛ́ à Yesu e, asa a gɛ̃ weɛ.
Kɛ́ Yesu kà wekĩi, ɔ̃ à wɛsɛ̀ musu a òɛ̀: Zase, pila kpakpa. À kũ̀ mà i n bɛ gbãɛ.
Ɔ̃ Zase pìla kpakpa, à aà dìlɛ ń pɔnao.
Kɛ́ wa è màa, gbɛ̃́pii lɛ́ yã́kũtɛ̃ka aa mɛ̀: À gɛ̀ pilai duunkɛna bɛ.
Ɔ̃ Zase fɛ̀lɛ zɛ̀ a ò Diiɛ: Dii, má a àizɛɛ guo kpa taasideɔwaɛ. Tó ma gbɛ̃e taiinkɛ̀ sɔ̃, má ɛa mà a gɛ̃ɛ kpawà lɛɛ síiɔ̃.
Ɔ̃ Yesu òɛ̀: Lua uaɛbeedeɔ mìsi gbã. Asa gbɛ̃́ɛ beeá Ablahaũ buiɛ lɔ.
Gbɛ̃nazĩn Nɛ́ mɔ̀ gbɛ̃́ pɔ́ sã̀sã wɛɛlɛi à aà suabaɛ.
Gɔɔ pɔ́ wàlɛ aà yã́pi ma, ɔ̃ à ɛ̀a yãkã̀fĩnɛ́ lɔ. Lá à kãikũ̀ ń Yelusalɛũo, wàlɛ e kpala pɔ́ bɔ̀ Lua kĩ́i a bɔ gupuau gɔ̃̀ɔɛ, ɔ̃ à yãlɛ̀ɛũnɛ́
à mɛ̀: Kíe buie mɛ́ lɛ́ gɛ́ kpalablei bùsu zã̀zãu, i ɛa su.
Ɔ̃ à a zĩkɛnaɔ sìsi gbɛ̃ɔn kwi, à ã́nusu ɔwatɛ̃ kpà ń baadewa mɛ̀n basɔobasɔo, a ònɛ́: Àɔ laataò e màɔ su.
Aà bùsudeɔ sɔ̃ aa zàaàguɛ, ɔ̃ aa zĩnaɔ zĩ̀ aà kpɛ aa mɛ̀: Wá we gbɛ̃́pi kiblewáo.
Aà sua ń kpalableao gbɛa lé, à mɛ̀ wà zĩkɛna pɔ́ a ɔ̃a kpàmápiɔ sísiɛ, kɛ́ à e dɔ̃ lá pɔ́ aa ài'è.
Gbɛ̃́ sɛ̃́ia mɔ̀ à mɛ̀: Dii, n ɔ̃api àikɛ̀mɛɛ lɛɛ kwi.
Ɔ̃ a òɛ̀: Násaa, zĩkɛn maa. Lá n kɛ náai vĩ ń a yɔɔnao, ńyɔ̃ɔ iko vĩ wɛ̃́lɛ mɛ̀n kwiɔwaɛ.
Gbɛ̃ɔn plaade mɔ̀ à mɛ̀: Dii, n ɔ̃api nɛ'ì lɛɛ sɔo.
Ɔ̃ a òɛ̀: Mpi sɔ̃ ńyɔ̃ɔ iko vĩ wɛ̃́lɛ mɛ̀n sɔoɔwa.
Ɔ̃ gbɛ̃pãle mɔ̀ à mɛ̀: Dii, n ɔ̃an kɛ. Má ùlɛ kooa zwã̀nkasauɛ.
Má n vĩa vĩ, asa gbɛ̃́ zĩ'ũn n ũ. Ni pɔ́ pɔ́ ni dilɛo sɛ́, ni pɔ́ pɔ́ ni tɔ̃o kɛkɛ.
Ɔ̃ a òɛ̀: Zĩkɛn vãi, n lɛ́ mɛ́ n kalikɛ̃̀. Ń dɔ̃ kɛ́ gbɛ̃́ zĩ'ũn ma ũ, mi pɔ́ pɔ́ mi dilɛo sɛ́, mi pɔ́ pɔ́ mi tɔ̃o kɛkɛ.
Kɛ́ ń dɔ̃ màa, bɔ́yãi ni dakɛonɛ́, tó ma su, mà a pɔ́ sí ń a íoo ni?
Ɔ̃ a ò gbɛ̃́ pɔ́ kú weɔnɛ: À ã́nusu ɔwatɛ̃ basɔopi siwà, í kpá gbɛ̃́ pɔ́ ài'è lɛɛ kwiwa.
Ɔ̃ wa òɛ̀: Dii, a ài lɛɛ kwi kũa kɔ̀.
Ɔ̃ a wèmá à mɛ̀: Málɛ oɛ́, Lua a pɔ́ kã́fĩ gbɛ̃́ pɔ́ pɔ́ vĩɛ. Gbɛ̃́ pɔ́ vĩo sɔ̃, baa pɔ́ pɔ́ a vĩ, Lua a siwàɛ.
Ma ibɛɛ pɔ́ aa ye mà kiblemáoɔ sɔ̃, à mɔ́ńnɔ la, í ń dɛdɛ ma aɛ.
Kɛ́ Yesu yã́ bee ò a làa, ɔ̃ à dàzɛu, àlɛ gɛ́ Yelusalɛũ.
Kɛ́ à kãikũ̀ ń Bɛfazeo ń Bɛtanio, sĩ̀sĩ pɔ́ wì mɛ Kùkpɛ sĩ̀sĩpɔlɛu, ɔ̃ à a ìwa gbɛ̃ɔn plaɔ zĩ̀
à mɛ̀: À gɛ́ wɛ̃́lɛ pɔ́ kálɛ wá aɛ kee guu. Tó a ka we, á zàa'ĩn nɛ́ bɔlɔ e dɔa, gbɛ̃e i dikpɛ yãao. À polo mɔò.
Tó gbɛ̃e á lá, démɛ ò à poloi, í mɛ Dii mɛ́ ye a mɔaoi.
Ɔ̃ zĩnaɔ gɛ̀ aa è lá a ònɛ́wa.
Kɛ́ aalɛ zàa'ĩnapi polo, ɔ̃ a diiɔ ń lá aa mɛ̀: Démɛ ò à zàa'ĩnapi poloi?
Aa mɛ̀: Dii mɛ́ ye a mɔaoi.
Ɔ̃ aa gɛ̀oɛ̀. Aa ń pɔkasaɔ kpàlɛ zàa'ĩnapiwa, ɔ̃ aa Yesu dìkpɛ.
Kɛ́ àlɛ táa'o, gbɛ̃́ɔ lɛ́ ń pɔkasaɔ kpálɛ zɛ́ guu.
Kɛ́ à kãikũ̀ ń gu pɔ́ zɛ́pi pìlau Kùkpɛ sĩ̀sĩwao, ɔ̃ pɔna guu dasi pɔ́ tɛaàziɔ nà Lua táasilɛawa ń lɔɔ gbãao, dabudabu pɔ́ aa èɔ yã́ musu píi
aa mɛ̀: Báaaden Kía pɔ́ lɛ́ mɔ́ ń Dii tɔ́o ũ. Aafia ku luabɛ! Wà Musude tɔbɔ!
Falisi pɔ́ aa ku zã guueɔ òɛ̀: Mɛtulu, gi n ìwaɔnɛ.
Ɔ̃ a wèmá à mɛ̀: Málɛ oɛ́, tó aa nìlɛ, gbɛɔ mɛ́ aa wiipi lɛ́.
Kɛ́ à sɔ̃̀ Yelusalɛũzi, a gwà, ɔ̃ à ɔ́ɔlɔ̀ɛ̀
à mɛ̀: Tó n yã́ pɔ́ a mɔnɛ ń aafiao dɔ̃̀ gbã yãa lé, kai! Tia kɛ́wa sɔ̃ a ulɛanɛɛ.
A gɔɔ a mɔ kɛ́ n ibɛɛɔ gbà lɛsĩɔ da lianzi, aai n káka,
aai n dúuzɔ̃, aai n gbɛ̃́ɔ wíwi. Baa gbɛe aa to dinɛkɔ̃ao, kɛ́ ni gɔɔ pɔ́ Lua lɛzùnzi dɔ̃o yã́i.
Kɛ́ Yesu gɛ̃̀ Lua ua, ɔ̃ à nà pɔyianaɔ yaawa.
A ònɛ́: A kɛ̃a Lua taalau à mɛ̀: Ma kpɛ́ aɔ dɛ lousisikpɛ ũɛ. Ápiɔ sɔ̃ á kɛ̀ gbɛ̃blenaɔ tòo ũ.
Lá gu lɛ́ dɔ Yesu ìɔ yãdanɛ́ Lua ua. Ɔ̃ sa'onkiaɔ ń Mɔizi ikoyãdanɛdeɔ lɛ́ aà wɛ sãnu ń gbɛ̃zɔ̃ɔɔ,
ãma aai lá wa kɛ zɛ́ eo, asa gbɛ̃́pii lɛ́ lua aà yã́iɛ.
Zĩewa Yesu lɛ́ yãda gbɛ̃́ɔnɛ Lua ua, àlɛ baonakpanɛ́, ɔ̃ sa'onkiaɔ ń Mɔizi ikoyãdanɛdeɔ ń gbɛ̃zɔ̃ɔɔ sɔ̃̀aàzi
aa òɛ̀: Iko pɔ́ ńlɛ yã́piɔ kɛò owɛ̃ɛ. Démɛ n gba ikopii?
Ɔ̃ a wèmá à mɛ̀: Mapi sɔ̃ má yã́ mɛ̀ndo gbɛawá. À omɛɛ,
Zãa gbɛ̃́ da'ilɛkɛa bɔ̀ Lua kĩ́i yã̀ ge gbɛ̃nazĩna kĩ́iɛ?
Ɔ̃ aa lɛkpàaĩ aa mɛ̀: Tó wa mɛ̀ Lua kĩ́iɛ, a wá la bɔ́yãi wi aà yã́ sio ni?
Tó wa mɛ̀ gbɛ̃nazĩna kĩ́iɛ sɔ̃, gbɛ̃́pii a wá pápa ń gbɛo wà wá dɛɛ, asa aa zɛ̀ ń Zãa ãnabikɛoɛ.
Ɔ̃ aa mɛ̀: Wá dɔ̃ má à bɔ̀uo.
Ɔ̃ Yesu ònɛ́: Má iko pɔ́ málɛ yã́piɔ kɛò oɛ́ sɔ̃o.
Ɔ̃ Yesu ɛ̀a yãlɛ̀ɛũnɛ́ lɔ à mɛ̀: Gbɛ̃e mɛ́ vɛ̃ɛbu vĩ, ɔ̃ a nà zĩkɛnaɔnɛ ń ɔzĩ, à gɛ̀ wɛ̃́lɛu à gɔɔplakɛ̀ we.
Kɛ́ vɛ̃ɛkɔzɔ̃zɔ̃gɔɔ kà, à a ìwae zĩ̀ zĩkɛnapiɔwa aa a asea kpawa, ɔ̃ aa ìwapi gbɛ̃̀ aa aà gbàɛ ɔgii.
À ɛ̀a ìwa pãle zĩ̀ lɔ, ɔ̃ zĩkɛnapiɔ aà gbɛ̃̀, aa widàwà aa aà gbàɛ ɔgii.
Ɔ̃ à ɛ̀a gbɛ̃ɔn àaɔ̃de zĩ̀ lɔ, ɔ̃ aa aà kɛ̀'ĩa aa aà yà.
Ɔ̃ vɛ̃ɛbudepi mɛ̀: Má kɛa sa ni? Má a nɛ́ mɛ̀ndona zĩmáɛ. Aa gí aà yãdaia?
Kɛ́ zĩkɛnapiɔ aà è, aa òkɔ̃ɛ aa mɛ̀: Túbiblenan kee, wà aà dɛ, bú i gɔ̃wɛ̃ɛ.
Ɔ̃ aa bɔ̀aànɔ kaa kpɛ aa aà dɛ̀. Kpelewa budepi a sɛ́ńnɔ sai?
A mɔ zĩkɛnapiɔ dɛdɛ, i bú si kpa gbɛ̃pãleɔwaɛ. Kɛ́ gbɛ̃́ɔ yã́pi mà aa mɛ̀: Lua wá bɔ.
Ɔ̃ Yesu wɛpã̀ńla à mɛ̀: Yã́ pɔ́ kɛ̃a Luayãtaalauɛ bee dɛ kpelewa ni? Gbɛ pɔ́ ɛ̃bonaɔ pãkpài mɛ́ gɔ̃̀ gbɛɔ mide ũ.
Gbɛ̃́ pɔ́ lɛ̀lɛ gbɛpiwa a wíwiɛ. Tó gbɛpi sì gbɛ̃́wa sɔ̃, a ade úlɔɛ.
Mɔizi ikoyãdanɛdeɔ ń sa'onkiaɔ dɔ̃ kɛ́ ń yã́i Yesu yã́pi lɛ̀ɛũi, ɔ̃ aalɛ zɛwɛɛlɛ wà aà kũ gɔ̃̀ɔ, ãma aa vĩakɛ̀ dasiɛ.
Aalɛ aà kpakpa, ɔ̃ aa zãmade pɔ́ aalɛ ńzĩa dilɛ gbɛ̃maa ũɔ zĩ̀wà, kɛ́ aa aà kũ aà yã'oa guu, aai aà kpá ń bùsu gbãadewa aà iko ɔlɔɛ̀.
Ɔ̃ zãmadepiɔ aà là aa mɛ̀: Mɛtulu, wá dɔ̃ kɛ́ ni yã'o ǹ yãdanɛ́ a zɛ́waɛ, i kɛ gbɛ̃nazĩnaɔ wɛ́ yã́i no. Ni Lua zɛ́ ɔlɔnɛ́ ń sĩanao.
À kũ̀ wà falubɔ Sezaaɛ yã̀ ge wásu bɔo?
Yesu ń ɔ̃nɔ dɔ̃̀má, ɔ̃ a ònɛ́:
À ɔ̃a do dɔ mà gwa. Dé mi ń aà tɔ́o mɛ́ kuwà lai? Aa mɛ̀: Sezaa pɔ́ɛ.
Ɔ̃ a ònɛ́: Tɔ̀ɔ, à Sezaa dee pɔ́ kpawà, í Lua pɔ́ kpá Luawa.
Ɔ̃ aa fùa aa aà kũ a yã'oa guu gbɛ̃́ɔ wáa. Aà yãwea bɔ̀ ń saɛ, ɔ̃ aa ń lɛ́ kpàaũ.
Ɔ̃ Saduse pɔ́ aaì gɛɔ vua ɛɛboeɔ mɔ̀ Yesu kĩ́i, aa aà là aa mɛ̀:
Mɛtulu, Mɔizi dìlɛwɛ̃ɛ yóo: Tó gbɛ̃́ vĩ̀i gà à a na tò nɛ́sai, aà dãuna nɔpi sɛ à a vĩ̀i gɛ̃ɛ kɛò.
Màa vĩ̀i ń dãunaɔ ku gbɛ̃ɔn sopla. Woo nɔsɛ̀, ɔ̃ à gà à aà tò nɛ́sai.
Ɔ̃ Se gyaapi da'uakɛ̀.
Se gbɛa Bíɔ kɛ̀ lɔ. Aa kɛ̀ màa ń gbɛ̃ɔn sopla ḿpii, aa gàga aa nɔpi tò nɛ́sai.
An gbɛa nɔpi gà.
Gɛɔ vugɔɔzĩ an démɛ aɔ nɔpi vĩi? Asa an gbɛ̃ɔn sopla ḿpii aa aà dɔ̃̀ nɔ ũɛ.
Yesu ònɛ́: Dṹniaɛ bee gbɛ̃́ɔ aaì nɔsɛ aaì zãkɛ,
ãma gbɛ̃́ pɔ́ Lua dìlɛ aa kà aa bɔ gau aa dṹnia dafu leɔ aa nɔsɛ weo, aa zãkɛ weo.
Aaɔ dɛ lán malaikaɔwaɛ, aa ga lɔo. Aaɔ dɛ Lua nɛ́ɔ ũɛ, gàbɔɔ ũ.
Baa Mɔizi lá guu, à gɛɔ vua yã́ pìliwanɛ́. Gu pɔ́ à kàelɛ yã'òu, à mɛ̀ Dii mɛ́ Ablahaũ ń Izaakio ń Yakɔbuo Lua ũ.
Diiá gɛɔ Lua no, sema gbɛ̃́ bɛ̃́ɛɔ pɔ́. Gbɛ̃́pii bɛ̃́ɛ Luaɛɛ.
Ɔ̃ Mɔizi ikoyãdanɛdeeɔ fɛ̀lɛ yã'ò aa mɛ̀: Mɛtulu, n yãmaa ò.
Ɔ̃ aai we yãe làwà lɔo.
Yesu ń lá à mɛ̀: Kpelewa wì o Mɛsiiá Davidi Buiɛi?
Asa Davidi ò Soũ lá guu à mɛ̀: Dii ò ma Diiɛ aà zɔ̃lɛ a ɔplaai
e àɔ aà ibɛɛɔ kɛɛ̀ gbadibɔ ũ.
Lá Davidi aà sìsi Dii, kpelewa a dɛ aà bui ũ lɔi?
Kɛ́ gbɛ̃́pii lɛ́ aà yãma, ɔ̃ a ò a ìwaɔnɛ:
À laaika Mɔizi ikoyãdanɛdeɔzi. Aaìɔ ye bɛbɛa ń ulada daaoi, wàɔ fɔkpakpamá gãaɛ. Aaìɔ wɛɛlɛ zɔ̃lɛ lousisikpɛ gumaaɔu ń blɛble zɔ̃lɛkĩi maaɔ.
Aaì wabi gbã̀a kɛ gbɛ̃nazĩnaɔ wɛ́ yã́i, ɔ̃ aaì gyaaɔ kpɛ́ siomá. An ĩadama pãsĩ aɔ dɛńla.
Kɛ́ Yesu wɛzù a aɛ, ɔ̃ a è ɔdeɔ lɛ́ ń gbaɔ ka ɔsikpagolo guu.
Ɔ̃ à gyaa taaside búubuue è we, à tãnga dàu mɛ̀n pla.
Ɔ̃ à mɛ̀: Sĩana málɛ oɛ́, gyaa taasidepi ɔ̃a dàu dɛ gbɛ̃́piia.
Asa ɔ dia ɔ̃ aa dã kàu ḿpii. Nɔɛpi sɔ̃, aà taasidekɛ guu pɔ́ pɔ́ a vĩ à pɔbleò ɔ̃ a dàu we píi.
Gbɛ̃eɔ lɛ́ Lua ua yã'o, aa mɛ̀ wà a kpɛ́ɔ kɛ̀kɛ maa ń gbɛ̀ kɛfɛnaɔ ń pɔ́ pɔ́ wà Lua gbàɔ, ɔ̃ Yesu mɛ̀:
Gɔɔe a mɔ́, pɔ́ pɔ́ á è keeɔ, baa gbɛe a gɔ̃ dikɔ̃ao, wa ń dúuzɔ̃ɛ.
Ɔ̃ aa aà là aa mɛ̀: Mɛtulu, bee a kɛ bɔɛ ni? Bɔ́mɛ aɔ dɛ a kɛgɔɔ seela ũi?
Ɔ̃ à mɛ̀: À laaika, ásu to wà á sã́são, asa wa mɔ́ ń ma tɔ́o dasi, aa mɛ wa mɛ́ wa dɛ aà ũ, ge a gɔɔ kà. Ásu tɛ́ńzio.
Tó a zĩ̀ bao mà, ge á mà wà fɛ̀lɛ ń kɔ̃o, ásu to iwãa ká á pɔao. Sema yã́piɔ kɛ káau, dṹnia láaan we gĩao.
Ɔ̃ a ònɛ́: Bui ń buio aa fɛlɛ ń kɔ̃o, màaɛ lɔ bùsu ń bùsuo.
Tɔɔlɛlualuaa pãsĩɔ aaɔ ku. Nɔana ń gagyãɔ ka gu ń guo. Àsi bɛ̃̀ɛ vĩa yã́ɔ aaɔ ku luawa.
E yã́pi àɔ mɔ́, wa á kṹ, wi ĩadawá, wi á kpá lousisikpɛdeɔwa, wi á ká kpɛ́u, wi gɛ́ánɔ kíaɔ ń bùsu gbãadeɔ aɛ ma yã́i.
Bee a á gba zɛ́ àɔ dɛ ma seeladeɔ ũ.
À zɛò á sɔ̃ guu ásu làasookɛ lá á owao,
asa mámɛ má sóso káɛ́ á lɛ́u, mí á gba ɔ̃nɔ, kɛ́ á ibɛɛe a fɔ̃ gii ge a a zã́siwáo.
Baa á de ń á dao ń á vĩ̀iɔ ń á dãunaɔ ń á daɛɔ ń á gbɛ̃naɔ aa á kpámáɛ, wi á gbɛ̃eɔ dɛ.
Gbɛ̃́pii a zaágu ma yã́i,
ãma baa á mikã mɛ̀ndo a vũaao.
Á mɛnafɔ̃a guu ɔ̃ á àizãna e.
Tó á è zĩgɔ̃ɔ lìa Yelusalɛũzi, àɔ dɔ̃ kɛ́ a dúuzɔ̃a zã̀o.
Zĩbeezĩ Yude bùsudeɔ bàalɛ mipɛ sĩ̀sĩɔwa, gbɛ̃́ pɔ́ kú Yelusalɛũɔ fãaa. Zɔ̃ɛwiadeɔ su gɛ̃uo.
Asa gɔɔpiá tɔsimagɔɔɛ, kɛ́ yã́ pɔ́ kɛ̃a Luayãtaalau e pa píi yã́i.
Waiyoo nɔsindeeɔ ń nɛadeɔ zĩbeezĩ, asa bùsupi taasi aɔ zɔ̃ɔ, Lua a pɔkũmabɔbɔ gbɛ̃́piɔwaɛ.
Wa ń gbɛ̃eɔ dɛdɛ ń fɛ̃ndao, wa ń gbɛ̃eɔ kũ taò bùsu píi guu zĩ̀zɔɔ ũ, buipãleɔ i ɔ̃zɔ̃ Yelusalɛũwa e an gɔɔ pa.
Seelaɔ aaɔ ku ĩatɛ̃ ń mɔvuao ń saanaɔwa, bui píi iɔ ku pɔsia guu dṹniau. Aa gɔ̃ bíli guu ísia kɔ̃fĩ ń a bàalɛao yã́i.
Wɛdɔa yã́ pɔ́ lɛ́ mɔ́ dṹniawai guu, vĩa a gbɛ̃́ɔ kãsãnkɛ, asa pɔ́ pɔ́ kú luawaɔ zã ń pɛ́kĩiwaɛ,
wi Gbɛ̃nazĩn Nɛ́ mɔa e luabɛpuanau ń gbãa zɔ̃ɔ gawideo.
Tó yã́ beeɔ kɛa dàalɛ, à fɛlɛ zɛ, í á mi sɛ musu, asa á suabagɔɔ mɛ́ kãikũ̀.
Yesu yãlɛ̀ɛũnɛ́ à mɛ̀: À kaadɔɛnli gwa ń lí kĩniɔ.
Tó á è aa bɔlɔbɔ̀, ɔ̃ í dɔ̃ ázĩawa kɛ́ guantɛ̃na kãikũ̀.
Beewaɛ sɔ̃, tó á è yã́ beeɔ lɛ́ kɛ, àɔ dɔ̃ kɛ́ kía pɔ́ Lua kpà kãikũ̀.
Sĩana málɛ oɛ́, gɔɔbeedeɔ gɛ̃lɛ yã́piɔ píi kɛsaio.
Luabɛ ń tɔɔlɛo a gɛ̃lɛ, ãma ma yã́ɔ gɛ̃lɛa vĩo.
À laaika. Ásu to asiakɛ ń wɛ̃dɛkɛo ń wɛ̃nikãakɛao á laai síwáo, kɛ́ aà mɔgɔɔ su á kṹ kã́ndo lán baiwao yã́i.
Asa a kúlɛ gbɛ̃́ pɔ́ kú dṹnia guuɔwa píiɛ míɔ.
À itɛ̃kɛ, íɔ wabikɛ gɔɔpii, kɛ́ àɔ gbãa vĩ à e pili yã́ pɔ́ lɛ́ mɔ́wa píi, í bɔ zɛ Gbɛ̃nazĩn Nɛ́ aɛ.
Lá gu lɛ́ dɔ Yesu ìɔ yãdanɛ́ Lua ua. Tó oosi kɛ̀, ì bɔ gɛ i Kùkpɛ sĩ̀sĩpɔlɛu.
Kɔɔkɔɔ ɔ̃ gbɛ̃́pii ì fɛlɛ gɛ́ aà yãmai Lua ua.
Kàaso dikpɛ pɔ́ wì mɛ Gɛ̃amusu kà kãi.
Sa'onkiaɔ ń Mɔizi ikoyãdanɛdeɔ lɛ́ wɛɛlɛ lá aa kɛ aa Yesu bɔlia asii guu, asa aalɛ vĩakɛ gbɛ̃́ɔnɛɛ.
Ɔ̃ Setãu dì Yudasi pɔ́ wì mɛ Isaliɔti miwa. Yesu ìwa gbɛ̃ɔn kuɛplaɔ doɛ.
Ɔ̃ Yudasipi gɛ̀ lɛkpàaĩ ń sa'onkiaɔ ń Lua ua dɔ̃̀anaɔ gbɛ̃zɔ̃ɔɔ, lá á kɛ à Yesu kpámá.
An pɔ kɛ̀na, ɔ̃ aa lɛdoũkɛ̀ wà ɔ̃a kpawà.
À zɛ̀ò, ɔ̃ àlɛ zɛwɛɛlɛ à Yesu kpámá gbɛ̃́ɔ saɛ.
Kàaso dikpɛgɔɔ kà, gɔɔ pɔ́ wì Gɛ̃amusu sã kòlokpa.
Ɔ̃ Yesu Piɛɛ ń Zãao gbàɛ à mɛ̀: À gɛ́ Gɛ̃amusu blɛ sɔukɛiwɛ̃ɛ.
Ɔ̃ aa aà là aa mɛ̀: Ń ye wà kɛ má ni?
Ɔ̃ a wèmá à mɛ̀: Tó a gɛ̃ wɛ̃́lɛdau, á kpaaũ ń gɔ̃ɛo í sɛa lo guu. Àɔ tɛaàzi e ua pɔ́ a gɛ̃u,
í o uabeleɛ, Mɛtulu lɛ́ gu pɔ́ a Gɛ̃amusu blɛ bleu ń a ìwaɔ gbɛa.
A kpɛdiakɔ̃a kpɛa zɔ̃ɔ pɔ́ wa kɛ̀kɛ ɔlɔɛ́, í pɔblea yã́ kɛkɛ we.
Kɛ́ aa gɛ̀, aa è lá Yesu ònɛ́wa, ɔ̃ aa Gɛ̃amusu blɛ sɔukɛ̀ we.
Kɛ́ a gɔɔ kà, Yesu mɔ̀ zɔ̃̀lɛ we ń a zĩnaɔ sãnu.
Ɔ̃ a ònɛ́: Gɛ̃amusu blɛɛ bee bleaánɔ ni ma dɛ maamaa e màɔ gɛ́ taasikɛi,
asa málɛ oɛ́, má ble lɔo e kpala pɔ́ bɔ̀ Lua kĩ́i gɛ bɔò gupuau, dikpɛ sĩana i mɔ́.
Kɛ́ à imibɔ sɛ̀, à sáaukpà, ɔ̃ à mɛ̀: À si dɔdɔkɔ̃ɛ,
asa málɛ oɛ́, za tia má vɛ̃ɛbɛ'i mi lɔo e kpala pɔ́ bɔ̀ Lua kĩ́i gɛ bɔò gupuau.
Kɛ́ à kàa sɛ̀, ɔ̃ à sáaukpà a ɛ kpàmá à mɛ̀: Kɛ́ beeá ma mɛ pɔ́ málɛ kpá á yã́iɛ. Àliɔ bee kɛ ma yã́ dɔaágu yã́i.
Kɛ́ aa pɔblè aa làa, à imibɔpi sɛ̀ màa lɔ à mɛ̀: Íɛ beeá ma au pɔ́ lɛ́ bɔlɛɛ́ɛ. Lua bàa kua ń gbɛ̃́ɔ tia auɛ.
Ma ɔ ku ta doũ ń ma bɔnkpɛdeoɛ,
asa Gbɛ̃nazĩn Nɛ́ a kpagui lá Lua dìlɛɛwaɛ. Waiyoo gbɛ̃́ pɔ́ a aà kpámápi.
Ɔ̃ aa nà kɔ̃ lalaawa aa mɛ̀: Wá démɛ a yã́ bee kɛi?
Ɔ̃ lɛkpaa fɛ̀lɛ ń guu, kɛ́ aa ye dɔ̃ ń gbɛ̃́ pɔ́ dɛńla.
Ɔ̃ Yesu ònɛ́: Bùsu kíaɔ ì ikokɛmá mɛ́ gbãadeɔ ì ńzĩa tɔbɔ,
ãma ásu kɛ màao. À kũ̀ á gbɛ̃zɔ̃ɔ aàɔ dɛ gbɛ̃́ pɔ́ kɛ̃́sãaázi ũɛ. À kũ̀ á dɔaana aàɔ dɛ á zĩkɛna ũɛ.
Blɛblena ń blɛzĩkɛnao, an démɛ zɔ̃ɔi? Blɛblena nolo? Mapi sɔ̃ má kú á guu lán gbɛ̃́ pɔ́ lɛ́ zĩkɛɛ́wa.
Gbɛ̃́ pɔ́ zɛ̀manɔ ma taasikɛa guuɔn á ũ.
Lá ma Mae ma kpa kpalau, má á kpá kpalau màa sɔ̃,
í blɛblemanɔ ma kpalau, íɔ zɔ̃lɛzɔ̃lɛa báawa àɔ yã́kpalɛkɛ ń Isaili bui kuɛplaɔ.
Simɔɔ, Simɔɔ, ma. Setãu gbɛ̀a à á ká íu lá wì pɔ́wɛna ká íu wà gwawa.
Ɔ̃ ma wabikɛ̀nɛ, kɛ́ ma náai pɔ́ ń vĩ su kɛ̃́sãmao. Tó n ɛa n sua, ǹ n gbɛ̃́ɔ gba gbãa.
Piɛɛ òɛ̀: Dii, má sì wà ma dakpɛunnɔ, mí gannɔ.
Yesu mɛ̀: Piɛɛ, málɛ onɛ, e ko àɔ gɛ́ lɛzui gbã, ńyɔ̃ lelekpa ma dɔ̃ai gɛ̃n àaɔ̃.
Ɔ̃ à ń lá à mɛ̀: Kɛ́ ma á zĩ́ mɔkpɛ ń babalabɔɔo ń kyaleɔ sai, pɔe kɛ̃̀sãwáe? Ɔ̃ aa mɛ̀: Aawo.
Ɔ̃ a ònɛ́: Tiasa gbɛ̃́ pɔ́ mɔkpɛ vĩ, aà sɛ́. Màaɛ lɔ ń babalabɔɔo. Gbɛ̃́ pɔ́ fɛ̃nda vĩ sɔ̃o, aà a ula yía, i lú.
Málɛ oɛ́, sema yã́ pɔ́ kɛ̃a Luayãtaalau ma musu papa wà mɛ̀: Wà aà dìlɛ doũ ń dàakɛnaɔ. Asa yã́ pɔ́ wa kɛ̃̀ ma yã́ musu mɛ́ lɛ́ papa sa.
Aa mɛ̀: Dii, fɛ̃nda mɛ̀n pla kɛ. Ɔ̃ a ònɛ́: Bee mɔ̀.
Yesu bɔ̀ gɛ̀ Kùkpɛ sĩ̀sĩpɔlɛu lá ì kɛwa. Aà ìwaɔ tɛaàzi.
Kɛ́ à kà gu pɔ́ àlɛ gɛ́u, a ònɛ́: À wabikɛ kɛ́ ásu fu yɔ̃awao yã́i.
Ɔ̃ à kɛ̃̀má à kà lán gbɛzu lɛ́lɛa taawa. Ɔ̃ à kùlɛ we, àlɛ wabikɛ
à mɛ̀: Baa, tó ń yei, to taasi kɛɛonaɛ bee zãkũmanɔ, ãma asu kɛ ma pɔeã ũo, sema n pɔ́.
Ɔ̃ malaika bɔ̀ luabɛ à mɔ̀wà à aà gbà gbãa.
Kua wɛ́tɛ̃a guu àlɛ wabikɛ ń ãiao. Ɔ̃ aà isima lɛ́ tɔ̃́ tɔɔlɛ lán autonawa.
Kɛ́ à wabikɛ̀, à fɛ̀lɛ gɛ̀ a ìwaɔ kĩ́i, à ń lé, aalɛ i'o ń pɔsiao.
Ɔ̃ a ònɛ́: Àkɛa álɛ i'oi? À fɛlɛ wabikɛ, kɛ́ ásu fu yɔ̃awao yã́i.
Kɛ́ àlɛ yã'o, ɔ̃ wà kà dasidasi. Gbɛ̃́ pɔ́ wì mɛ Yudasi, aà ìwa gbɛ̃ɔn kuɛplaɔ do mɛ́ dɔaaanɛ́. Kɛ́ à sɔ̃̀aàzi lɛ́pɛiwà,
ɔ̃ Yesu òɛ̀: Yudasi, lɛ́pɛaa guu ɔ̃ ńyɔ̃ Gbɛ̃nazĩn Nɛ́ kpaomáa?
Kɛ́ gbɛ̃́ pɔ́ aa kú ń Yesuoɔ yã́ pɔ́ lɛ́ mɔ́ è, aa mɛ̀: Dii, wà ń gbɛ̃gbɛ̃ ń fɛ̃ndao yã̀?
Ɔ̃ an gbɛ̃do sa'onkia zĩkɛna lɛ̀ à aà ɔplaa swã́ gò.
Ɔ̃ Yesu mɛ̀: À bee tó. À ɔkã̀ aà swã́wa à aà gbã̀gbã.
Ɔ̃ a ò sa'onkiaɔ ń Lua ua dɔ̃̀anaɔ ń gbɛ̃zɔ̃ɔ pɔ́ aa mɔ̀waɔnɛ: A mɔa ń fɛ̃ndaɔ ń goɔ lán kpã́iwɛliwɛn ma ũwaa?
Lá gu lɛ́ dɔ miɔ kúánɔ Lua ua, mɛ́ i ɔkãao. Ãma gɔɔɛ bee dɛ á pɔ́ ũɛ, gusia kiblegɔɔɛ.
Kɛ́ aa Yesu kũ̀ sùò, aa gɛ̀aànɔ sa'onkia bɛ. Piɛɛ bɛ zã̀zã.
Kɛ́ wà tɛkà ua guo, wà kàlɛ lìai, ɔ̃ Piɛɛ mɔ̀ sɔ̀lɔ ń guu.
Nɔɛ zĩkɛnae aà è, ɔ̃ à wɛbìiwà à mɛ̀: Gbɛ̃́ɛ bee kuaànɔ sɔ̃ɛ.
Ɔ̃ à lelekpà à mɛ̀: Nɔɛ, má aà dɔ̃o.
Yɔɔnnɔ gɔ̃̀ɔ ɔ̃ gbɛ̃pãle aà è, ɔ̃ à mɛ̀: Mpi sɔ̃ ń dɛ an gbɛ̃do ũɛ. Ɔ̃ Piɛɛ ò gɔ̃ɛpiɛ: Mámɛo.
Kɛ́ lɛɛlu do taa gɛ̃̀, gbɛ̃pãle giiyèwà à mɛ̀: Sĩana guu gbɛ̃́ɛ bee kuaànɔɛ, asa Galile gbɛ̃́ɛ.
Ɔ̃ Piɛɛ mɛ̀: Mi dɔ̃ lá ńlɛ oo. Wegɔ̃ɔ kɛ́ àlɛ yã'o, ɔ̃ ko lɛzù.
Kɛ́ Dii lìli wɛpɛ̀ Piɛɛwa, ɔ̃ yã́ pɔ́ a ò dɔ̀ Piɛɛgu, kɛ́ à mɛ̀ e ko àɔ gɛ́ lɛzui gbã, a lelekpaazi gɛ̃n àaɔ̃.
Ɔ̃ Piɛɛ bɔ̀ bàasi, à ɔ́ɔlɔ̀ à kɛ̀ wɛ̃na.
Gbɛ̃́ pɔ́ aalɛ Yesu dɔ̃́aɔ aà kɛ̀ pɔ́ɔpɔɔ aa aà gbɛ̃̀.
Aa pɔ́ yèɛ̀ a wɛ́wa, ɔ̃ aalɛ aà lala aa mɛ̀: Ãnabikɛkɛ ǹ o, démɛ n lɛi?
Dɔ́ɛaaànɔ guu aa yã́ dasi pãleɔ òɛ̀ lɔ.
Kɛ́ gu dɔ̀, Yuda gbɛ̃zɔ̃ɔɔ kɔ̃ kã̀aa, sa'onkiaɔ ń Mɔizi ikoyãdanɛdeɔ píi. Ɔ̃ aa Yesu sɛ̀ gɛ̀ò ń yã́kpalɛkɛkĩi.
Ɔ̃ aa aà là aa mɛ̀: Mɛsiin n ũa? Owɛ̃ɛ. A wèmá à mɛ̀: Tó má òɛ́, á sio.
Tó ma yãe làwá sɔ̃, á weo.
Za tia Gbɛ̃nazĩn Nɛ́ aɔ zɔ̃lɛa Lua gbãade ɔplaai.
Ɔ̃ gbɛ̃́pii mɛ̀: Asi Lua Nɛ́n n ũa? Ɔ̃ a wèmá à mɛ̀: Lá a dɔ á lɛ́uwa, mámɛ má aà ũ.
Ɔ̃ aa mɛ̀: Wá bàa ũma ń seeladeo lɔi? Wá mà aà lɛ́u kɔ̀.
Ɔ̃ aa fɛ̀lɛ ḿpii, aa gɛ̀aànɔ Pilati aɛ.
Aalɛ mɔ́ ń aà yã́o aa mɛ̀: Wa gbɛ̃́ɛ bee è, àlɛ gudɛkɛ wá bùsuuɛ, àlɛ gínɛ́ wà falubɔ Sezaaɛ, mɛ́ à azĩa dìlɛ Mɛsii ũ, kía ũ.
Ɔ̃ Pilati aà là à mɛ̀: Yudaɔ kían n ũa? A wèwà à mɛ̀: Ɔ̃mɛ dɔ n lɛ́u we.
Ɔ̃ Pilati ò sa'onkiaɔ ń dasi pɔ́ kú weɔnɛ: Mi tàae'e gbɛ̃́piwao.
Ɔ̃ aa giiyèwà aa mɛ̀: Ìɔ tɛ́kpa gbɛ̃́ɔgu a yãdaanɛ́ guu Yude bùsuu píiɛ. A dàalɛ Galileɛ, ɔ̃ à gɛ̀ kàiò la sa.
Kɛ́ Pilati mà màa, ɔ̃ à gbɛ̃́ɔ là tó Galile gbɛ̃́n aà ũ.
Kɛ́ a dɔ̃̀ à bɔ̀ Elodi bùsuuɛ, mɛ́ Elodipi ku Yelusalɛũ zĩbeezĩ, ɔ̃ à aà gbàɛwà.
Kɛ́ Elodi Yesu è, ɔ̃ aà pɔ kɛ̀na maamaa, asa à aà bao màɛ, mɛ́ a ye wɛsiaàlɛ à gɛ̃̀gɛ̃. Aà wɛ́ dɔ Yesu dabudabukɛa eai.
À yã́ɔ làlawà dasi, ɔ̃ Yesu i a kee wewào.
Sa'onkiaɔ ń Mɔizi ikoyãdanɛdeɔ zɛa we, aalɛ mɔ́ ń aà yã́o pãsĩpãsĩ.
Elodi ń a sosaɔ sakà Yesugu, aa aà láanikɛ̀ aa ula tɔde dàɛ̀, ɔ̃ à ɛ̀a aà gbàɛ Pilatiwa.
Zĩbeezĩ Elodi ń Pilatio kɛ̀ na, asa aa ĩ́ikũa ń kɔ̃o yãaɛ.
Pilati sa'onkiaɔ ń gbãadeɔ ń gbɛ̃́ kĩniɔ kã̀aa píi,
a ònɛ́: A mɔmɛɛ ń gbɛ̃́ɛ beeo a mɛ̀ gudɛnaɛ. Ma aà làla á wáa yã́ pɔ́ á dɔ̀dɔwàɔ musu, mi e à tàaee kɛ̀o.
Màa Elodi i eo sɔ̃, asa à ɛ̀a aà gbàɛwáɛ. À gwa, i yãe kɛ à kà mà aà dɛo.
Má tó wà aà swã́gaga, mí aà gbaɛ.
<range>
Ɔ̃ aa wiilɛ̀ ḿpii sãnu aa mɛ̀: Gbɛ̃́pi dɛ! Balaba kɛ̃́wɛ̃ɛ!
Wà Balabapi dàkpɛu bɔa gbãadeɔ kpɛ ń gbɛ̃dɛao yã́iɛ.
Pilati ye Yesu gbaɛ, ɔ̃ à gbɛ̃́ɔ laai sìsi a kĩ́i.
Ɔ̃ aa ɛ̀a wiilɛ̀ aa mɛ̀: Ǹ aà páliwa! Ǹ aà páliwa!
A gɛ̃n àaɔ̃de Pilati ònɛ́: Bɔ́ dàa a kɛ̀i? Mi tàae pɔ́ kà wà aà dɛ ewào. Má tó wà aà swã́gaga, mí aà gbaɛ.
Ɔ̃ aa dìdiwà, aalɛ gbɛawà ń wii gbãao aà aà páliwa. Ɔ̃ an zɔakaa tò an yã́ blè.
Ɔ̃ Pilati dìlɛ wà kɛ lá aa gbɛ̀awawa.
Gbɛ̃́ pɔ́ wa dàkpɛu bɔa gbãadeɔ kpɛ ń gbɛ̃dɛao yã́i pɔ́ wa gbɛ̀api ɔ̃ a kɛ̃̀nɛ́, ɔ̃ à Yesu kpà gai lá aa yeiwa.
Kɛ́ wàlɛ gɛaànɔ, wà dà Silɛni gbɛ̃́ Simɔɔlɛ, àlɛ su ń buao, ɔ̃ wà aà kũ̀ wà lipãakɔ̃a dìɛ̀ aàɔ tɛò Yesuzi.
Bíla bɔ̀ tɛaàzi ń nɔɛ pɔ́ aalɛ ɔ́ɔlɔ aalɛ ńzĩa gbɛ̃gbɛ̃ɔ.
Yesu lìli aɛdɔ̀má à mɛ̀: Yelusalɛũ nɔɛɔ, ásu ɔ́ɔlɔ ma yã́io. À ɔ́ɔlɔ ázĩa yã́i ń á nɛ́ɔ.
Asa a gɔɔ lɛ́ mɔ́ kɛ́ wa o: Báaadeɔn fĩi pɔ́ aai nɛ'io mɛ́ nɛ́ i yɔ̃́ mimáoɔ ũ.
Gɔɔbeezĩ wa o gbɛsiɔnɛ aa lɛ́lɛ simá, wa o sĩ̀sĩɔnɛ aa kúńla.
Asa lá wàlɛ yã́ɛ taa kɛ ń lí bùsuo, lí gii pɔ́ aɔ dɛai?
Wàlɛ gɛ́ ń dàakɛn plaeɔ lɔ, kɛ́ wà ń dɛdɛ ń Yesuo sãnu.
Kɛ́ aa kà gu pɔ́ wì mɛ Mitɔɔnagu, ɔ̃ aa aà pàliwa we ń dàakɛnapiɔ, ado aà ɔplaai, ado ɔzɛɛi.
Ɔ̃ Yesu mɛ̀: Baa, sùuukɛńnɔ, asa aa dɔ̃ lá wàlɛ kɛo. Ɔ̃ wà tɛ́lɛpà wà aà pɔkasaɔ kpaalɛ̀okɔ̃ɛ.
Gbɛ̃́ɔ zɛa we, aalɛ gwa, mɛ́ Yuda gbãadeɔ lɛ́ lɛsuikɛkɛwà aa mɛ̀: À dãɔ suabà. Tó Mɛsii pɔ́ Lua dìlɛn aà ũ, aà azĩa suabae!
Sosaɔ lɛ́ aà kɛ pɔ́ɔpɔɔ lɔ. Ɔ̃ aa sɔ̃̀aàzi aa vɛ̃ɛ kũ̀ma dɔ̀ɛ̀
aa mɛ̀: Tó Yudaɔ kían n ũ, ǹ nzĩa suaba.
Seelae naa aà mia à mɛ̀: Yudaɔ kían kɛ!
Dàakɛna pɔ́ looa líwapiɔ do dɔ́ɛnnɔyã'òɛ̀ à mɛ̀: Mɛsiin n ũo lò? Ǹ nzĩa suaba ń wápiɔ sãnu.
Ɔ̃ aà gbɛ̃do gìɛ̀ à mɛ̀: Ńlɛ vĩakɛ Luaɛ seoa? Yã doũ mɛ́ zɔ̃lɛwá.
Wápiɔ, à kɔ̃sìwanɔ màaɛ, asa pɔ́ pɔ́ wá tɔ̃̀ mɛ́ bɔ̀lɛwɛ̃ɛ, ãma dee i yãe kɛo.
Ɔ̃ à mɛ̀: Yesu, tó n mɔ kía ũ, to ma yã́ àɔ dɔngu.
Ɔ̃ a wèwà à mɛ̀: Sĩana málɛ onɛ, za gbã ńyɔ̃ɔ kumanɔ àizãna guu.
Kɛ́ ĩatɛ̃ kà minanguo, a biia zɛ̀, ɔ̃ bùsupi siakũ̀ píi e aua gɛ̀ pìlaò.
Zwãa pɔ́ daa Lua kpɛ́u kɛ̃̀ a guo.
Yesu wiilɛ̀ gbã́ugbãu à mɛ̀: Baa, ma a nisĩna nànɛ n ɔzĩɛ. Kɛ́ a ò màa, ɔ̃ à tà.
Kɛ́ sosaɔ gbɛ̃zɔ̃ɔ yã́ pɔ́ kɛ̀pi è, à Lua sáaukpà à mɛ̀: Gbɛ̃́piá gbɛ̃maaɛ sĩana.
Bíla pɔ́ aa mɔ̀ wà kã̀aa yã́pi gwaa yã́iɔ, kɛ́ aa yã́ pɔ́ kɛ̀ɔ è, aa ɛ̀a tà, aalɛ ńzĩa gbɛ̃gbɛ̃.
Yesu gbɛ̃́ dɔ̃aɔ ń nɔɛ pɔ́ tɛaàzi za Galileɔ píi zɛ kãaa, aalɛ yã́piɔ gwa.
Gɔ̃ɛe ku aà tɔ́n Yosɛfu. Yuda gbãadeɔ doɛ. Gbɛ̃maaɛ, mɛ́ luayãmanaɛ.
Aà lɛ́ kú yã́ pɔ́ a gbɛ̃́ɔ zɛ̀ ń a kɛaopi guuo. Yudaɔ wɛ̃́lɛ Alimate gbɛ̃́ɛ, aà wɛ́ dɔ kpala pɔ́ bɔ̀ Lua kĩ́ii.
À gɛ̀ Pilati kĩ́i à Yesu gɛ gbɛ̀awà.
Ɔ̃ a bùa à bàabaa fĩ̀fĩwà à aà dà gbɛ̀'ɛ pɔ́ wa sɔ̀ mia ũ guu. Wi gbɛ̃e dau we yãao.
Gɔɔpiá ãsɔ̃adazĩɛ, kã́mabogɔɔ lɛ́ ká.
Nɔɛ pɔ́ aa tɛ Yesuzi za Galileɔ tɛ Yosɛfupi kpɛ, aa mia'ɛpi è ń lá à Yesu gɛ dìlɛuo.
Ɔ̃ aa tà gɛ̀ nísi gĩnana ń tulaletiɔ sɔukɛi. Kã́mabogɔɔzĩ aa kã́mabò lá Lua dìlɛwa.
Ãsɔ̃anɛnzĩ gufɛ̃nɛ ɔ̃ nɔɛpiɔ ɛ̀a gɛ̀ miapi kĩ́i ń nísi gĩnana pɔ́ aa a sɔukɛ̀o.
Aa lè gbɛ goa mia'ɛlɛ.
Kɛ́ aa gɛ̃̀, aai Dii Yesu gɛ eo.
Aa ku bíli guu, ɔ̃ gɔ̃ɛ gbɛ̃ɔn plaeɔ bɔ̀ mɔ̀má pɔkasa tɛkɛaɔ daa.
Vĩa ń kṹ, aa ń mi pɛ̀lɛ, ɔ̃ gɔ̃ɛpiɔ ònɛ́: Bɔ́yãi álɛ gbɛ̃́ bɛ̃́ɛ wɛɛlɛ gɛɔ guui?
A ku lao, à vù. À to yã́ pɔ́ a òɛ́ gɔɔ pɔ́ a ku Galile dɔágu
à mɛ̀, sema wà Gbɛ̃nazĩn Nɛ́ kpá duunkɛnaɔwa, aa aà páliwa, a gɔɔ àaɔ̃de zĩ́ i vu.
Ɔ̃ yã́pi dɔ̀ńgu.
Bɔa mia kĩ́i aa gɛ̀ yã́pi baokpà aà ìwa gbɛ̃ɔn kuɛdoɔnɛ ń gbɛ̃́ kĩniɔ.
Maliama Madelɛni ń Yoanao ń Zaaki da Maliamao ń nɔɛ kĩni pɔ́ aa kúńnɔɔ mɛ́ yã́pi ò zĩnapiɔnɛ.
Ɔ̃ nɔɛpiɔ yã́pi kɛ̀nɛ́ lán faai yã́wa, aai sio.
Ɔ̃ Piɛɛ fɛ̀lɛ bàalɛ̀ gɛ̀ miapi kĩ́i. Kɛ́ à wɛkpàlɛ miapiu, i pɔe eo, sema bàabaa pɔ́lɛɔ, ɔ̃ à ɛ̀a tà, àlɛ làasookɛ yã́pi aà kũ̀ gbãa.
Gɔɔ doũpi zĩ́ Yesu ìwa gbɛ̃ɔn plaɔ lɛ́ gɛ́ wɛ̃́lɛ pɔ́ wì mɛ Ɛmausi. Ń Yelusalɛũo à kà kiloo kuɛdo taa.
Aalɛ yã́ pɔ́ kɛ̀ píi faai bokɔ̃ɛ,
ɔ̃ gɔɔ pɔ́ aalɛ a faaibo, aalɛ a wàaipa, Yesu ń lé, ɔ̃ aa bɛ zɛ́u sãnu.
Pɔe kpaanɛ́ ń aà dɔ̃ao.
Ɔ̃ à ń lá à mɛ̀: Bɔ́ yã́ álɛ táa'oò ń kɔ̃oi? Ɔ̃ aa zɛ̀, an oo sisia.
An gbɛ̃do pɔ́ wì mɛ Keleopa wèwà à mɛ̀: Mɛ́ i kɛ ndo bàasio, gbɛ̃e ku Yelusalɛũ a gi yã́ pɔ́ kɛ̀ gɔɔplaɛa dɔ̃io.
Ɔ̃ à ń lá à mɛ̀: Yã́ kpelei? Aa wèwà aa mɛ̀: Yesu Nazalɛti yã́ɛ. Ãnabi zɔ̃ɔɛ. Gbɛ̃́pii dɔ̃ kɛ́ aà yãkɛa ń aà yã'oao bɔ̀ Lua kĩ́iɛ.
Ɔ̃ sa'onkiaɔ ń wá gbãadeɔ aà kpàmá, kɛ́ wà yãdaaàla yã́i, wi aà páliwa wà dɛ.
Wápiɔ sɔ̃ wálɛ e ɔ̃mɛ a Isailiɔ suaba. Bee kpɛ yã́pi kɛa gɔɔ àaɔ̃den gbã.
Ɔ̃ yã́ pɔ́ wá nɔɛeɔ ò bɔ̀ wá saɛ. Kɛ́ aa gɛ̀ aà mia kĩ́i gufɛ̃nɛa,
aai aà gɛ e weo. Aa sù aa mɛ̀ malaikaɔ bɔ̀ mɔ̀má, aa ònɛ́ a ku bɛ̃́ɛ.
Ɔ̃ wá gbɛ̃eɔ gɛ̀ miapi gwai, aa è lá nɔɛpiɔ ònɛ́wa, a ku weo.
Ɔ̃ Yesu ònɛ́: Làasoosaideɔ, ili yã́ pɔ́ ãnabiɔ ò si kpaao.
Lua dìlɛ Mɛsii taasikɛ beewa, i gbasa gɛ̃ a gawi guuo lò?
Daalɛa Mɔizi láwa e à gɛ̀ pɛ̀ ãnabiɔ pɔ́wa píi, Yesu yã́ pɔ́ kɛ̃a Lua yã́u azĩa yã́ musu bɔɔlɛkɛ̀nɛ́ píi.
Kɛ́ aa kãikũ̀ ń wɛ̃́lɛ pɔ́ aalɛ gɛ́uo, Yesu kɛ̀ lá á ye gɛ̃zɛawa.
Ɔ̃ aa aà kũ̀kũ aa mɛ̀: Gɔ̃wanɔ la. Oosi kɛ̀, gu lɛ́ gɛ̃kɔ̃u. Ɔ̃ à gɛ̃̀ ua à gɔ̃̀ńnɔ.
Gɔɔ pɔ́ àlɛ pɔbleńnɔ, ɔ̃ à pɛ̃ɛ sɛ̀ à báaadàu, ɔ̃ a ɛ̀ a kpàmá.
Ɔ̃ an wɛ́ kɛ̃̀ aa aà dɔ̃̀ sa, ɔ̃ aa kùawà.
Ɔ̃ aa òkɔ̃ɛ: Kɛ́ àlɛ yã'owɛ̃ɛ zɛ́u, àlɛ Lua yã́ pílokɛ̃wɛ̃ɛ, wá nɔ̀sɛ lɛ́ yáalɔo lé?
Ɔ̃ aa fɛ̀lɛ gɔ̃̀ɔ aa ɛ̀a gɛ̀ Yelusalɛũ. Aa aà ìwa gbɛ̃ɔn kuɛdoɔ è kãaaa we ń gbɛ̃́ pɔ́ nàmáɔ
aalɛ mɛ: Dii vù sĩanaɛ. À azĩa ɔ̀lɔ Simɔɔɛ.
Ɔ̃ gbɛ̃ɔn plapiɔ zɛ́ guu yã́ dàu sìunɛ́ ń lá aa aà dɔ̃̀ gɔɔ pɔ́ à pɛ̃ɛ ɛ̀o.
Kɛ́ aalɛ yã́pi o màa, kã́ndo aa aà è zɛa ń guu, ɔ̃ a ònɛ́: Àɔ kú ń aafiao.
Ɔ̃ gili gɛ̃̀ńgu, vĩa ń kṹ, aalɛ e gyaade wa è.
Ɔ̃ a ònɛ́: Àkɛa á nɔ̀sɛ ɔ̃̀ɔkpài? Àkɛa á kú ń nɔ̀sɛ plaplaoi?
À ma ɔɔ gwa ń ma gbáɔ, mámɛ. À ɔkãa à gwa. Gyaade mɛ ge wá vĩ lá a ma eɛwao.
Kɛ́ a ò màa, ɔ̃ à a ɔɔ ń a gbáɔ ɔ̀lɔnɛ́.
Pɔna guu aa a ɛɛbò, kɛ́ à bɔ̀ ń saɛ yã́i. Ɔ̃ à ń lá à mɛ̀: Pɔblea kua?
Ɔ̃ aa kpɔ̀ kpaatɛa kɔ̃̀ɔ kpàwà,
ɔ̃ a sò ń wáa.
Ɔ̃ a ònɛ́: Yã́ pɔ́ má òɛ́ gɔɔ pɔ́ má kúánɔ mɛ́ kɛ̀. Ma mɛ̀ sema yã́ pɔ́ wa ò ma yã́ musu Mɔizi ikoyã láu ń ãnabiɔ láo ń Soũ láo pa píi.
Ɔ̃ à ń nɔ̀sɛ wɛ̃̀nɛ́, kɛ́ aa e yã́ pɔ́ kú lápiɔ guu dɔ̃.
A ònɛ́: A kɛ̃a Lua taalau wà mɛ̀, Mɛsii a taasikɛ, a gɔɔ àaɔ̃de zĩ́ i bɔ gau,
wi waasokɛ bui píiɛ ń aà tɔ́o daalɛa Yelusalɛũ, kɛ́ aa nɔ̀sɛlilɛ, an duuna i kɛ̃́má.
Yã́pi seeladeɔn á ũ.
Mapi sɔ̃ má gba pɔ́ ma Mae a lɛgbɛ̃̀ kpã́sãɛ́. Àɔ ku wɛ̃́lɛ guu la e gbãa bɔ luabɛ à kúála.
Ɔ̃ Yesu bɔ̀ńnɔ wɛ̃́nkpɛ e Bɛtani saɛ, ɔ̃ à ɔsɛ̀ plapla à báaadàńgu.
Kɛ́ àlɛ báaadańgu màa, ɔ̃ à kɛ̃̀má, Lua aà sɛ̀ tàò a kĩ́i.
Ɔ̃ aa kùlɛɛ̀, aa ɛ̀a tà Yelusalɛũ ń pɔna zɔ̃ɔo.
Aaìɔ ku Lua ua gɔɔpii, aaɔ Lua sáaukpa.
Asĩnizĩ Yã́ kú, Yã́pi kú ń Luao, mɛ́ Yã́piá Luaɛ.
A kú ń Luao asĩnizĩ.
Lua pɔ́pii kɛ̀ aà sabaiɛ, pɔe ku à kɛ̀ aà saio.
Aà guu wɛ̃ni kuu, mɛ́ wɛ̃nipi dɛ gupua ũ gbɛ̃́ɔnɛ.
Gupuapi ì bii gusiau, ɔ̃ gusiapi lí e dàao.
Lua gbɛ̃e zĩ̀, aà tɔ́n Zãa.
À mɔ̀ gupuapi seelade ũ, à aà yã'ò gbɛ̃́ɔnɛ, kɛ́ gbɛ̃́pii e aà náaikɛ a sabai.
Aàpi mɛ́ gupuapi ũo, à mɔ̀ gupuapi seelade ũɛ.
Gupua sĩande pɔ́ ì gupu gbɛ̃́piiɛ mɛ́ lɛ́ mɔ́ dṹnia guu.
A ku dṹnia guu. Baa kɛ́ Lua dṹnia kɛ̀ aà sabai, dṹnia i aà dɔ̃o.
À mɔ̀ a bɛ, ɔ̃ aà gbɛ̃́ɔ i aà dilɛo.
Gbɛ̃́ pɔ́ zɛ̀aànɔ aa aà náaikɛ̀ɔ sɔ̃, à ń gbá zɛ́ aa gɔ̃̀ Lua nɛ́ɔ ũ.
An iapi i bɔ gbɛ̃e au guuo, i bɔ mɛfɛlɛa ge gɔ̃ɛ pɔeã kĩ́io, Lua mɛ́ ń í.
Yã́pi gɔ̃̀ gbɛ̃nazĩna ũ, à gɔɔplakɛ̀wanɔ, ɔ̃ wa aà gawi è, Mae Lua Nɛ́ mɛ̀ndona gawiɛ, gbɛ̃kɛ ń sĩanao pɛ̀ɛwà.
Zãa mɛ́ aà seelade ũ, à pũ̀na à mɛ̀: Gbɛ̃́ pɔ́ ma aà yã'òn kɛ. Ma mɛ̀ gbɛ̃́ pɔ́ lɛ́ mɔ́ ma gbɛa dɛmala, kɛ́ a ku ma ãa yã́i.
Aà gbɛ̃kɛ pɛɛawà guu à gbɛ̃kɛkɛ̀ wá baadeɛ, mɛ́ aà gbɛ̃kɛpi kɛ̀ gbɛ̃kɛ ũ.
Lua a ikoyã kpàwɛ̃ɛ Mɔiziwa, à gbɛ̃kɛ ń sĩanao kɛ̀wɛ̃ɛ Yesu Kilisi sabaiɛ.
Gbɛ̃e i wɛsi Lualɛ yãao. Lua Nɛ́ mɛ̀ndona pɔ́ kpaa a Maepi kùɛ mɛ́ tò wa aà dɔ̃.
Yuda gbãade pɔ́ kú Yelusalɛũɔ sa'onaeɔ ń Levii buieɔ zĩ̀ Zãawa, ɔ̃ aa aà là aa mɛ̀: Ḿmɛnn déi? Yã́ pɔ́ a ònɛ́n kɛ:
A ònɛ́ wásawasa, i yãe ulɛnɛ́o à mɛ̀: Mɛsiin ma ũo.
Ɔ̃ aa aà là aa mɛ̀: Dén n ũ sai? Ɛlian n ũa? A wèmá à mɛ̀: Aawo! Ɔ̃ aa ɛ̀a aà là lɔ: Ãnabi zɔ̃ɔn n ũa? A wèmá à mɛ̀: Aawo!
Ɔ̃ aa òɛ̀ lɔ: Ḿmɛnn dé sɔ̃i? Owɛ̃ɛ kɛ́ wà e o gbɛ̃́ pɔ́ wá zĩ́ɔnɛ. Kpelewa ńlɛ o nzĩa yã́ musui?
Ɔ̃ à mɛ̀: Gbɛ̃́ pɔ́ a lɔɔ dɔ gbáau, àlɛ onɛ́ wà zɛpoo Diiɛn ma ũ, lá ãnabi Isaia a yã'òwa.
Gbɛ̃́ pɔ́ wà ń zĩ́piɔ sɔ̃, aa bɔ̀ Falisiɔ kĩ́iɛ.
Ɔ̃ aa aà là aa mɛ̀: Lá Mɛsiin n ũo ge Ɛlia ge ãnabi zɔ̃ɔ, bɔ́yãi ńlɛ gbɛ̃́ɔ da'ilɛkɛi?
Zãa wèmá à mɛ̀: Mi gbɛ̃́ɔ da'ilɛkɛ, ãma gbɛ̃e kú á guu, á aà dɔ̃o.
Àlɛ mɔ́ ma gbɛa, mi ka kɛ́ mà aà sabala bɔbɔɛ̀o.
Yã́pi kɛ̀ Bɛtani pɔ́ kú Yuudɛ̃ baale, gu pɔ́ Zãa lɛ́ gbɛ̃́ɔ da'ilɛkɛuɛ.
Kɛ́ a gu dɔ̀, Zãa Yesu è àlɛ mɔ́ a kĩ́i, ɔ̃ à mɛ̀: Sã pɔ́ Lua kpà a dṹnia duuna wolon kɛ.
Gbɛ̃́pi yã́ má ò yãa ma mɛ̀, gbɛ̃́ pɔ́ lɛ́ mɔ́ ma gbɛa dɛmala, kɛ́ a ku ma ãa yã́i.
Má aà dɔ̃ yãao, ãma ma mɔ, málɛ gbɛ̃́ɔ da'ilɛkɛ, kɛ́ Isailiɔ e aà dɔ̃ yã́iɛ.
Zãa mɛ́ aà seelade ũ à mɛ̀: Ma Lua Nisĩna è à bɔ̀ luabɛ à sù lán felenawa à mɔ̀ dìɛ̀.
Má aà dɔ̃ yãao. Kɛ́ Lua ma zĩ gbɛ̃́ɔ da'ilɛkɛi, a òmɛɛ gbɛ̃́ pɔ́ má è Lua Nisĩna mɔ̀ dìɛ̀, aàpi mɛ́ a gbɛ̃́ɔ da Nisĩnapiu.
Ma bee è, ɔ̃ má dɛ aà seelade ũ, ɔ̃mɛ Lua Nɛ́ ũ.
Kɛ́ a gu dɔ̀, Zãa ɛ̀a ku we lɔ ń a ìwaɔ gbɛ̃ɔn plao.
Kɛ́ à Yesu è àlɛ gɛ̃, à mɛ̀: Sã pɔ́ Lua kpàn we!
Kɛ́ ìwa gbɛ̃ɔn plapiɔ yã́pi mà, aa bɔ̀ tɛ Yesuzi.
Yesu lìli a è aa tɛazi, ɔ̃ à ń lá à mɛ̀: Bɔ́ á yeii? Aa òɛ̀: N bɛ ku má ni Labi? (Bee mɛ̀ Mɛtulu.)
A wèmá à mɛ̀: À mɔ gwa. Ɔ̃ aa gɛ̀ gu pɔ́ a kuu è, ɔ̃ aa gɔ̃̀aànɔ zĩbeezĩ. Oosi mɔ̀ síiɔ̃ zaawa.
Gbɛ̃ɔn pla pɔ́ aa Zãa yãmà aa bɔ̀ tɛ Yesuzipiɔ, an gbɛ̃do á Simɔɔ Piɛɛ dãuna Ãndeleeɛ.
À gɛ̀ a vĩ̀i Simɔɔ lè gĩa, ɔ̃ a òɛ̀: Wa Mɛsii è. (Bee wì mɛ lɔ Kilisi.)
Ɔ̃ à gɛ̀aànɔ Yesupi kĩ́i. Yesu aà gwà soee à mɛ̀: Zãa nɛ́ Simɔɔn n ũ. Wali onɛ sa Piɛɛɛ. (Bee mɛ̀ gbɛ.)
Kɛ́ a gu dɔ̀, Yesu ye ta Galile bùsuu, ɔ̃ à kpàaũ ń Filipio. A òɛ̀: Tɛmazi.
Filipipiá Ãndelee ń Piɛɛo bɛ wɛ̃́lɛ Bɛsaida gbɛ̃́ɛ.
Ɔ̃ Filipi gɛ̀ Natanaɛli lè à mɛ̀: Gbɛ̃́ pɔ́ Mɔizi a yã'ò a ikoyã guu mɛ́ ãnabiɔ a yã'ò lɔ, wa aà è. Yosɛfu nɛ́ Yesuɛ. Nazalɛti gbɛ̃́ɛ.
Natanaɛli òɛ̀: Gbɛ̃maa a bɔ Nazalɛtie? Filipi òɛ̀: Mɔ ǹ gwa.
Kɛ́ Yesu Natanaɛli è àlɛ mɔ́ a kĩ́i, à aà yã'ò à mɛ̀: Isaili zálalan kɛ, aà nɔ̀sɛ mɔafili vĩo.
Ɔ̃ Natanaɛli òɛ̀: Ń ma dɔ̃ má ni? Ɔ̃ Yesu wèwà à mɛ̀: E Filipi àɔ gɛ́ n sísii, ma n e kaadɔɛna gbáu.
Ɔ̃ Natanaɛli òɛ̀: Mɛtulu, Lua Nɛ́n n ũ, Isailiɔ Kían n ũ.
Yesu òɛ̀: Kɛ́ má ònɛ ma n e kaadɔɛna gbáu, ɔ̃ n ma náaikɛ̀a? Ńyɔ̃ yãzɔ̃ɔ e dɛ kɛ́ beela.
À ɛ̀a òɛ̀ lɔ: Sĩana málɛ oɛ́, á luabɛ e wɛ̃a, Lua malaikaɔ i dɛdɛ Gbɛ̃nazĩn Nɛ́wa, aai pilawà.
A gɔɔ àaɔ̃de zĩ́ wàlɛ nɔsɛ Kana, Galile bùsuu. Yesu da ku we,
mɛ́ wà Yesu ń a ìwaɔ sìsi nɔsɛpi guu lɔ.
Kɛ́ vɛ̃ɛ kɛ̃̀sã, Yesu da òɛ̀: Aa vɛ̃ɛ vĩ lɔo bɛ.
Ɔ̃ Yesu wèwà à mɛ̀: Àkɛa n mɔ ma kĩ́ii? A gɔɔ i kamɛɛ yãao.
Ɔ̃ aà da ò zĩkɛnaɔnɛ: Lá a oɛ́ píi à kɛ.
Ola ku we mɛ̀n soolo Yudaɔ gbãbɔ'ikabɔɔ ũ. A keeɔ ì í sí litili basiiɔ̃ɛ, a keeɔ basoolo.
Ɔ̃ Yesu ò zĩkɛnaɔnɛ: À íka olaɛ beeɔ pai. Ɔ̃ aa ikà ń pai yɛlɛlɛyɛlɛlɛ.
Ɔ̃ a ònɛ́: À tɔ gɛò blɛblen dɔaanaɛ sa. Ɔ̃ aa tɔ̀ gɛ̀oɛ̀.
Kɛ́ dɔaanapi í lilɛa vɛ̃ɛ ũpi ìɛ, i dɔ̃ gu pɔ́ à bɔ̀uo, ãma zĩkɛna pɔ́ aa ípi tɔ̀ɔ dɔ̃. Ɔ̃ dɔaanapi nɔde sìsi
a òɛ̀: Vɛ̃ɛ na ɔ̃ wì kpámá gĩa. Gɔɔ pɔ́ í zɔ̃̀lɛmá, ɔ̃ wì mɔ́ ń a ĩ́io sa. Mpi sɔ̃ n vɛ̃ɛ na tò gbɛzã.
Yesu dabudabu sɛ̃́ia bee kɛ̀ Kana, Galile bùsuuɛ. À tɔbɔ̀, ɔ̃ aà ìwaɔ aà náaikɛ̀.
Bee gbɛa Yesu gɛ̀ Kapɛnaũ ń a dao ń a dãunaɔ ń a ìwaɔ, ãma aai gɔɔplakɛ weo.
Kɛ́ Yudaɔ Gɛ̃amusu dikpɛ kãikũ̀, ɔ̃ Yesu gɛ̀ Yelusalɛũ.
A è wàlɛ zuɔ ń sãɔ ń felenguuluɔ yia Lua ua, mɛ́ ɔlɛũkpakɛnaɔ zɔ̃lɛa we.
Ɔ̃ à bàflã tã̀ à ń yá ń bɔ́lɛ, sãɔ ń zuɔ píi. À ɔlɛũkpakɛnapiɔ ɔ̃a fã̀aa, à ń táabũnuɔ fuangba.
Ɔ̃ a ò felenyianapiɔnɛ: À pɔ́piɔ sɛ́lɛ bɔò píi. Ásu ma Mae kpɛ́ kɛ ɛlɛ ũo.
Ɔ̃ yã́ pɔ́ kɛ̃a láuɛ bee dɔ̀ aà ìwaɔgu à mɛ̀: N kpɛ́ yã́ ma kũ gbãa, àlɛ ma ibaba.
Ɔ̃ Yuda gbãadeɔ aà là aa mɛ̀: Dabudabu kpele ńyɔ̃ kɛwɛ̃ɛ, kɛ́ wà e dɔ̃ ń yã́ bee kɛa iko vĩi?
Yesu wèmá à mɛ̀: À Lua kpɛ́ɛ bee wí, má ɛa kpɛ́pi fɛlɛ gɔɔ àaɔ̃.
Ɔ̃ gbãadepiɔ òɛ̀: Wɛ̃̀ blasɔo ń mɛ̀ndoo ɔ̃ wà kpɛ́pi dɔ̀, mɛ́ mpi ńyɔ̃ fɛlɛ gɔɔ àaɔ̃ɛ lò?
Ãma Lua kpɛ́ pɔ́ à a yã'òpi, aà mɛ yã́ àlɛ o.
Kɛ́ Yesu bɔ̀ gau, yã́ pɔ́ a òpi dɔ̀ aà ìwaɔgu, ɔ̃ aa yã́ pɔ́ kɛ̃a Luayãtaalau sì ń yã́ pɔ́ Yesu òpio.
Yesu kua Yelusalɛũ Gɛ̃amusu dikpɛ zĩ́ wà aà náaikɛ̀ dasi, kɛ́ wà dabudabu pɔ́ a kɛ̀ɔ è yã́i.
Yesu i ń náaikɛo, asa a gbɛ̃́pii nɔ̀sɛ dɔ̃ɛ.
Aà bàa kú ń gbɛ̃e gbɛ̃nazĩna yã'oaɛoo, asa a yã́ pɔ́ kú ń nɔ̀sɛ guu dɔ̃ɛ.
Falisie ku wì mɛ Nikodɛũ. Yuda gbãadeɔ doɛ.
À mɔ̀ Yesu kĩ́i gwãasĩna a òɛ̀: Mɛtulu, wá dɔ̃ kɛ́ yãdanɛde pɔ́ bɔ̀ Lua kĩ́in n ũ, asa gbɛ̃e a fɔ̃ dabudabu pɔ́ ni kɛɔ kɛo, sema Lua kuaànɔ bàasio.
Ɔ̃ Yesu òɛ̀: Sĩana málɛ onɛ, mɛ́ i kɛ wà gbɛ̃́ ì lɔ bàasio, a e àɔ kpala pɔ́ bɔ̀ Lua kĩ́i dɔ̃o.
Ɔ̃ Nikodɛũ Yesu là à mɛ̀: Kpelewa wa gbɛ̃́ gbãa ii? A ɛa gɛ̃ a da nɔ̀sɛ guu, aà a i lɔ yã̀?
Ɔ̃ Yesu wèwà à mɛ̀: Sĩana málɛ onɛ, mɛ́ i kɛ wà gbɛ̃́ ì ń ío ń Lua Nisĩnao bàasio, a e gɛ̃ kpala pɔ́ bɔ̀ Lua kĩ́i guuo.
Gbɛ̃nazĩna nɛ'iaá mɛ yã́ɛ, Lua Nisĩna nɛ'iaá nisĩna yã́ɛ.
Ńsu to yã́ pɔ́ má ònɛ bɔ n saɛo, sema wà á i lɔ.
Ĩana ì káka gu pɔ́ a yeiu. Ni a kɔ̃fĩ ma, nili dɔ̃ gu pɔ́ àlɛ bɔu ge gu pɔ́ àlɛ gɛ́uo. Màa ìɔ dɛ ń gbɛ̃́ pɔ́ Lua Nisĩna aà ìo.
Ɔ̃ Nikodɛũ aà là à mɛ̀: Kpelewa yã́ bee a kɛi?
Yesu wèwà à mɛ̀: N Isailiɔ yãdanɛde ia ɔ̃ ń bee dɔ̃oa?
Sĩana málɛ onɛ, yã́ pɔ́ wá dɔ̃ ɔ̃ wi o. Yã́ pɔ́ wá è seeladeɔn wá ũ, ɔ̃ ili wá yã́ sio.
Lá ma tɔɔlɛ yã'òɛ́, ili sio, tó ma luabɛ yã'òɛ́, á síe?
Gbɛ̃e i gɛ́ luabɛ yãao, sema Gbɛ̃nazĩn Nɛ́ pɔ́ bɔ̀ we bàasio.
Lá Mɔizi mlɛ̃ sɛ dɔ̀ musu guwaiwaiu, màa wa Gbɛ̃nazĩn Nɛ́ sɛ́ dɔ musu,
kɛ́ gbɛ̃́ pɔ́ lɛ́ aà náaikɛ àɔ wɛ̃ni láasai vĩ.
Asa Lua ye dṹniazi à kɛ̀ zài, ɔ̃ à a Nɛ́ mɛ̀ndona kpà, kɛ́ gbɛ̃́ pɔ́ lɛ́ aà náaikɛ a gao, wɛ̃ni láasai ɔ̃ aɔ vĩ.
Lua i a Nɛ́ zĩ dṹnia guu yãdai dṹniapila no, kɛ́ à dṹnia suaba aà sabai yã́iɛ.
Yã́ a zɔ̃lɛ aà náaikɛnawao. Yã́ zɔ̃̀lɛ aà náaikɛnsaiwa kɔ̀, kɛ́ i Lua Nɛ́ mɛ̀ndonapi náaikɛo yã́i.
Pɔ́ pɔ́ tò yã́ zɔ̃̀lɛ gbɛ̃́ɔwan kɛ: Gupua mɔ̀ dṹnia guu, ɔ̃ aa ye gusiai dɛ gupuapila, kɛ́ an yãkɛaɔ vãi yã́i.
Asa vãikɛna píi za gupuauɛ, ìli mɔ́ gupua kĩ́io, kɛ́ aà yãkɛaɔ su bɔo yã́i.
Gbɛ̃́ pɔ́ ì zĩkɛ sĩanawa, ade mɛ́ ì mɔ gupua kĩ́i, kɛ́ wà e dɔ̃ kua Lua guu ɔ̃ à yã́piɔ kɛ̀u.
Bee gbɛa Yesu gɛ̀ Yude bùsuu ń a ìwaɔ. À gɔɔplakɛ̀ńnɔ we, àlɛ gbɛ̃́ɔ da'ilɛkɛ.
Zãa lɛ́ gbɛ̃́ɔ da'ilɛkɛ sɔ̃ Ainɔ, Saliũ saɛ, asa í di weɛ. Wìɔ mɔ aà kĩ́i, ɔ̃ ì ń da'ilɛkɛ.
Asa wi Zãa dakpɛu yãao.
Gɔɔ bee Zãa ìwaeɔ nà lɛkpaakɛawa ń Yuda gbãadeeo gbãbɔa yã́ musu.
Ɔ̃ aa sɔ̃̀ Zãazi aa mɛ̀: Mɛtulu, gbɛ̃́ pɔ́ kunnɔ yãa Yuudɛ̃ baale, n aà yã'òwɛ̃ɛ, ɔ̃mɛ lɛ́ gbɛ̃́ɔ da'ilɛkɛ tia, gbɛ̃́pii lɛ́ gɛ́ aà kĩ́i.
Zãa ònɛ́: Gbɛ̃e lí fɔ̃ yãe kɛ̀o, sema Lua aà gbà zɛ́ bàasio.
Ámɛ á ma seeladeɔ ũ, kɛ́ má ò mámɛ má Mɛsii ũo. Ma mɛ̀ Lua ma zĩ mà dɔaaɛ̀ɛ.
Nɔsɛna mɛ́ nɔ vĩ. Nɔsɛna gbɛ̃na ìɔ zɛ aà saɛ, ì swã́kpa aà yã́i, nɔsɛna lɔɔ ì aà pɔ kɛ na. Beewa sɔ̃ ma pɔ na kɛ̀ zài.
Sema aàpi àɔ kã́fĩ mapi míɔ lao.
Gbɛ̃́ pɔ́ bɔ̀ musu dɛ gbɛ̃́piia. Gbɛ̃́ pɔ́ a kɛa bɔ̀ dṹnia guuá dṹnia gbɛ̃́ɛ, dṹnia yã́ ì o. Gbɛ̃́ pɔ́ bɔ̀ luabɛ dɛ gbɛ̃́piia,
ìɔ dɛ pɔ́ pɔ́ a è ń yã́ pɔ́ a mào seelade ũɛ, ɔ̃ gbɛ̃e lí aà yã́ sio.
Gbɛ̃́ pɔ́ aà yã́ sì, ade Lua sĩanadekɛ sìɛ.
Gbɛ̃́ pɔ́ Lua aà zĩpi ì Lua yã'o, asa Lua i a Nisĩna kpawà kasoo.
Mae Lua ye a Nɛ́zi, ɔ̃ à pɔ́pii nàɛ̀ a ɔzĩ.
Gbɛ̃́ pɔ́ lɛ́ Nɛ́pi náaikɛ wɛ̃ni láasai vĩ. Gbɛ̃́ pɔ́ lɛ́ gí aà yãmai a wɛ̃nipi eo, Lua pɔ gi paaàziɛ.
Falisiɔ mà Yesu lɛ́ gbɛ̃́ɔ da'ilɛkɛ, àlɛ ìwaɔ e dɛ Zãala.
I kɛ Yesu mɛ́ ń da'ilɛkɛ̀ azĩao, aà ìwaɔ mɛ́ kɛ̀.
Kɛ́ Yesu yã́pi mà, à bɔ̀ Yude à ɛ̀a lɛ́ tá Galile.
Gɛa guu sema aà bɔ ń Samali bùsuo.
Ɔ̃ à kà Samali wɛ̃́lɛ pɔ́ wì mɛ Sikaa. A zã̀ ń tɔɔlɛ pɔ́ Yakɔbu kpà a nɛ́ Yosɛfuwa yãaoo.
Yakɔbu lɔ̀ɔ ku we. Yesu táa'ò à kpàsa, ɔ̃ à zɔ̃̀lɛ lɔ̀ɔpi saɛ. Ĩatɛ̃ kà minanguo.
Samali nɔɛe mɔ̀ ítɔi, ɔ̃ Yesu òɛ̀: Ma gba í mà mi.
Aà ìwaɔ sɔ̃ aa gɛ̀ wɛ̃́lɛ guu blɛ lúi.
Ɔ̃ nɔɛpi òɛ̀: Yudan n ũ, Samali nɔɛn ma ũ, ɔ̃ ńlɛ imia gbɛaaa? (Asa Yudaɔ ń Samaliɔ yã́ lí kákɔ̃uo.)
Ɔ̃ Yesu òɛ̀: Tó ń gba pɔ́ Lua ì danɛ́ dɔ̃ ń ma gbɛ̃́ pɔ́ málɛ í gbɛamao, dɔ̃ ń gbɛ̀aa, mí n gba í wɛ̃nide.
Nɔɛpi òɛ̀: Mae, ń goa vĩo. Lɔ̀ɔɛ sɔ̃, a ɛ zã̀. Ńyɔ̃ í wɛ̃nidepi e má ni?
Ń dɛ wá dezi káau Yakɔbula yã̀? Ɔ̃mɛ lɔ̀ɔpi tòwɛ̃ɛ. Aàpi a imì ń a nɛ́ɔ ń a pɔtuoɔ.
Ɔ̃ Yesu òɛ̀: Gbɛ̃́ pɔ́ íɛ bee mì, imi a ɛa aà dɛ lɔɛ.
Gbɛ̃́ pɔ́ a í pɔ́ má kpáwà mi sɔ̃, imi a aà dɛ bau lɔo. Asa í pɔ́ má kpáwà a gɔ̃ aà nɔ̀sɛ guu nibɔna pɔ́ a ibɔɛ̀ wɛ̃ni láasai ũ.
Ɔ̃ nɔɛpi òɛ̀: Mae, ma gba í bee, kɛ́ imi su ma dɛ mà mɔ ítɔi la lɔo.
Yesu òɛ̀: Gɛ́ n zã́ sísii, í mɔ́ sãnu.
Nɔɛpi wèwà à mɛ̀: Má zã́ vĩo. Ɔ̃ Yesu òɛ̀: Kɛ́ n mɛ̀ ń zã́ vĩo, n yã'ò a zɛ́waɛ.
N zãkɛ̀ lɛɛ sɔo, mɛ́ gɔ̃ɛ pɔ́ ń kuaànɔ tiaá n zã́ no. N sĩana'ò.
Ɔ̃ nɔɛpi òɛ̀: Mae, má dɔ̃̀ sa kɛ́ ãnabin n ũ.
Wá deziɔ kùlɛ Luaɛ gbɛɛ bee musu, ápiɔ sɔ̃ i mɛ Yelusalɛũ mɛ́ gu pɔ́ wàli kúlɛuɛ̀ ũ.
Yesu òɛ̀: Nɔɛ, ma yã́ sí. Gɔɔe lɛ́ mɔ́ kɛ́ á kúlɛ Mae Luaɛ gbɛɛ bee musu ge Yelusalɛũ lɔo.
Ápiɔ, i kúlɛ Luaɛ mɛ́ á aà dɔ̃o. Wápiɔ, wi kúlɛɛ̀ mɛ́ wá aà dɔ̃, asa gbɛ̃́ɔ misia ì bɔ wá Yudaɔ kĩ́iɛ.
Gɔɔe lɛ́ mɔ́, à kà kɔ̀, kɛ́ lousisin sĩandeɔ kúlɛ Mae Luaɛ ń sĩanao ń aà Nisĩna gbãao. Gbɛ̃́ bee taa ɔ̃ Mae Lua lɛ́ wɛɛlɛ aà kúlɛɛ.
Luaá nisĩnaɛ, sema gbɛ̃́ pɔ́ aaì kúlɛɛ̀ɔ kúlɛɛ̀ ń sĩanao ń aà Nisĩna gbãao.
Ɔ̃ nɔɛpi òɛ̀: Má dɔ̃ kɛ́ Mɛsii pɔ́ wì mɛ lɔ Kilisi a mɔ́. Tó à mɔ̀, a yã́pii bɔɔlɛkɛwɛ̃ɛ.
Ɔ̃ Yesu òɛ̀: Ma gbɛ̃́ pɔ́ málɛ yã'onɛ, mámɛ má aà ũ.
Gɔɔ bee ɔ̃ Yesu ìwaɔ sù. Kɛ́ àlɛ yã'o ń nɔɛo, à bɔ̀ ń saɛ, ãma an gbɛ̃e i aà la bɔ́ a yei ge bɔ́yãi àlɛ yã'o ń nɔɛpioo.
Ɔ̃ nɔɛpi a lo tò we, à gɛ̃̀ wɛ̃́lɛ guu a ò gbɛ̃́ɔnɛ:
À mɔ gɔ̃ɛe gwa. À yã́ pɔ́ má kɛ̀ɔ píi òmɛɛ. Mɛsii yã̀ mɔɔɔ?
Ɔ̃ aa bɔ̀lɛ wɛ̃́lɛu, aalɛ gɛ́ Yesu kĩ́i.
Gɔɔ bee sɔ̃ Yesu ìwaɔ òɛ̀: Mɛtulu, ńyɔ̃ pɔble ya?
Ɔ̃ a ònɛ́: Má pɔbleae vĩ pɔ́ á dɔ̃o.
Ɔ̃ aà ìwaɔ kɔ̃ làla aa mɛ̀: Gbɛ̃e mɔ̀ɛ̀ ń blɛo yã̀?
Ɔ̃ Yesu ònɛ́: Ma pɔblea mɛ́ gbɛ̃́ pɔ́ ma zĩ pɔeãkɛa ũ e mà gɛ zĩ pɔ́ a dàmɛɛ midɛò.
Ápiɔ i mɛ mɔ síiɔ̃ mɛ́ gɔ̃̀ kɛ́ pɔkɛkɛgɔɔ ká. Málɛ oɛ́ à wɛ́sɛ buaɔ gwa, asa pɔ́ɔ mà à kà kɛkɛa.
Pɔkɛkɛna lɛ́ a asea e kɔ̀, àlɛ gbɛ̃́ɔ kãaa àizãna pɔ́ ũ, kɛ́ pɔtɔ̃na ń pɔkɛkɛnao e pɔnakɛ sãnu.
Asa yã́ɛ beeá sĩanaɛ: Gbɛ̃do ì pɔ́tɔ̃, gbɛ̃do ì kɛkɛ.
Ma á zĩ́ pɔkɛkɛi gua pɔ́ i zĩkɛuo. Gbɛ̃pãleɔ mɛ́ zĩkɛ̀ we, ɔ̃ álɛ ń zĩ ài ble.
Samali pɔ́ kú wɛ̃́lɛpi guuɔ Yesu náaikɛ̀ dasi yã́ pɔ́ nɔɛpi ònɛ́ yã́i, kɛ́ à mɛ̀ à yã́ pɔ́ á kɛ̀ɔ píi òɛ.
Ayãmɛto kɛ́ aa kà Yesu kĩ́i, aa wabikɛ̀wà aà gɔ̃ńnɔ, ɔ̃ à kɛ̀ńnɔ gɔɔ pla.
Kɛ́ Yesu yã'ònɛ́, gbɛ̃pãleɔ aà náaikɛ̀ dasidasi.
Ɔ̃ aa ò nɔɛpiɛ: I kɛ yã́ pɔ́ ń òwɛ̃ɛ yã́i wa aà náaikɛ̀i adoo. Wa aà yãmà wázĩaɛ, ɔ̃ wá dɔ̃̀ sĩana kɛ́ dṹnia Suabanan aà ũ.
Gɔɔ plapi kɛańnɔ gbɛa ɔ̃ à tà Galile,
asa Yesupi ò ãnabi líɔ bɛɛɛ vĩ azĩa bùsuuo.
Kɛ́ à kà Galile, Galiledeɔ gbãakpàaàzi, asa aa gɛ̀ dikpɛkɛ̀ Yelusalɛũɛ, ɔ̃ aa yã́ pɔ́ a kɛ̀ dikpɛpi zĩ́ɔ è píi.
Ɔ̃ Yesu ɛ̀a gɛ̀ Kana, gua pɔ́ à í lìlɛu vɛ̃ɛ ũ. Bùsu gbãadee ku we, aà nɛ́ lɛ́ gyãkɛ za Kapɛnaũ.
Kɛ́ a mà Yesu bɔ̀ Yude à sù Galile, à gɛ̀ aà kĩ́i, à wabikɛ̀wà aà gɛ́ a nɛ́ gbã́gbãiɛ, asa a ye gaɛ.
Ɔ̃ Yesu òɛ̀: Mɛ́ i kɛ a dabudabuɔ ń yãbɔnsaɛɔ è bàasio, á ma náaikɛo.
Ɔ̃ gbãadepi òɛ̀: Mae, mɔ e ma nɛ́ àɔ ga.
Yesu òɛ̀: Ta bɛ. N nɛ́ a gao. Gɔ̃ɛpi yã́ pɔ́ Yesu òɛ sì, ɔ̃ à dàzɛu.
Gɔɔ pɔ́ a bɛ zɛ́u, à kpàaũ ń a zĩkɛnaɔ, ɔ̃ aa òɛ̀ aà nɛ́ kú.
Ɔ̃ à ń lá à mɛ̀: Zaa kpeletaa à dáamakɛ̀i? Ɔ̃ aa òɛ̀: Gĩa ĩatɛ̃ auapilaa gɔ̃̀ɔ ɔ̃ mɛ̀wãapi gòwà.
Ɔ̃ maepi dɔ̃̀ kɛ́ zaa pɔ́ Yesu òɛ a nɛ́ a gaon we. Ɔ̃ aa aà náaikɛ̀, aàpi ń a bɛdeɔ píi.
Seela plaade pɔ́ Yesu kɛ̀ bɔa Yude sua Galilen we.
Bee gbɛa Yudaɔ dikpɛe kà, ɔ̃ Yesu ɛ̀a gɛ̀ Yelusalɛũ.
Kpáa'okĩi kú we Sã Bɔlɛ saɛ, wì mɛ Bɛzata ń Ɛbɛlu yã́o. Kpáa'okĩipi bilandaa vĩ sɔo,
gyãeɔ wúlɛau dasidasi, vĩ̀aɔ ń ɛɛɔ ń gbɛ̃́ pɔ́ an gu imiaɔ.
Gɔ̃ɛe ku we àlɛ gyãkɛ à kà wɛ̃̀ bla plasai.
<range>
Kɛ́ Yesu aà è wúlɛa we, a dɔ̃̀ kɛ́ àlɛ gyãkɛ à gɛ̃̀gɛ̃ maamaaɛ, ɔ̃ a òɛ̀: Ń ye ǹyɔ̃ aafiaa?
Gyãepi wèwà à mɛ̀: Mae, má gbɛ̃e vĩ à ma da í guu gɔɔ pɔ́ à dèedeeo. Tó málɛ gɛ́ gɛ̃ui, gbɛ̃pãle ì dɔaa gɛ̃ ma ãaɛ.
Yesu òɛ̀: Fɛlɛ zɛ ǹ n pɛ sɛ táa'o.
Wegɔ̃ɔ gɔ̃ɛpi aafiaʼè. À a pɛ sɛ̀ à táa'ò. Gɔɔpiá kã́mabogɔɔzĩɛ,
ɔ̃ Yuda gbãadeɔ ò gɔ̃ɛ pɔ́ gbã̀gbãpiɛ: Kã́mabogɔɔzĩn gbã. I kũ ǹyɔ̃ n pɛ sɛao.
A wèmá à mɛ̀: Gbɛ̃́ pɔ́ ma gba aafia mɛ́ òmɛɛ mà a pɛ sɛ mà táa'o.
Ɔ̃ aa aà là aa mɛ̀: Démɛ ònɛ ǹ n pɛ sɛ ǹ táa'oi?
Gbɛ̃́ pɔ́ gbã̀gbãpi dɔ̃ dé no, asa Yesu gɛ̃̀lɛ bíla pɔ́ kú we guuɛ.
Bee gbɛa Yesu aà è Lua ua, ɔ̃ a òɛ̀: Ma, n aafiaʼè. Ńsu duunakɛ lɔo, kɛ́ yã́ pɔ́ a vãi dɛ beea su n leo yã́i.
Ɔ̃ gɔ̃ɛpi gɛ ò Yuda gbãadeɔnɛ Yesu mɛ́ tò a aafiaʼè.
Ɔ̃ gbãadepiɔ fɛ̀lɛ ń ĩadaa Yesuwao, kɛ́ ì yã́ bee taaɔ kɛ kã́mabogɔɔzĩ yã́i.
Ɔ̃ Yesu yã́zãsìmá à mɛ̀: Ma Mae ìɔ zĩkɛ kã́mabosaiɛ, màa málɛ kɛ sɔ̃.
Yã́ bee yã́i gbãadepiɔ lɛ́ Yesu wɛ dɛ káaua. I kɛ kɛ́ ìli kã́mabogɔɔzĩ yãdao ado yã́i no, kɛ́ ì mɛ Lua mɛ́ a Mae ũ, àlɛ sáakpa ń Luao yã́iɛ.
Yesu ɛ̀a a zãsìmá à mɛ̀: Sĩana málɛ oɛ́, Lua Nɛ́ lí fɔ̃ yãe kɛ̀ ń azĩaoo, sema yã́ pɔ́ a è a Mae lɛ́ kɛ bàasio, asa yã́ pɔ́ aà Mae ì kɛ píi, bee aà Nɛ́pi ì kɛ sɔ̃.
Asa Mae Lua ye a Nɛ́zi, mɛ́ ì yã́ pɔ́ ì kɛ píi ɔlɔɛ̀. A yã́ pɔ́ a zɔ̃ɔ dɛ beea ɔlɔɛ̀, i bɔ á saɛ.
Lá Mae Lua ì gɛɔ vu à wɛ̃ni kpámá, màa aà Nɛ́ ì wɛ̃ni kpa gbɛ̃́ pɔ́ á yeiɔwa.
Mae Lua lí yã́kpalɛkɛ ń gbɛ̃eoo, à yã́kpalɛkɛa iko kpà a Nɛ́wa píiɛ,
kɛ́ gbɛ̃́pii aà Nɛ́ kpɛla, lá aaì Mae Lua kpɛlawa. Gbɛ̃́ pɔ́ lɛ́ Lua Nɛ́ kpɛlao lɛ́ aà Mae pɔ́ aà zĩ kpɛlao.
Sĩana málɛ oɛ́, gbɛ̃́ pɔ́ lɛ́ ma yãma mɛ́ àlɛ gbɛ̃́ pɔ́ ma zĩ náaikɛ wɛ̃ni láasai vĩ. Yã́ a zɔ̃lɛwào, à bɔ̀ gau à gɛ̃̀ wɛ̃ni guu.
Sĩana málɛ oɛ́, gɔɔe lɛ́ mɔ́, à kà kɔ̀, kɛ́ gɛɔ Lua Nɛ́ lɔɔ ma, an gbɛ̃́ pɔ́ màɔ i vu.
Lá Mae Lua wɛ̃nikpaama iko vĩ, à wɛ̃nikpaama iko kpà a Nɛ́wa lɔ.
À yã́kpalɛkɛa iko kpàwà lɔ, kɛ́ a dɛ Gbɛ̃nazĩn Nɛ́ ũ yã́i.
Ásu to bee bɔ á saɛo, asa gɔɔe lɛ́ mɔ́ kɛ́ gɛ pɔ́ kú miauɔ aa aà lɔɔ ma,
aai bɔlɛ píi. Maakɛnaɔ i vu gɛ̃ wɛ̃ni guu, vãikɛnaɔ sɔ̃ yãzɔ̃lɛama guu.
Mili fɔ̃ mà yãe kɛ̀ ń mazĩaoo. Mi yã́kpalɛkɛ lá a òmɛɛwaɛ, mɛ́ mi yã́kpalɛkɛ a zɛ́wa, asa mili mazĩa pɔeã wɛɛlɛo, sema gbɛ̃́ pɔ́ ma zĩpi pɔ́.
Tó má dɛ mazĩa seelade ũ, ma yã́ náai vĩo.
Seelade pãle ku ì ma yã'o, mɛ́ má dɔ̃ kɛ́ ma yã́ pɔ́ ì o náai vĩ.
Baa ápiɔ, a gbɛ̃́ɔ zĩ̀ Zãawa, ɔ̃ à sĩana'òɛ́.
Má daa gbɛ̃nazĩn seeladekɛ gã̀uo, málɛ bee oɛ́ kɛ́ à e bɔ zia yã́iɛ.
Zãa mɛ́ filia pɔ́ naa àlɛ gupu ũ, ɔ̃ a we pɔnakɛ̀ aa gupuai gɔɔpla.
Yã́ pɔ́ Mae Lua dàmɛɛ mà kɛɔ, yã́ pɔ́ málɛ kɛpiɔ dɛɛ́ seela ũɛ kɛ́ Mae Lua mɛ́ ma zĩ. Ma seelapi dɛ Zãa pɔ́la.
Ma Mae pɔ́ ma zĩ ma yã'ò lɔ. I aà lɔɔ ma ziio, mɛ́ i wɛsiaàlɛo,
mɛ́ aà yã́ i zɔ̃lɛkĩi e á sɔ̃ guuo, kɛ́ álɛ gbɛ̃́ pɔ́ a zĩ náaikɛo yã́i.
I mɛkpa Lua yã́ kyokɛawa, asa iɔ e we á wɛ̃ni láasai eu. Ma yã́ ɔ̃ taalapi lɛ́ o sɔ̃,
kási álɛ gí mɔ́i ma kĩ́i à wɛ̃nipi e.
Málɛ sáau wɛɛlɛ gbɛ̃nazĩna kĩ́io,
ãma má á dɔ̃, má dɔ̃ kɛ́ á ye Luazio.
Ma mɔ ń ma Mae tɔ́o, ɔ̃ i ma dilɛo. Tó gbɛ̃pãle mɔ̀ ń azĩa tɔ́o, á aà dilɛ.
Lá i sáau wɛɛlɛkɔ̃wa, ili sáau wɛɛlɛ Lua mɛ̀ndonawao, kpelewa á fɔ̃ ma yã́ síi?
Ásu àɔ e mámɛ má gɛ́ ń á yã́o ma Mae kĩ́io, Mɔizi pɔ́ á wɛ́ dɔi mɛ́ a gɛò.
Tó a Mɔizi yã́ sì, dɔ̃ a ma yã́ sì sɔ̃, asa ma yã́ ɔ̃ a kɛ̃̀ láu.
Lá i yã́ pɔ́ a kɛ̃̀ɔ sio, á ma yã́ síe?
Bee gbɛa Yesu bùa Galile ísidawa, (wì mɛ lɔ Tibelia.)
Bíla ìɔ tɛaàzi dasidasi, kɛ́ aa aà gyãeɔ gbã́gbãa dabudabuɔ è yã́i.
Ɔ̃ Yesu dɛ̀dɛ zɔ̃̀lɛ sĩ̀sĩ musu ń a ìwaɔ.
Yudaɔ Gɛ̃amusu dikpɛ kà kãi.
Kɛ́ Yesu wɛsɛ̀ musu, a è bíla lɛ́ mɔ́ a kĩ́i dasidasi, ɔ̃ à Filipi là à mɛ̀: Mákĩi wá blɛ e luu gbɛ̃́ɔ blei?
À bee ò Filipi lɛ gwaa yã́iɛ, asa a dɔ̃ lá á ye kɛ.
Ɔ̃ Filipi wèwà à mɛ̀: Ãnusu ɔ̀aa do pɛ̃ɛ, baa tó wa lìli baadeɛ yɔɔyɔɔ, a pɛɛmáo.
Aà ìwaɔ do Ãndelee, Simɔɔ Piɛɛ dãuna òɛ̀:
Nɛgɔ̃ɛnae ku la a pɛ̃ɛ zɔzɔna vĩ mɛ̀n sɔo ń kpɔ̀ giinaeo mɛ̀n pla. Bɔ́ bee a kɛ gbɛ̃́ dasiɛ beeɔ guui?
Yesu mɛ̀: À to gbɛ̃́ɔ zɔ̃lɛ. Sɛ̃̀ bɔlɔ di gupiuɛ, ɔ̃ aa zɔ̃̀lɛzɔ̃lɛ. Gɔ̃ɛɔ ńtɛ̃ɛ aa kà gbɛ̃ɔn ɔ̀aasɔsɔo lɛɛ sɔo (5.000).
Yesu pɛ̃ɛpiɔ sɛ̀ à Lua sáaukpà, ɔ̃ a kpaalɛ̀ gbɛ̃́ pɔ́ zɔ̃lɛ wepiɔnɛ. Màa à kpɔ kpàmá lɔ lá aa yeiwa.
Kɛ́ aa kã̀, a ò a ìwaɔnɛ: À a miɔna pɔ́ gɔ̃̀ɔ sɛ́lɛ píi, kɛ́ a kee su vũaao.
Ɔ̃ aa pɛ̃ɛ mɛ̀n sɔo pɔ́ wa sòpi miɔna pɔ́ gɔ̃̀ɔ sɛ̀lɛ gbí kuɛpla pai.
Kɛ́ wà dabudabu pɔ́ Yesu kɛ̀pi è wà mɛ̀: Gbɛ̃́piá ãnabi pɔ́ lɛ́ mɔ́ dṹnia guuɛ sĩana.
Yesu dɔ̃̀ kɛ́ wa ye mɔ a kpa kía ũ ń gbãaoɛ, ɔ̃ à gònɛ́ we à ɛ̀a dɛ̀dɛ sĩ̀sĩ musu ado.
Kɛ́ oosi kɛ̀, aà ìwaɔ gɛ̀ ísida gɔ̃sɔ̃lɛ.
Ɔ̃ aa gɛ̃̀ gó'ilɛna guu, aalɛ bua ísidapi baale Kapɛnaũ oi. Gu sì kɔ̀ mɛ́ Yesu i mɔ́ ń kĩ́i yãao.
Zàa'ĩan gbãa kàka, ɔ̃ í lɛ́ fɛlɛ.
Kɛ́ aà ìwaɔ golì aa kà kiloo sɔo ge soolo taawa, aa Yesu è, àlɛ táa'o ía, àlɛ sɔ̃ ń gózi, ɔ̃ vĩa ń kṹ.
Ɔ̃ a ònɛ́: Mámɛ, ásu to vĩa á kũo.
Aa wèi aà gɛ̃ gó guu, ɔ̃ gópi kà gu pɔ́ aalɛ gɛ́u gɔ̃̀ɔ.
Kɛ́ gu dɔ̀ bíla zɛa gɔ̃sɔ̃lɛ ísida baale. Aa dɔ̃ kɛ́ gó'ilɛna kú we yãa mɛ̀ndoɛ, mɛ́ Yesu i gɛ̃ gópi guu ń a ìwaɔo, aa tà ńtɛ̃ɛɛ.
Gbɛzã gó'ilɛna pãleɔ bɔ̀ Tibelia aa mɔ̀ gu pɔ́ kãi ń gu pɔ́ wà pɛ̃ɛ sòu Dii sáaukpaa gbɛao.
Kɛ́ bílapi è aàpi ge aà ìwaɔ ku we lɔo, aa gɛ̃̀ gópiɔ guu aa gɛ̀ aà wɛɛlɛi Kapɛnaũ.
Kɛ́ aa aà è ísida baa we, aa òɛ̀: Mɛtulu, n ka la bɔɛ ni?
Yesu ònɛ́: Sĩana málɛ oɛ́, álɛ ma wɛɛlɛ pɛ̃ɛ pɔ́ á sò a kã yã́iɛ, i kɛ dabudabu pɔ́ á èɔ yã́i no.
Ásu zĩkɛ blɛ pɔ́ ì láa yã́io, sema blɛ pɔ́ ì ń ká àizãnawa. Gbɛ̃nazĩn Nɛ́ mɛ́ a á gba blɛpi, asa aàpi ɔ̃ Mae Lua a seela kɛ̀wà.
Ɔ̃ aa aà là aa mɛ̀: Kpelewa wá kɛ wà yã́ pɔ́ Lua ye wà kɛ kɛi?
Yesu wèmá à mɛ̀: Yã́ pɔ́ Lua ye à kɛ mɛ́ gbɛ̃́ pɔ́ a zĩ náaikɛa ũ.
Aa òɛ̀: Dabudabu kpele ńyɔ̃ kɛwɛ̃ɛ kɛ́ wà e wí n náaikɛi? Yã́ kpele ńyɔ̃ kɛi?
Wá deziɔ mana blè guwaiwaiu lá a kɛ̃a láuwa wà mɛ̀: À blɛ pɔ́ bɔ̀ musu kpàmá aa blè.
Ɔ̃ Yesu ònɛ́: Sĩana málɛ oɛ́, i kɛ Mɔizi mɛ́ blɛ pɔ́ bɔ̀ musu kpàwáo. Ma Mae mɛ́ ì blɛ sĩande pɔ́ bɔ̀ musu kpáwá.
Lua blɛpi mɛ́ gbɛ̃́ pɔ́ bɔ̀ musu ì wɛ̃ni kpa dṹniawa ũ.
Aa òɛ̀: Mae, ǹyɔ̃ blɛ bee taa kpáwá gɔɔpii.
Ɔ̃ Yesu ònɛ́: Mámɛ má blɛ pɔ́ ì ń ká wɛ̃niwa ũ. Nɔana a gbɛ̃́ pɔ́ mɔ̀ ma kĩ́i dɛ lɔo, imi a ma náaikɛna dɛ bauo.
Ń beeo lá má òɛ́wa, baa kɛ́ a ma e, álɛ ma náaikɛo.
Gbɛ̃́ pɔ́ ma Mae kpàa a mɔ ma kĩ́i, mɛ́ má gbɛ̃́ pɔ́ mɔ̀ ma kĩ́i yá bauo.
I kɛ mazĩa pɔeãkɛa yã́i ma bɔi musu ma mɔo, sema gbɛ̃́ pɔ́ ma zĩ pɔ́.
Gbɛ̃́ pɔ́ ma zĩpi pɔeãn kɛ: Másu to gbɛ̃́ pɔ́ a kpàaɔ kee vũaao. A ye mà ń bɔ gau gɔɔgbɛzãzĩ.
Asa ma Mae pɔeãn kɛ: A ye gbɛ̃́ pɔ́ wɛsì aà Nɛ́lɛ àlɛ aà náaikɛ wɛ̃ni láasai eɛ. Mámɛ má aà bɔ gau gɔɔgbɛzãzĩ.
Ɔ̃ Yuda gbãadeɔ zɔakàaàzi, kɛ́ à mɛ̀ ámɛ á blɛ pɔ́ bɔ̀ musu ũ yã́i.
Aa mɛ̀: Gbɛ̃́piá Yosɛfu nɛ́ Yesuɛ. Wá aà de ń aà dao dɔ̃o lé? Ɔ̃ àlɛ o a bɔ musuɛa?
Yesu ònɛ́: Ásu zɔakao.
Gbɛ̃e a fɔ̃ mɔ ma kĩ́io, sema ma Mae pɔ́ ma zĩ aà sìsi bàasio, mí aà bɔ gau gɔɔgbɛzãzĩ.
A kɛ̃a ãnabiɔ lá guu wà mɛ̀: Lua mɛ́ a yãda baadeɛ. Gbɛ̃́ pɔ́ Mae Lua yãmà mɛ́ a dà mɛ́ ì mɔ ma kĩ́i.
I kɛ gbɛ̃e Mae Lua è ń wɛ́o no. Gbɛ̃́ pɔ́ bɔ̀ aà kĩ́i mɛ́ aà è ado.
Sĩana málɛ oɛ́, ma náaikɛna wɛ̃ni láasai vĩ.
Mámɛ má blɛ pɔ́ ì ń ká wɛ̃niwa ũ.
Á deziɔ mana blè guwaiwaiu, kási aa gà.
Blɛ pɔ́ ì bɔ musu pɔ́ málɛ opi, tó gbɛ̃́ blè, a gao.
Mámɛ má blɛ bɛ̃́ɛ pɔ́ bɔ̀ musu ũ. Tó gbɛ̃́ blɛpi blè, aɔ ku gɔɔpiiɛ. Blɛ pɔ́ má kpámá mɛ́ ma mɛbaasi ũ, kɛ́ dṹnia e àɔ wɛ̃ni vĩ yã́i.
Ɔ̃ gbãadepiɔ lɛ́ lɛkpaakɛ ń kɔ̃o aa mɛ̀: Gbɛ̃́pi a fɔ̃ a mɛbaasi kpáwá wà sóe?
Ɔ̃ Yesu ònɛ́: Sĩana málɛ oɛ́, tó i Gbɛ̃nazĩn Nɛ́ mɛbaasi só a aà au mìo, áɔ wɛ̃ni vĩo.
Gbɛ̃́ pɔ́ ì ma mɛbaasi só mɛ́ ì ma au mi wɛ̃ni láasai vĩ. Mámɛ má aà bɔ gau gɔɔgbɛzãzĩ.
Asa ma mɛbaasiá blɛ sĩandeɛ, mɛ́ ma auá imia sĩandeɛ.
Gbɛ̃́ pɔ́ ì ma mɛbaasi só mɛ́ ì ma au mi ku ma guu, mɛ́ má kú aà guu.
Lá Mae Lua bɛ̃́ɛ ma zĩ, mɛ́ miɔ ku aà yã́i, màa gbɛ̃́ pɔ́ ì ma mɛ so aɔ ku ma yã́i.
Blɛ pɔ́ bɔ̀ musun we. A dɛ lán blɛ pɔ́ á deziɔ blè aa gàwao. Blɛɛbeeblena aɔ ku gɔɔpiiɛ.
Yesu yã́ beeɔ ò gɔɔ pɔ́ àlɛ yãdanɛ́ Kapɛnaũ lousisikpɛuɛ.
Kɛ́ aà ìwaɔ yã́pi mà, an daside mɛ̀: Yã́ gbãaɛ, démɛ a fɔ̃i?
Yesu dɔ̃̀ a ìwaɔwa kɛ́ aalɛ zɔaka yã́pi musu, ɔ̃ a ònɛ́: Yã́pi lɛ́ á fu yã̀?
Tó a sù á è Gbɛ̃nazĩn Nɛ́ fɛ̀lɛ lɛ́ tá gu pɔ́ a kuu yãa sɔ̃ bɛ?
Lua Nisĩna mɛ́ ì wɛ̃ni kpámá, mɛbaasi pɔe ũ weo. Yã́ pɔ́ má òɛ́ɔ mɛ́ Lua Nisĩna pɔ́ ì ń ká wɛ̃niwa yã́ ũ.
Kási á gbɛ̃eɔ lɛ́ ma náaikɛo. Asa Yesu gbɛ̃́ pɔ́ lɛ́ a náaikɛoɔ dɔ̃ za káau ń gbɛ̃́ pɔ́ a su a kpámáo.
Ɔ̃ à mɛ̀ lɔ: Bee yã́i má òɛ́, gbɛ̃e a e mɔ ma kĩ́io, sema Mae Lua aà gbà zɛ́ bàasio.
Za gɔɔ bee aà ìwaɔ pɔ̀ɔbɔzãkɛ̀ dasidasi, aai tɛaàzi lɔo.
Ɔ̃ Yesu a ìwa gbɛ̃ɔn kuɛplaɔ là à mɛ̀: Á ye ta sɔ̃ yã̀?
Simɔɔ Piɛɛ wèwà à mɛ̀: Dii, dé kĩ́i wá gɛ́ui? Ń wɛ̃ni láasai yã́ vĩ.
Wa n náaikɛ̀, ɔ̃ wá dɔ̃̀ kɛ́ Lua gbɛ̃́ pɔ́ a kua adoan n ũ.
Yesu ònɛ́: Á gbɛ̃ɔn kuɛplaɛɔ, mi á sɛo lé? Kási á gbɛ̃do Setãu vĩ.
Simɔɔ Isaliɔti nɛ́ Yudasi yã́ ɔ̃ àlɛ o. Aàpi mɛ́ gbɛ̃ɔn kuɛplapiɔ gbɛ̃do pɔ́ a aà kpámá ũ.
Bee gbɛa Yesu gɛ̀ Galile wɛ̃́lɛ ń wɛ̃́lɛo, asa a ye bɛbɛ Yudeo, kɛ́ Yuda gbãadeɔ lɛ́ aà wɛ yã́i.
Yudaɔ Lákpɛdɔa dikpɛ kãikũ̀,
ɔ̃ aà dãunaɔ òɛ̀: Fɛlɛ lakĩi gɛ́ Yude, kɛ́ n ìwa pɔ́ kú weɔ yã́ pɔ́ ńlɛ kɛɔ e sɔ̃.
Tó gbɛ̃́ ye tɔbɔ, ìli a yã́ɔ kɛ asii guuo. Lá ńlɛ yã́ɛ beeɔ taa kɛ, ǹ nzĩa ɔlɔ dṹniaɛ.
Baa aà dãunapiɔ i aà náaikɛo.
Ɔ̃ Yesu ònɛ́: A gɔɔ i kamɛɛ yãao. Ápiɔ sɔ̃, gɔɔpii zɛvĩɛ́.
Dṹnia a we zaáguo, ãma a zamagu, kɛ́ mi mɛ aà yãkɛa vãi yã́i.
À gɛ́ dikpɛpiu, málɛ gɛ́uo, asa a gɔɔ i kamɛɛ yãao.
Aà yã́pi oa gbɛa à gɔ̃̀ Galileɛ.
Kɛ́ aà dãunapiɔ gɛ̀ dikpɛpiu, ɔ̃ à gbàsa gɛ̀. I gɛ́ bíla wáao, à gɛ̀ asii guuɛ.
Yuda gbãadeɔ lɛ́ aà wɛɛlɛ dikpɛpiu aa mɛ̀: Aàpi ku má ni?
Bíla guu wàlɛ yã́kũkũ o maamaa aà musu. Gbɛ̃eɔ mɛ̀: Gbɛ̃maaɛ. Gbɛ̃eɔ mɛ̀: Aawo, àlɛ gbɛ̃́ɔ sãsãɛ.
Gbɛ̃e i aà yã'o gupuauo, kɛ́ wàlɛ vĩakɛ gbãadepiɔnɛ yã́i.
Kɛ́ dikpɛ kà a guo, Yesu gɛ̀ Lua ua, àlɛ yãdanɛ́.
Aà yã́ bɔ̀ gbãadepiɔ saɛ aa mɛ̀: Gbɛ̃́ pɔ́ i kyokɛo mɛ́ lá dɔ̃ kɛ́waa?
Ɔ̃ Yesu ònɛ́: Yã́ pɔ́ mi danɛ́á mazĩa yã́ no, gbɛ̃́ pɔ́ ma zĩ yã́ɛ.
Tó gbɛ̃́ ye zɛ ń Lua pɔeãkɛao, tó ma yãdanɛ dɛ aà pɔ́ ũ ge mazĩa yã́ málɛ o, aɔ dɔ̃ɛ.
Gbɛ̃́ pɔ́ ì azĩa yã'o lɛ́ wɛɛlɛ à tɔbɔɛ. Gbɛ̃́ pɔ́ ì wɛɛlɛ à gbɛ̃́ pɔ́ a zĩ tɔbɔ, ade náai vĩ, mɔafili kú aà guuo.
Mɔizi i ikoyãdaɛ́o lé? Á gbɛ̃e yã́pi kũa sɔ̃o. Bɔ́yãi álɛ ma wɛi?
Ɔ̃ bíla òɛ̀: Ń tã́a vĩɛ. Démɛ lɛ́ n wɛi?
Yesu ònɛ́: Yã́ mɛ̀ndo má kɛ̀, ɔ̃ à bɔ̀ ápii saɛ.
Mɔizi tɔ̃zɔ̃yã dàɛ́, ɔ̃ i tɔ̃zɔ̃ kã́mabogɔɔzĩ. (Kási i kɛ Mɔizi mɛ́ dàalɛo, à bɔ̀ á dezi káauɔ kĩ́iɛ.)
Lá wì tɔ̃zɔ̃nɛ́ɛ kã́mabogɔɔzĩ, kɛ́ wasu bɔ Mɔizi ikoyã kpɛo yã́i, bɔ́yãi á pɔ paamazi, kɛ́ ma gbɛ̃́ mɛ̀ bṹu gbà aafia kã́mabogɔɔzĩi?
Ásuli yã́ gwa lá á wɛ́ lɛ́ ewao. Àli yã́ gwa a zɛ́wa.
Ɔ̃ Yelusalɛũdeeɔ mɛ̀: Gbɛ̃́piá gbɛ̃́ pɔ́ wàlɛ wɛ nolo?
Gwa, àlɛ yã'o gupuau kee, mɛ́ gbɛ̃e lɛ́ lɛdaaàzioa? Gbãadeɔ aà dɔ̃̀ Mɛsii ũ sĩana yã̀ mɔɔɔ?
Wá dɔ̃ gu pɔ́ gbɛ̃́ɛpi bɔ̀u. Tó Mɛsii mɔ̀, waɔ dɔ̃ gu pɔ́ à bɔ̀uo.
Ayãmɛto gɔɔ pɔ́ Yesu lɛ́ yãdanɛ́ Lua ua, à pũ̀na à mɛ̀: Á ma dɔ̃ mɛ́ á dɔ̃ gu pɔ́ ma bɔu. Kási mi mɔ́ ń mazĩaoo. Gbɛ̃́ pɔ́ ma zĩá sĩandeɛ, mɛ́ á aà dɔ̃o.
Má aà dɔ̃, asa ma bɔ aà kĩ́iɛ, aàpi mɛ́ ma zĩ.
Ɔ̃ aalɛ wɛɛlɛ aà kṹ, ãma gbɛ̃e i ɔkãwào, asa aà gɔɔ i pa yãao.
Bíla guu wà Yesu náaikɛ̀ dasi wà mɛ̀: Tó Mɛsii mɔ̀, a dabudabukɛ dasi dɛ a pɔ́ pɔ́ gbɛ̃́ɛ bee kɛ̀la yã̀?
Kɛ́ Falisiɔ mà wàlɛ yã́kũkũ o zã guu aà yã́ musu, ɔ̃ sa'onkiaɔ ń Falisipiɔ dɔaiɔ zĩ̀ aà kṹi.
Ɔ̃ Yesu mɛ̀: Ma kuaánɔ gɔ̃̀ yɔɔ, mí gbasa tá gbɛ̃́ pɔ́ ma zĩ kĩ́i.
Á ma wɛɛlɛ à kuaa, asa á fɔ̃ gɛ́ gu pɔ́ má kúuo.
Ɔ̃ gbãadepiɔ lɛ́ kɔ̃ lala aa mɛ̀: Má a ye gɛ́u, wí kuawài? A ye gɛ́ wá gbɛ̃́ pɔ́ lala'ò buipãleɔ guuɔ kĩ́i à yãda buipãlepiɔnɛ yã̀?
Yã́ pɔ́ a òpi mi dɛa ni? À mɛ̀ wá a wɛɛlɛ wà kuawa, gu pɔ́ á kúu, wá fɔ̃ gɛ́ weo.
Dikpɛ gɔɔ gbia pɔ́ dɛ kaa'isizĩ ũ, Yesu fɛ̀lɛ pũ̀namá à mɛ̀: Gbɛ̃́ pɔ́ imi lɛ́ dɛ aà mɔ ma kĩ́i,
gbɛ̃́ pɔ́ lɛ́ ma náaikɛ aà imi, í pɔ́ ì ń ká wɛ̃niwa iɔ bɔ aà nɔ̀sɛ guu, lá a kɛ̃a Luayãtaalauwa.
À bee ò Lua Nisĩna pɔ́ gbɛ̃́ pɔ́ lɛ́ a náaikɛɔ e yã́ musuɛ. Aai Lua Nisĩnapi e gĩao, kɛ́ Yesu i tɔbɔ yãao yã́i.
Kɛ́ bíla yã́pi mà, gbɛ̃eɔ mɛ̀: Gbɛ̃́piá ãnabipiɛ sĩana.
Gbɛ̃eɔ mɛ̀: Gbɛ̃́ beepiá Mɛsiiɛ. Ãma gbɛ̃eɔ mɛ̀: Mɛsii a bɔ Galilee?
A kɛ̃a Luayãtaalau wà mɛ̀ Mɛsiiá Davidi buiɛ, a bɔ Davidi bɛ wɛ̃́lɛ Bɛtɛlɛũɛ.
Ɔ̃ bíla kɔ̃kpaalɛ̀ Yesu yã́i.
An gbɛ̃eɔ ye aà kṹ, ãma gbɛ̃e i ɔkãwào.
Ɔ̃ dɔaiɔ ɛ̀a tà sa'onkiaɔ ń Falisiɔ kĩ́i. Ɔ̃ aa ń lá aa mɛ̀: Bɔ́yãi i aà kũ sùòo ni?
Dɔaipiɔ wèmá aa mɛ̀: Gbɛ̃e i yã'o lán gbɛ̃́piwa yãao.
Ɔ̃ Falisiɔ ònɛ́: À á sãsã sɔ̃ yã̀?
Gbãadee ge Falisie aà náaikɛ̀e?
Bíla bee Lua yã́ dɔ̃o, Lua láaizĩ̀máɛ.
Nikodɛũ pɔ́ gɛ̀ Yesu kĩ́i yãaá gbãadepiɔ doɛ. A ònɛ́:
Wá ikoyã guu wà mɛ̀, wásu yãda gbɛ̃́la aà yãmasai ge yã́ pɔ́ a kɛ̀ dɔ̃saio.
Aa òɛ̀: Galile gbɛ̃́n n ũ sɔ̃a? Wɛ́tɛi ǹ gwa. Ńyɔ̃ e ãnabie a bɔ Galileo.
Ɔ̃ baade tà a bɛ.
Yesu gɛ̀ Kùkpɛ sĩ̀sĩpɔlɛu.
Kɛ́ a gu dɔ̀ gɔ̃̀ɔ, à ɛ̀a gɛ̀ Lua ua. Gbɛ̃́pii mɔ̀ aà kĩ́i, ɔ̃ à zɔ̃̀lɛ lɛ́ yãdanɛ́.
Ɔ̃ Mɔizi ikoyãdanɛdeɔ ń Falisiɔ mɔ̀ ń nɔɛ pɔ́ wa kũ̀ ń gɔ̃oo, aa aà zɛ̀ zã guu
aa ò Yesuɛ: Mɛtulu, wà nɔɛɛ bee kũ̀ ń dàakɛaoɛ.
Mɔizi dìlɛwɛ̃ɛ wá ikoyã guu wà nɔɛ bee taa pápa ń gbɛo wà dɛɛ. Ń è kpelewa sɔ̃i?
Aa bee ò kɛ́ aalɛ líkpalɛwà aa e yãdaaàla yã́iɛ. Ɔ̃ Yesu nàalɛ, àlɛ ɔgbɛkɛ̃ tɔɔlɛwa.
Kɛ́ aa gì lɛ́ aà lala, ɔ̃ à a mi fɛ̀lɛ a ònɛ́: Á gbɛ̃́ pɔ́ i duunakɛ yãao, aà aà pá ń gbɛo sɛ̃́ia.
Ɔ̃ à ɛ̀a nàalɛ, àlɛ ɔgbɛkɛ̃ tɔɔlɛwa lɔ.
Kɛ́ aa mà màa, ɔ̃ aa gɛ̃̀zɛa dodo sɛa za gbɛ̃zɔ̃ɔɔwa. Ɔ̃ Yesu gɔ̃̀ ado ń nɔɛpio.
Ɔ̃ à ɛ̀a a mi fɛ̀lɛ a òɛ̀: Nɔɛ, aa tà má ni? Wi yãdanla lɔoa?
Nɔɛpi wèwà à mɛ̀: Baa, gbɛ̃e ku la lɔo. Ɔ̃ Yesu òɛ̀: Mapi má yãdanla sɔ̃o. Gɛ́i. Za gbã ńsu duunakɛ lɔo.
Ɔ̃ Yesu yã'ò bílaɛ lɔ à mɛ̀: Mámɛ má gupua ũ dṹniaɛ, gbɛ̃́ pɔ́ tɛmazi aɔ ku gusiau lɔo, gupua pɔ́ ì ń ká wɛ̃niwa ɔ̃ aɔ vĩ.
Ɔ̃ Falisiɔ òɛ̀: Ń dɛ nzĩa seelade ũ, n yã́ náai vĩo.
Ɔ̃ Yesu wèmá à mɛ̀: Baa tó málɛ mazĩa yã'o, ma yã́ náai vĩ, asa má dɔ̃ gu pɔ́ ma bɔu ń gu pɔ́ málɛ táuo. Ápiɔ, á gu pɔ́ ma bɔu ń gu pɔ́ málɛ táuo dɔ̃o.
Álɛ ma tàae e lá á wɛ́ lɛ́ ewaɛ. Málɛ gbɛ̃e tàae eo.
Tó ma su gbɛ̃́ tàae è, ma aà tàae'ea aɔ náai vĩ, asa má kú madoo, ma Mae pɔ́ ma zĩ kumanɔ.
A kú á ikoyã láu wà mɛ̀, seelade gbɛ̃ɔn plaɔ yã́ mɛ́ náai vĩ.
Mámɛ má dɛ mazĩa seelade ũ. Ma Mae pɔ́ ma zĩá ma seeladeɛ lɔ.
Ɔ̃ aa aà là aa mɛ̀: N mae ku má ni? Yesu wèmá à mɛ̀: Á ma dɔ̃o mɛ́ á ma Mae dɔ̃o. Tó a ma dɔ̃, dɔ̃ a ma Mae dɔ̃̀.
Yesu yã́ bee ò ɔsikĩi, gɔɔ pɔ́ àlɛ yãdanɛ́ Lua uaɛ. Wi aà kũo, asa aà gɔɔ i pa yãao.
Ɔ̃ Yesu ònɛ́ lɔ: Málɛ tá mɛ́ á ma wɛɛlɛ, ãma á ga á duuna guuɛ. Á fɔ̃ gɛ́ gu pɔ́ málɛ táuo.
Ɔ̃ gbãadepiɔ mɛ̀: À mɛ̀ wá fɔ̃ gɛ́ gu pɔ́ álɛ táuo. Asu azĩa dɛ yã̀ mɔɔɔ?
Ɔ̃ Yesu ònɛ́: Zĩ́lɛ la gbɛ̃́ɔn á ũ, musu gbɛ̃́n ma ũ. Dṹniaɛ bee gbɛ̃́ɔn á ũ, dṹniaɛ bee gbɛ̃́n ma ũo.
A yã́i tò má òɛ́ á ga á duuna guuɛ. Asa tó i si mámɛ má aà ũo, á ga á duuna guuɛ.
Ɔ̃ aa aà là aa mɛ̀: Ḿmɛnn déi? Yesu wèmá à mɛ̀: Gbɛ̃́ pɔ́ má òɛ́ za káauɛ.
Má yãvĩ dasi mà o á yã́ musu, mí yãdaoála. Gbɛ̃́ pɔ́ ma zĩá sĩandeɛ, yã́ pɔ́ má mà aà kĩ́i ɔ̃ mi o dṹniaɛ.
Aai dɔ̃ kɛ́ Mae Lua yã́ ɔ̃ àlɛ onɛ́o,
ɔ̃ Yesu ònɛ́: Tó a Gbɛ̃nazĩn Nɛ́ sɛ dɔ̀ musu, í gbasa dɔ̃ mámɛ má aà ũ. Mili yãe kɛ ń mazĩaoo, yã́ pɔ́ ma Mae dàmɛɛ ɔ̃ mi o.
Gbɛ̃́ pɔ́ ma zĩ kumanɔ, i ma to madoo, asa miɔ yã́ pɔ́ ì kaaàgu kɛ gɔɔpiiɛ.
Gɔɔ pɔ́ Yesu lɛ́ yã́piɔ o, wà aà náaikɛ̀ dasi.
Ɔ̃ Yesu ò Yuda gbãade pɔ́ aa a yã́ sìɔnɛ: Tó á ma yã́ kũa, áɔ dɛ ma ìwaɔ ũ yãma.
Áɔ sĩana dɔ̃, sĩanapi i to à gɔ̃ wɛ̃́ɛɔ ũ.
Ɔ̃ aa òɛ̀: Ablahaũ buin wá ũ, wi zɔble gbɛ̃eɛ yãao. Ɔ̃ ńlɛ o wá gɔ̃ wɛ̃́ɛɔ ũa?
Yesu wèmá à mɛ̀: Sĩana málɛ oɛ́, gbɛ̃́ pɔ́ ì duunakɛá duun zɔɛ.
Zɔá ua gbɛ̃́ɛ gɔɔpiio, ua nɛ́ mɛ́ ua gbɛ̃́ ũ gɔɔpii.
To Lua Nɛ́ á bó, á gɔ̃ wɛ̃́ɛɔ ũ sĩana.
Má dɔ̃ kɛ́ Ablahaũ buin á ũ, ãma álɛ ma wɛ, kɛ́ ìli ma yãda á nɔ̀sɛuo yã́i.
Yã́ pɔ́ má è ma Maewa ɔ̃ málɛ o, yã́ pɔ́ á mà á mae kĩ́i ɔ̃ álɛ kɛ.
Ɔ̃ aa òɛ̀: Ablahaũ mɛ́ wá mae ũ. Ɔ̃ Yesu ònɛ́: Tó Ablahaũ ɔlɛsɛnaɔn á ũ, dɔ̃ álɛ Ablahaũ kɛa kɛ.
Tia kɛ́wa álɛ ma wɛ, ma gbɛ̃́ pɔ́ ma sĩana'òɛ́, sĩana pɔ́ má mà Lua kĩ́i. Ablahaũ i yã́ bee taa kɛo.
Álɛ á mae kɛa kɛɛ. Ɔ̃ aa òɛ̀: Naaenɛɔn wá ũo. Wá mae mɛ̀ndoɛ, ɔ̃n Lua ũ.
Yesu ònɛ́: Tó á maen Lua ũ, dɔ̃ á yemazi, asa Lua kĩ́i ma bɔu ma mɔ. Mi mɔ́ ń mazĩaoo, aàpi mɛ́ ma zĩ.
Bɔ́yãi á ma yã́ midɔ̃o ni? Kɛ́ á fɔ̃ swãdɔ ma yã́io yã́iɛ.
Á mae Ibiisi pɔ́n á ũ, aà pɔeã ɔ̃ á ye kɛ. Gbɛ̃dɛnan aà ũ za káau, i zɛ ń sĩanaoo, kɛ́ sĩana ku aà nɔ̀sɛ guuo yã́i. Tó à ɛɛtò, aàzĩa dàan we, asa ɛɛden aà ũ, ɛgɛɔ mideɛ.
Mapi sɔ̃ mi sĩana'o. A yã́i ili ma yã́ sio.
Á guu, démɛ duuna èai? Lá sĩana málɛ o, bɔ́yãi álɛ ma yã́ sio ni?
Gbɛ̃́ pɔ́ dɛ Lua pɔ́ ũ ì swãdɔ yã́ pɔ́ Lua lɛ́ oiɛ. Á dɛ Lua pɔ́ ũo, a yã́i ili swãdɔ ma yã́io.
Ɔ̃ gbãadepiɔ òɛ̀: Samali gbɛ̃́n n ũ! Ń tã́a vĩɛ! Wá yã́ na noa?
Yesu mɛ̀: Má tã́a sɛao. Mi ma Mae kpɛla, ɔ̃ i ma kpɛbɔ.
Mili wɛɛlɛ mà azĩa tɔbɔo, Lua mɛ́ ì wɛɛlɛmɛɛ, ɔ̃mɛ yãgɔ̃gɔ̃na ũ.
Sĩana málɛ oɛ́, gbɛ̃́ pɔ́ ma yã́ kũa a ga bauo.
Ɔ̃ gbãadepiɔ òɛ̀: Wá dɔ̃ sa kɛ́ ń tã́a vĩ. Ablahaũ gà ń ãnabiɔ píi, ɔ̃ ńlɛ o gbɛ̃́ pɔ́ n yã́ kũa a ga bauoa?
Ń dɛ wá dezi Ablahaũ pɔ́ gàla yã̀? Ãnabiɔ gàga lɔ. Dé ńlɛ nzĩa dilɛ a ũi?
Yesu mɛ̀: Tó málɛ mazĩa tɔbɔɛ, bee gbiao. Ma Mae pɔ́ álɛ mɛ a dɛ á Lua ũ, aàpi mɛ́ ì ma tɔbɔ.
Á aà dɔ̃o, ãma má aà dɔ̃. Tó ma mɛ̀ má aà dɔ̃o, máɔ dɛ ɛɛde ũ lááwaɛ. Má aà dɔ̃ mɛ́ má aà yã́ kũa.
Á dezi sɛ̃́ia Ablahaũ pɔnakɛ̀ ma gɔɔ ea yã́ musu. A è, ɔ̃ aà pɔ kɛ̀na.
Ɔ̃ gbãadepiɔ òɛ̀: Ni ka wɛ̃̀ blakwi yãao, ɔ̃ n Ablahaũ èa?
Yesu ònɛ́: Sĩana málɛ oɛ́, e wàɔ gɛ́ Ablahaũ ii, má kú.
Ɔ̃ aa gbɛ sɛ̀lɛ wà aà pápaò. Ɔ̃ à ùlɛ à bɔ̀ Lua ua.
Kɛ́ Yesu lɛ́ bɛbɛ, à gbɛ̃́ pɔ́ wa ì vĩ̀a è.
Ɔ̃ aà ìwaɔ aà là aa mɛ̀: Mɛtulu, dé duuna yã́i ɔ̃ wà gbɛ̃́pi ìi vĩ̀ai? Aà zĩa pɔ́ yã́i yã̀, ge aà de ń aà dao pɔ́ɛ?
Yesu wèmá à mɛ̀: I kɛ aà duuna ge aà de ń aà dao pɔ́ yã́i no. Kɛ́ wà Lua yãkɛa ewà yã́iɛ.
Sema wà gbɛ̃́ pɔ́ ma zĩ yãkɛa kɛ za gupua wɛ́i. Gwãasĩna lɛ́ mɔ́ kɛ́ gbɛ̃e a e yãe kɛ lɔo.
Gɔɔ pɔ́ má kú dṹnia guu, má dɛ gupua ũ dṹniaɛ.
Kɛ́ a ò màa, à lɛ́'i tɔ̃̀ bùsuwa, ɔ̃ a yà a màma aà wɛ́ɔwa.
A òɛ̀: Gɛ ǹ oopi Siloe í guu. (Bee mɛ̀ í sísia.) Ɔ̃ à gɛ̀ oopì, ɔ̃ à sù wɛ́ wɛ̃a.
Aà fã́anideɔ ń gbɛ̃́ pɔ́ aa aà dɔ̃ baakɛna ũɔ mɛ̀: Gbɛ̃́ pɔ́ ìɔ baakɛ zɔ̃lɛapin weo lò?
Gbɛ̃eɔ mɛ̀: Aàpiɛ. Gbɛ̃eɔ mɛ̀: Aawo, ade bɔ̀aàwaɛ. Gɔ̃ɛpi mɛ̀: Mámɛ!
Ɔ̃ aa aà là aa mɛ̀: Kpelewa ń kɛ̀ n wɛ́ wɛ̃̀i?
A wèmá à mɛ̀: Gbɛ̃́ pɔ́ wì mɛ Yesu mɛ́ bùsu yà a màma ma wɛ́wa, à mɛ̀ mà gɛ oopi Siloe í guu. Kɛ́ ma gɛ oopì, ɔ̃ ma gu'è.
Ɔ̃ aa aà là aa mɛ̀: Aàpi ku má ni? À mɛ̀: Má dɔ̃o.
Ɔ̃ aa gɛ̀ Falisiɔ kĩ́i ń gbɛ̃́ pɔ́ dɛ vĩ̀a ũ yãapio.
À mɔ lè kã́mabogɔɔzĩ ɔ̃ Yesu bùsu yà à aà wɛ́ wɛ̃̀ɛ̀.
Ɔ̃ Falisiɔ aà là lɔ: Kpelewa ń kɛ̀ n gu'èi? A wèmá à mɛ̀: À bɛ̀lɛ nà ma wɛ́waɛ. Kɛ́ má pìpi, ɔ̃ ma gu'è.
Ɔ̃ Falisieɔ mɛ̀: Gbɛ̃́pi i bɔ Lua kĩ́io, asa ìli kã́mabogɔɔzĩ yãdao. An gbɛ̃eɔ mɛ̀: Duunkɛna a fɔ̃ dabudabu beeɔ taa kɛe? Ɔ̃ aa kɔ̃kpaalɛ̀.
Ɔ̃ aa aà là lɔ: Mpi sɔ̃ n gbɛ̃́ pɔ́ à n wɛ́ wɛ̃̀nɛ, ńlɛ e kpelewa aà yã́ musui? À mɛ̀: Ãnabiɛ.
Ń beeo gbãadeɔ i si kɛ́ a dɛ vĩ̀a ũ ɔ̃ aà wɛ́ wɛ̃̀o, ɔ̃ aa gɛ̀ aà de ń aà dao sìsi.
Aa ń lá aa mɛ̀: Á nɛ́n laa? A aà ì vĩ̀a yãma yã̀? Kpelewa a kɛ̀ àlɛ gu'e sai?
Ɔ̃ aà de ń aà dao wèmá aa mɛ̀: Wá dɔ̃ kɛ́ wá nɛ́ɛ. Wa aà ì vĩ̀aɛ.
Ãma lá a kɛ̀ sa àlɛ gu'e, wá dɔ̃o. À aà la we, gbɛ̃́ gbãaɛ, a fɔ̃ azĩa yã'o.
Aà de ń aà dao ò màa, kɛ́ aalɛ vĩakɛ gbãadeɔnɛ yã́iɛ. Asa aa zɛ̀ò kɛ́ gbɛ̃́ pɔ́ ò Yesuá Mɛsiiɛ, wà lousisikpɛzɔ̃ɛ̀ɛ.
Bee yã́i aà de ń aà dao mɛ̀, gbɛ̃́ gbãaɛ, aa aà la.
Gbɛ̃́ pɔ́ dɛ vĩ̀a ũ yãapi sísia gɛ̃n plaade guu ɔ̃ aa òɛ̀: O ń sì ń Luao. Wá dɔ̃ kɛ́ gɔ̃ɛpiá duunkɛnaɛ.
Ɔ̃ à mɛ̀: Tó duunkɛnaɛ, má dɔ̃o. Yã́ mɛ̀ndo má dɔ̃. Vĩ̀an ma ũ yãa, ɔ̃ málɛ gu'e sa.
Ɔ̃ aa aà là aa mɛ̀: Bɔ́ a kɛ̀nɛi? À n wɛ́ wɛ̃̀nɛ kpelewa ni?
A wèmá à mɛ̀: Má òɛ́ kɔ̀, i swã́sɛio. Bɔ́yãi á ye mai lɔi? Á ye gɔ̃ aà ìwaɔ ũ sɔ̃ yã̀?
Ɔ̃ aa zɔadɔ̀wà aa mɛ̀: Ḿmɛ ń dɛ aà ìwa ũ we! Wamɔɔwaɔ Mɔizi ìwaɔn wá ũ.
Wá dɔ̃ kɛ́ Lua yã'ò Mɔiziɛ. Aàpi sɔ̃, wá dɔ̃ gu pɔ́ à bɔ̀uo.
Ɔ̃ gɔ̃ɛpi ònɛ́: Yãbɔnsaɛ ma we! À ma wɛ́ wɛ̃̀mɛɛ, ɔ̃ á dɔ̃ gu pɔ́ à bɔ̀uoa?
Wá dɔ̃ kɛ́ Lua lí swã́sɛ duunkɛnaɔ yã́io, ì swã́sɛ a yãmana pɔ́ ì a pɔeã kɛ yã́i.
Zaa Lua dṹnia kàlɛ, wi ma gbɛ̃e gbɛ̃́ pɔ́ wa ì vĩ̀a wɛ́ wɛ̃̀o.
Tó gbɛ̃́pi i bɔ Lua kĩ́io, a fɔ̃ pɔe kɛo.
Ɔ̃ aa òɛ̀: Wà n i duuna guu míɔmiɔɛ, ɔ̃ ńlɛ yãdadawɛ̃ɛa? Ɔ̃ aa aà yà.
Yesu mà wà aà yà. Kɛ́ à aà è, à aà là à mɛ̀: Ńlɛ Gbɛ̃nazĩn Nɛ́ náaikɛa?
Gɔ̃ɛpi wèwà à mɛ̀: Mae, dén aà ũi, kɛ́ mà e aà náaikɛi?
Yesu òɛ̀: N aà è, aàpi mɛ́ lɛ́ yã'onnɔ.
Ɔ̃ gɔ̃ɛpi òɛ̀: Dii, málɛ n náaikɛ. Ɔ̃ à kùlɛɛ̀.
Ɔ̃ Yesu mɛ̀: Gbɛ̃́ɔ kpaalɛa yã́i ma mɔi dṹniau la, kɛ́ wɛ́siadeɔ gu'e, wɛkɛ̃naɔ i gɔ̃ vĩ̀aɔ ũ.
Falisieɔ ku we. Kɛ́ aa yã́pi mà, aa òɛ̀: Wápiɔ, vĩ̀aɔn wá ũ sɔ̃a?
Ɔ̃ Yesu ònɛ́: Tó vĩ̀aɔn á ũ, dɔ̃ á duuna vĩo. Lá álɛ o á wɛ́ kɛ̃a, á duuna gì kuɛ.
Sĩana málɛ oɛ́, gbɛ̃́ pɔ́ lí gɛ̃ sã kaa lɛ́uo, ì vĩ kaaa gupãlei, adeá kpã́iɛ, kpã́iwɛliwɛɛ.
Gbɛ̃́ pɔ́ ì gɛ̃ kaa lɛ́u sɔ̃, ade mɛ́ sãdãna ũ.
Kaa lɛ́ dɔ̃̀ana ì zɛwɛ̃ adeɛ, sãɔ sɔ̃ aa aà lɔɔ dɔ̃. Ì a sãɔ sísi an baade tɔ́wa, ì bɔlɛńnɔ.
Tó à bɔ̀lɛńnɔ, ì dɔaanɛ́, aaìɔ tɛaàzi, kɛ́ aa aà lɔɔ dɔ̃ yã́i.
Aali we tɛ̀ gbɛ̃pãlezio. Aaì bàalɛɛ̀, kɛ́ aa gbɛ̃pãle lɔɔ dɔ̃o yã́i.
Yesu yã́pi lɛ̀ɛũnɛ́, ɔ̃ aai dɔ̃ bɔ́ yã́ a ònɛ́o.
Bee yã́i Yesu ɛ̀a ònɛ́: Sĩana málɛ oɛ́, mámɛ má kaa lɛ́ ũ sãɔnɛ.
Gbɛ̃́ pɔ́ aa dɔ̀aamɛɛɔá kpã́iɔnɛ, kpã́iwɛliwɛɔnɛ ḿpii, ɔ̃ sãɔ i ń yãmao.
Mámɛ má kaa lɛ́ ũ. Gbɛ̃́ pɔ́ gɛ̃̀ ma guu a aafiaʼe. Aliɔ gɛ̃ aliɔ bɔ, ali pɔblekĩi e.
Kpã́i'oa yã́i ɔ̃ kpã́i ì mɔi, ì pɔ́ dɛ ì pɔ́ ɔ̃̀ɔkpa. Ma mɔɛ, kɛ́ gbɛ̃́ɔ aaɔ wɛ̃ni vĩ, aaiɔ vĩ à kɛ̀ zài.
Mámɛ má sãdãn maa ũ. Sãdãn maa ì gi a wɛ̃nii a sãɔ yã́i.
Gbɛ̀winaá sãdãn maa no. Lá sãɔ dɛ aà pɔ́ ũo, tó a è àwalɛwana lɛ́ mɔ́, ì sãɔ to we à bàalɛɛ̀, ɔ̃ àwalɛwana ì sãɔ kṹkũ ì ń fãaa.
Gbɛ̃́pi bàa líɔ kú ń sãɔo, kɛ́ a dɛ gbɛ̀wina ũ yã́i.
Mámɛ má sãdãn maa ũ. Má a sãɔ dɔ̃, mɛ́ aa ma dɔ̃,
lá Mae Lua ma dɔ̃ mɛ́ má aà dɔ̃wa. Málɛ gí ma wɛ̃nii an yã́i.
Má sã pãleɔ vĩ aa ku kaaɛ beeuo. Sema mà dɔaanɛ́ sɔ̃. Aa ma lɔɔ ma, kpàsa i gɔ̃ mɛ̀ndo ń dãnao mɛ̀ndo.
Málɛ gí ma wɛ̃nii kɛ́ mà ɛa si lɔ yã́iɛ. A yã́i Mae Lua yeimazi.
Gbɛ̃e a ma wɛ̃ni siao, má gíi ń mazĩaoɛ. Má a giia zɛ́ vĩ, mɛ́ má a sia zɛ́ vĩ lɔ. Yã́ pɔ́ ma Mae dìlɛmɛɛn we.
Yã́pi yã́i Yuda gbãadeɔ kɔ̃kpaalɛ̀ lɔ.
An guu gbɛ̃́ daside mɛ̀: A tã́a vĩɛ, aà mi lìaaɛ. Bɔ́yãi álɛ swã́sɛ aà yã́ii?
An gbɛ̃eɔ mɛ̀: Tã́ade yã'oan weo. Tã́a a fɔ̃ vĩ̀a wɛ́ wɛ̃e?
Lua kpɛ́ sakɛ̃a Yelusalɛũ dikpɛ kà. Buziɛɛ,
ɔ̃ Yesu lɛ́ bɛbɛ Lua ua a gu pɔ́ wì mɛ Salomɔɔ bilandaau.
Ɔ̃ Yuda gbãadeɔ lìaaàzi aa aà là aa mɛ̀: Ńyɔ̃ wá tó looa e bɔɛ ni? Tó Mɛsiin n ũ, owɛ̃ɛ wásawasa.
Ɔ̃ Yesu wèmá à mɛ̀: Má òɛ́, i sio. Yã́ pɔ́ málɛ kɛ ń ma Mae tɔ́oɔ, yã́piɔ mɛ́ a seela ũ.
Ápiɔ sɔ̃ i sio, kɛ́ á dɛ ma sãɔ ũo yã́i.
Ma sãɔ ì ma yãma. Má ń dɔ̃ mɛ́ aaìɔ tɛmazi.
Mi wɛ̃ni láasai kpámá, aa gaga bauo. Gbɛ̃e a fɔ̃ ń bɔ ma ɔzĩo.
Ma Mae mɛ́ ń kpaa, mɛ́ aà zɔ̃ɔ dɛ gbɛ̃́piia. Gbɛ̃e a fɔ̃ ń bɔ aà ɔzĩo.
Mapi ń ma Maeo wá doũɛ.
Gbãadepiɔ gbɛ sɛ̀lɛ lɔ, aa ye aà pápaò aa aà dɛ.
Ɔ̃ Yesu ònɛ́: Ma yãmaa pɔ́ ma Mae dàmɛɛɔ kɛ̀ɛ́ dasi. A kpele yã́i á ye ma pápa ń gbɛoi?
Ɔ̃ gbãadepiɔ wèwà aa mɛ̀: Wá ye wà ń pápa ń gbɛo yãmaa pɔ́ ń kɛ̀ yã́i no. Kɛ́ n dɔɛ ń Luao yã́iɛ. Gbɛ̃nazĩnan n ũ, ɔ̃ n nzĩa dìlɛ Lua ũ.
Ɔ̃ Yesu wèmá à mɛ̀: Lua ò á ikoyã láu à mɛ̀, luaɔn ń ũ.
Lua i o gbɛ̃́ pɔ́ àlɛ yã'onɛ́piɔnɛ luaɔo lé? Aà yã́ bãdɛa vĩ sɔ̃o.
Ma gbɛ̃́ pɔ́ ma Mae ma dilɛ adoa à ma zĩ dṹnia guu sɔ̃, kɛ́ ma mɛ̀ Lua Nɛ́n ma ũ, bɔ́yãi a mɛ̀ ma dɔɛ ń Luaoɛi?
Tó málɛ ma Mae kɛa kɛo, ásu ma yã́ sio.
Tó málɛ kɛ sɔ̃, baa tó i ma yã́ sio, à ma náaikɛ ma yãkɛaɔ yã́i, kɛ́ à e dɔ̃ sã́asã Mae Lua ku ma guu mɛ́ má kú aà guu.
Ɔ̃ aa ɛ̀a lɛ́ zɛwɛɛlɛ wà aà kṹ, ɔ̃ à pìlimá.
Ɔ̃ à ɛ̀a gɛ̀ Yuudɛ̃ baale, gu pɔ́ Zãa gbɛ̃́ɔ da'ilɛkɛ̀u sɛ̃́ia. À gɔɔplakɛ̀ we,
ɔ̃ wà mɔ̀ aà kĩ́i dasidasi wà mɛ̀: Baa kɛ́ Zãa i dabudabue kɛo, yã́ pɔ́ a ò gbɛ̃́ɛ bee musu píiá sĩanaɛ.
Ɔ̃ wà aà náaikɛ̀ we dasi.
Gbɛ̃́ pɔ́ wì mɛ Lazaa lɛ́ gyãkɛ Bɛtani, wɛ̃́lɛ pɔ́ aà dãeɔ Maliama ń Maatao kuu.
Maliamapi mɛ́ nɔɛ pɔ́ tulale kà Diiwa à aà gbá wàa ń a mikão ũ.
Ɔ̃ Lazaa dãepiɔ lɛ́kpãsãkɛ̀ Yesuɛ aa mɛ̀: Dii, n gbɛ̃na lɛ́ gyãkɛ.
Kɛ́ Yesu yã́pi mà à mɛ̀: Gyãpi miá ga no. Kɛ́ Lua zɔ̃ɔkɛ bɔ gupuau yã́iɛ, Lua Nɛ́ i tɔbɔ a musu.
Yesu ye Maata ń aà dãunao ń Lazaaozi.
Aà Lazaa gyãkɛa baomaa gbɛa à kɛ̀ gu pɔ́ á kúu gĩa gɔɔ pla.
Bee gbɛa ɔ̃ a ò a ìwaɔnɛ: Wà ɛa gɛ́ Yude.
Ɔ̃ aà ìwaɔ òɛ̀: Mɛtulu, gbãadeɔ ye n pápa ń gbɛo i gɛ̃gɛ̃o, ɔ̃ ń ye wà ɛa gɛ́ we lɔa?
Yesu mɛ̀: Fãanɛ do lɛɛlu kuɛpla nolo? Gbɛ̃́ pɔ́ lɛ́ bɛbɛ fãanɛ lí gɛ̃mbɔlɛo, kɛ́ àlɛ gu'e dṹniaɛ bee gupua yã́i.
Tó àlɛ bɛbɛ gwãasĩna, a gɛ̃mbɔlɛɛ, kɛ́ a gupuapi vĩo yã́i.
Yã́pi oa gbɛa Yesu ònɛ́: Wá gbɛ̃na Lazaa i'ò. Málɛ gɛ́ aà vuiɛ.
Ɔ̃ aà ìwaɔ òɛ̀: Dii, tó àlɛ i'oɛ, a aafiaʼe.
Lazaa gaa yã́ Yesu lɛ́ onɛ́, ɔ̃ aalɛ e i'oaɛ sĩana.
Ɔ̃ Yesu ònɛ́ sa wásawasa: Lazaa gàɛ.
Ma pɔ kɛ̀na kɛ́ má kú weo, kɛ́ à e à ma náaikɛ yã́i. Wà gɛ́ aà kĩ́i.
Ɔ̃ Tomaa pɔ́ wì mɛ Sìa ò a gbɛ̃́ɔnɛ: Wà gɛ́, wí ga ń Diio sɔ̃.
Kɛ́ Yesu kà we, à mɔ lè wà Lazaa vĩ̀ à kɛ̀ gɔɔ síiɔ̃ kɔ̀.
Bɛtani ku kãi ń Yelusalɛũo lán kiloo àaɔ̃ taawa.
Yuda gbãadeɔ bɔ̀ we dasi aa mɔ̀ Maata ń Maliamao kĩ́i an nɔ̀sɛ níniinɛ́ an dãɔ ga yã́ musu.
Kɛ́ Maata mà Yesu lɛ́ mɔ́, à gɛ̀ daiaàlɛ. Maliama gɔ̃̀ zɔ̃lɛa bɛ.
Ɔ̃ Maata ò Yesuɛ: Dii, tó ń kú la yãa, ma dãɔ a gao.
Baa tia má dɔ̃ kɛ́ yã́ pɔ́ ń gbɛ̀a Luawa, a kɛnɛ.
Yesu òɛ̀: N dãɔ a vu.
Maata òɛ̀: Má dɔ̃ kɛ́ a vu zĩ́ pɔ́ gɛɔ vu gɔɔgbɛzãzĩ.
Yesu òɛ̀: Mámɛ má gbɛ̃́ pɔ́ ì gɛɔ vu à wɛ̃ni kpámá ũ. Baa tó ma náaikɛna gà, a gi àɔ kuɛ.
Gbɛ̃́ pɔ́ kú mɛ́ àlɛ ma náaikɛ a ga bauo. N bee sìa?
Maata òɛ̀: Ao Dii, má sì kɛ́ Mɛsii, Lua Nɛ́ pɔ́ wà mɛ̀ a mɔ dṹnia guun n ũ.
Kɛ́ Maata yã́pi ò, à gɛ̀ a dãuna sìsi, a òɛ̀ asii guu: Mɛtulu mɔ̀, àlɛ n gbɛa.
Kɛ́ Maliama yã́pi mà, à fɛ̀lɛ kpakpa, àlɛ gɛ́ aà kĩ́i.
Yesu i gɛ̃ wɛ̃́lɛ guu yãao, a ku gu pɔ́ Maata dàuaàlɛ gĩaɛ.
Gbãadepiɔ ku kpɛ́u ń Maliamao, aalɛ aà nɔ̀sɛ niniɛ̀. Kɛ́ aa è à fɛ̀lɛ ń wãao à bɔ̀, aa bɔ̀ tɛaàzi, asa aalɛ e àlɛ gɛ́ ɔ́ɔlɔi miaaɛ.
Kɛ́ Maliama kà gu pɔ́ Yesu kúu, kɛ́ à aà è, à kùlɛ aà gbázĩ a òɛ̀: Dii, tó ń kú la yãa, ma dãɔ a gao.
Yesu è àlɛ ɔ́ɔlɔ mɛ́ gbãade pɔ́ mɔ̀aànɔpiɔ lɛ́ ɔ́ɔlɔ lɔ. Ɔ̃ tòlobi zùaàgu, aà pɔ yà.
Ɔ̃ à mɛ̀: A aà vĩ̀ má ni? Aa wèwà aa mɛ̀: Mae, mɔ ǹ gwa.
Yesu wɛ́'ikàu.
Ɔ̃ gbãadepiɔ mɛ̀: À gwa lá a yeaàzi.
Ɔ̃ an gbɛ̃eɔ mɛ̀: Aà gbɛ̃́ pɔ́ à vĩ̀a wɛ́ wɛ̃̀, a fɔ̃ gi Lazaa ga yãao lé?
Kɛ́ Yesu lɛ́ gɛ́ miapi kĩ́i, ɔ̃ tòlobi zùaàgu lɔ. Miapiá gbɛ̀'ɛɛ, gbɛ̀ gbɛ̃̀nɛ ta a lɛ́lɛ.
Yesu mɛ̀: À gbɛpi go ɛpilɛ. Ɔ̃ gɛpi dãe Maata òɛ̀: Dii, à yaikɛ̀ kɔ̀, asa à kɛ̀ gɔɔ síiɔ̃ɛ.
Yesu òɛ̀: Mi onɛ, tó ńlɛ ma náaikɛ, ńyɔ̃ Lua zɔ̃ɔkɛ eo lé?
Ɔ̃ wà gbɛpi gò. Yesu wɛsɛ̀ musu à mɛ̀: Baa, ma n sáaukɛ̀ kɛ́ n ma yãmà.
Má dɔ̃ kɛ́ niɔ ma yãma gɔɔpii, ãma má ò bíla pɔ́ kú la yã́iɛ, kɛ́ aa e si ḿmɛ n ma zĩ.
Kɛ́ a ò beewa, à pũ̀na ń lɔɔ gbãao à mɛ̀: Lazaa, mɔ ǹ bɔ.
Ɔ̃ gbɛ̃́ pɔ́ gàpi bɔ̀, pɔ́lɛ fĩfĩa aà mɛwa mɛ́ zwãa yea aà miwa. Yesu ònɛ́: À pɔ́ polowà, í aà gbaɛ.
Yuda gbãade pɔ́ aa mɔ̀ Maliama kĩ́ipiɔ, kɛ́ aa yã́ pɔ́ Yesu kɛ̀pi è, aa aà náaikɛ̀ dasi.
Ãma an gbɛ̃eɔ gɛ̀ Falisiɔ kĩ́i, aa yã́ pɔ́ Yesu kɛ̀ ònɛ́.
Ɔ̃ sa'onkiaɔ ń Falisipiɔ gbãadeɔ gbɛ̀a kɔ̃kãaawa aa mɛ̀: Gbɛ̃́pi lɛ́ dabudabukɛ dasi, wá sɛ́ kpelewa ni?
Tó wá tò àlɛ kɛ màa, wa aà náaikɛ píiɛ, Lomadeɔ i mɔ wá Lua kpɛ́ ń wá buio suumpa píi.
Ɔ̃ an gbɛ̃do Kaaifa pɔ́ dɛ sa'onkia ũ wɛ̃ bee ònɛ́: Á yãe dɔ̃o.
Kɛ́ gbɛ̃́ mɛ̀ndo gaa wápii gbɛu maa dɛ wá bui midɛala, á dɔ̃o lé?
I yã́ bee o ń azĩaoo. Kɛ́ a dɛ sa'onkia ũ wɛ̃ bee yã́i, ɔ̃ à ãnabikɛkɛ̀ à dɔ̀aa lá Yesu a su ga Yudaɔ gbɛu ò.
I kɛ Yudaɔ ńtɛ̃ɛ no, ń Lua nɛ́ pɔ́ fãaaaɔɛ lɔ, kɛ́ aà ń kɛ mɛ̀ doũ.
Za zĩbeezĩ ɔ̃ gbãadepiɔ zɛ̀ ń Yesu dɛao.
A yã́i tò Yesu i bɔ gupuau ń guu lɔo. Ɔ̃ à gɛ̀ zɔ̃ɛwia pɔ́ kú gbáa lɛ́a, wì mɛ Ɛflaiũ. À gɔɔplakɛ̀ we ń a ìwaɔ.
Yudaɔ Gɛ̃amusu dikpɛ kãikũ̀. Wà bɔ̀ zɔ̃ɛwiaɔ guu dasidasi, wà gɛ̀ Yelusalɛũ e dikpɛpi àɔ ka gbãbɔa yã́i.
Wàlɛ Yesu wɛɛlɛ, wa zɛa Lua ua, wàlɛ kɔ̃ lala wà mɛ̀: Á è kpelewai? A we mɔ dikpɛue?
Sa'onkiaɔ ń Falisiɔ dìlɛ tó gbɛ̃e Yesu kúkĩi dɔ̃, aà onɛ́ kɛ́ wà e aà kṹ.
Gɛ̃amusu dikpɛ gɔ̃̀ gɔɔ soolo, ɔ̃ Yesu mɔ̀ Bɛtani, Lazaa pɔ́ à aà vù à bɔ̀ gau bɛ wɛ̃́lɛu.
Wà blɛkɛ̀ Yesuɛ we. Maata mɛ́ lɛ́ blɛ kpaalɛ, mɛ́ Lazaa ku blɛblenaɔ guu ń Yesuo.
Ɔ̃ Maliama tulale bui maa ɔde sɛ̀ mɔ̀ò, à kà litili guo, ɔ̃ a kà Yesu gbáɔwa à aà gbápiɔ wàa ń a mikão. Tulale gĩ lì kpɛ́a.
Yesu ìwaɔ do, Yudasi Isaliɔti pɔ́ a Yesu kpámá mɛ̀:
Tulale bee ɔ̃a kà wɛ̃̀ do zĩ ɔ̃a ũ. Bɔ́yãi wi yía wà a ɔ̃a kpà taasideɔwao ni?
I bee o taasideɔ wɛ̃nagwaa yã́i no, kɛ́ kpã́iɛ yã́iɛ. Ɔ̃mɛ ìɔ mɔ̀bɔɔ kũa, ìɔ ɔ̃a kĩni kuluyeye.
Ɔ̃ Yesu mɛ̀: Nɔɛpi tó. Aà bee ulɛ e ma gɛ kpɛlagɔɔ.
Taasideɔ kúánɔ gɔɔpiiɛ, ãma máɔ kúánɔ gɔɔpiio.
Yuda gbãadeɔ mà Yesu kú Bɛtani, ɔ̃ aa gɛ̀ we dasidasi. I kɛ Yesu yã́i aa gɛ̀i adoo, kɛ́ aa Lazaa pɔ́ Yesu aà bɔ̀ gau e lɔɛ.
Ɔ̃ sa'onkiaɔ zɛ̀ò aa Lazaa dɛ lɔ,
asa aà yã́i ɔ̃ gbãadeɔ lɛ́ kɛ̃́má dasi, aalɛ Yesu náaikɛ.
Kɛ́ a gu dɔ̀, bíla pɔ́ mɔ̀ dikpɛuɔ mà Yesu lɛ́ mɔ́ Yelusalɛũ,
ɔ̃ aa kpakpalaɔ zɔ̃̀zɔ̃ aa gɛ̀ daioaàlɛ. Aalɛ wiilɛ aalɛ mɛ: Gbãa kɛ! Báaaden gbɛ̃́ pɔ́ lɛ́ mɔ́ ń Dii tɔ́o ũ! Báaaden Isailiɔ Kía ũ!
Yesu zàa'ĩna è, à dìkpɛ lá a kɛ̃a láuwa wà mɛ̀:
Siɔnadeɔ, ásu vĩakɛo. Á kía lɛ́ mɔ́ dia zàa'ĩn bɔlɔ kpɛ.
Aà ìwaɔ i yã́pi midɔ̃ gĩao. Yesu fɛlɛ taa gawi guu gbɛa ɔ̃ aa dɔ̃̀ sa kɛ́ wà yã́pi kɛ̃̀ aà yã́ musuɛ, mɛ́ ḿpiɔ wà apii kɛ̀ɛ̀.
Kɛ́ Yesu Lazaa sìsi à bɔ̀ miau à aà vù à bɔ̀ gau, gbɛ̃́ pɔ́ kuaànɔɔ a baokpàkpanɛ́.
A yã́i bíla gɛ̀ daiaàlɛ, asa aa mà à dabudabupi kɛ̀ɛ.
Ɔ̃ Falisiɔ òkɔ̃ɛ aa mɛ̀: Á èa? Wá fɔ̃ pɔe wowào. Gwa, dṹnia bɔ̀ tɛaàzi.
Gɛlɛkieɔ ku gbɛ̃́ pɔ́ aa mɔ̀ lousisii dikpɛuɔ guu,
ɔ̃ aa gɛ̀ Bɛsaida pɔ́ kú Galile gbɛ̃́ Filipi kĩ́i, aa wabikɛ̀wà aa mɛ̀: Mae, wá ye Yesu kɔ̃'eai.
Filipi gɛ ò Ãndeleeɛ, ɔ̃ aa gɛ̀ wa ò Yesuɛ sãnu.
Yesu ònɛ́: Gbɛ̃nazĩn Nɛ́ tɔbɔgɔɔ kà.
Sĩana málɛ oɛ́, tó pɔ́wɛna i gɛ̃ tíu à fɔ̃mbasibɔ̀o, ìɔ ku adoɛ. Tó à fɔ̃mbasibɔ̀ sɔ̃, ì nɛ'i maamaaɛ.
Gbɛ̃́ pɔ́ ye a wɛ̃nii, wɛ̃nipi a vũaawà. Gbɛ̃́ pɔ́ gì a wɛ̃nii dṹniaɛ beeu sɔ̃, ade aɔ ku gɔɔpiiɛ.
Tó gbɛ̃́ ye zĩkɛmɛɛ, aàɔ tɛmazi, ma zĩkɛnapi iɔ ku gu pɔ́ má kúu. Tó gbɛ̃́ lɛ́ zĩkɛmɛɛ, ma Mae a aà kpɛla.
Tiasa ma pɔ yà. Kpelewa má oi? Mà o, Baa, ma bɔ yã́ pɔ́ lɛ́ mɔau yã̀? Aawo! Ma mɔ yã́ pɔ́ lɛ́ mɔapi yã́iɛ.
Baa, tɔbɔ. Ɔ̃ lɔɔ bɔ̀ luabɛ à mɛ̀: Má bɔ̀ kɔ̀, mɛ́ má ɛa bɔ lɔ.
Kɛ́ bíla pɔ́ kú we mà aa mɛ̀: Lou mɛ́ vĩ̀. Gbɛ̃eɔ mɛ̀: Malaika mɛ́ yã'òɛ̀.
Ɔ̃ Yesu ònɛ́: I kɛ ma yã́i lɔɔpi bɔ̀io, á yã́iɛ.
Yã́ a zɔ̃lɛ dṹniaɛ beewa sa. Wa dṹniaɛ bee kía bɔ kpalau sa.
Mapi sɔ̃, tó wà ma sɛ ma dɔ musu, má bui píi sísi aa mɔ ma kĩ́i.
Kɛ́ Yesu ò màa, à dɔ̀aa lɛ́ ga pɔ́ a su ga yã'oɛ.
Ɔ̃ bíla òɛ̀: Wá mà a ku ikoyã láu wà mɛ̀, Mɛsii aɔ ku gɔɔpiiɛ, mɛ́ n mɛ̀ wa Gbɛ̃nazĩn Nɛ́ sɛ dɔ musu sɔ̃ bɛ? Démɛ Gbɛ̃nazĩn Nɛ́pi ũi?
Yesu wèmá à mɛ̀: Gupua kuaánɔ gɔ̃̀ yɔɔɛ. Gɔɔ pɔ́ á gupuapi vĩ, àɔ bɛu, kɛ́ gu su siwáo yã́i. Gbɛ̃́ pɔ́ bɛ gusiau líɔ dɔ̃ gu pɔ́ àlɛ gɛ́uo.
Gɔɔ pɔ́ á gupua vĩ, à gupuapi náaikɛ, í gɔ̃ gupua gbɛ̃́ɔ ũ. Kɛ́ Yesu ò màa, ɔ̃ à gɛ̀ ùlɛnɛ́.
Baa ń dabudabu dasi pɔ́ a kɛ̀ ń wáaɔ, aai aà náaikɛo,
kɛ́ yã́ pɔ́ ãnabi Isaia ò e pa yã́i à mɛ̀: Dii, gbɛ̃e i bao pɔ́ wá kpà sio. Wà n gbãa è, wi dɔ̃o.
Aai we aà náaikɛ̀o, asa Isaia ò lɔ:
Lua ń wɛ́ vĩ̀akũ̀nɛ́ kɛ́ aasu gu'eo, à ń nɔ̀sɛ tàtanɛ́ kɛ́ aasu yãma aa ɛa suwa, i ń gbã́gbão yã́i.
Isaia bee ò kɛ́ à Yesu gawi è yã́iɛ, ɔ̃ à aà yã'ò.
Ń beeo gbãadepiɔ Yesu náaikɛ̀ dasi. Falisiɔ yã́i ɔ̃ aaliɔ ye wà dɔ̃máo, kɛ́ wasu lousisikpɛzɔ̃nɛ́o yã́i.
Asa aa ye gbɛ̃nazĩnaɔ ń sáaukpa dɛ Lua ń sáaukpaa.
Ɔ̃ Yesu pũ̀na à mɛ̀: Gbɛ̃́ pɔ́ lɛ́ ma náaikɛ, i kɛ mapi àlɛ a náaikɛ adoo, àlɛ gbɛ̃́ pɔ́ ma zĩ náaikɛɛ lɔ.
Gbɛ̃́ pɔ́ lɛ́ ma e lɛ́ gbɛ̃́ pɔ́ ma zĩ eɛ lɔ.
Ma mɔ dṹnia guu gupua ũɛ, kɛ́ gbɛ̃́ pɔ́ lɛ́ ma náaikɛ su àɔ ku gusiau lɔo.
Gbɛ̃́ pɔ́ ma yãmà mɛ́ a kũao, i kɛ mámɛ má yãdaaàlao, asa mi mɔ yãdai dṹniala no, ma mɔ dṹnia suabaiɛ.
Gbɛ̃́ pɔ́ gìmazi mɛ́ i ma yã́ sio, yã́kpalɛ lɛ́ aà dãɛ. Yã́ pɔ́ má dàɛ̀pi mɛ́ a zɔ̃lɛwà gɔɔgbɛzãzĩ.
Asa mi yãe o ń mazĩaoo. Yã́ pɔ́ má ò ń yã́ pɔ́ má dànɛ́o, ma Mae pɔ́ ma zĩ mɛ́ dìlɛmɛɛ.
Má dɔ̃ kɛ́ yã́ pɔ́ a dàmɛɛá wɛ̃ni láasai yã́ɛ. Beewa yã́ pɔ́ málɛ o, málɛ o lá ma Mae òmɛɛwaɛ.
E Gɛ̃amusu dikpɛ àɔ ka, Yesu dɔ̃ kɛ́ a bɔa dṹniaɛ bee guu taa a Mae kĩ́i gɔɔ kà. Lá a ye a gbɛ̃́ɔzi dṹnia guu, a yeńzi e a wɛ̃ni lɛ́waɛ.
Aalɛ pɔble. Ibiisi dà Simɔɔ Isaliɔti nɛ́ Yudasiɛ a sɔ̃u kɔ̀, kɛ́ aà Yesu kpámá.
Yesu dɔ̃ kɛ́ a Mae pɔ́pii nàɛ a ɔzĩ. A dɔ̃ kɛ́ a bɔ Luapi kĩ́i, mɛ́ a ɛa lɛ́ tá aà kĩ́iɛ.
Gɔɔ pɔ́ aalɛ pɔble, Yesu fɛ̀lɛ à a ula bɔ kàlɛ, ɔ̃ à savɛti sɛ dɔ̀ a pi.
Bee gbɛa à ikà ta guu, ɔ̃ à nà a ìwaɔ gbá pípiawa, àlɛ waa ń savɛti pɔ́ á dɔ̀ a pipio.
Kɛ́ à kà Simɔɔ Piɛɛ kĩ́i, Piɛɛpi òɛ̀: Dii, ḿmɛ ńyɔ̃ ma gbá pípimɛɛa?
Yesu wèwà à mɛ̀: Ń yã́ pɔ́ málɛ kɛ dɔ̃ gĩao. Ńyɔ̃ dɔ̃ gbɛzã.
Piɛɛ òɛ̀ à mɛ̀: Ńyɔ̃ ma gbá pípimɛɛ bauo. Yesu òɛ̀: Tó mi n gbá pípio, wáɔ yãe vĩ ń kɔ̃o lɔo.
Simɔɔ Piɛɛ òɛ̀: Dii, i kɛ ma gbáɛ adoo, ma ɔ ń ma mioɛ lɔ.
Yesu òɛ̀: Gbɛ̃́ pɔ́ zu'ò bàa kú ń a gue pípiaoo, sema aà gbá, asa a zɛ̃aɛ. Á gbãsĩo, ãma i kɛ ápii no.
A dɔ̃ gbɛ̃́ pɔ́ a su à a kpámá. A yã́i à mɛ̀ aa gbãsĩsai ḿpiio.
Kɛ́ à ń gbá pìpinɛ́ a làa, à a ula sɛ dà, ɔ̃ à zɔ̃̀lɛ lɔ. A ònɛ́: A yã́ pɔ́ má kɛ̀ɛ́ dɔ̃̀a?
I omɛɛ Mɛtulu ge Dii. Álɛ o a zɛ́waɛ, asa má dɛ a ũɛ.
Lá ma gbɛ̃́ pɔ́ má dɛ á dii ń á yãdanɛdeo ũ ma á gbá pìpiɛ́, àliɔ kɔ̃ gbá pipi sɔ̃.
Ma a taa kɛ̀ɛ́. Àliɔ kɛ lá má kɛ̀ɛ́wa.
Sĩana málɛ oɛ́, zɔ̀blena líɔ dɛ a diilao, zĩna líɔ dɛ gbɛ̃́ pɔ́ a zĩlao.
Lá a yã́ bee dɔ̃̀, báaadeɔn á ũ tó álɛ kɛ.
I kɛ ápii yã́ málɛ oo. Má gbɛ̃́ pɔ́ má sɛ̀ɔ dɔ̃. Sema yã́ pɔ́ kɛ̃a láuɛ bee pa wà mɛ̀: Gbɛ̃́ pɔ́ wi ɔkãaa ta doũ mɛ́ bɔ̀ ma kpɛ.
Málɛ oɛ́ tia e àɔ gɛ́ mɔ́i, kɛ́ tó à mɔ̀, á sí mámɛ má aà ũ.
Sĩana málɛ oɛ́, tó gbɛ̃́ gbɛ̃́ pɔ́ ma aà zĩ dìlɛ, à ma dilɛɛ. Tó gbɛ̃́ ma dilɛ sɔ̃, à gbɛ̃́ pɔ́ ma zĩ dìlɛɛ.
Kɛ́ Yesu bee ò, tòlobi zùaàgu, ɔ̃ a ònɛ́ wásawasa à mɛ̀: Sĩana málɛ oɛ́, á gbɛ̃do mɛ́ a ma kpámá.
Ɔ̃ aà ìwaɔ kɔ̃ gwàgwa, aa bílikɛ̀ gbɛ̃́ pɔ́ àlɛ owa.
Ìwa mɛ̀ndo pɔ́ Yesu yeaàzi gɛngɛsɛkɛa aà saɛ.
Ɔ̃ Simɔɔ Piɛɛ lɛsuikɛ̀ɛ̀ aà Yesu la gbɛ̃́ pɔ́ àlɛ o.
Ɔ̃ ìwapi sɔ̃kpàlɛ Yesuzi à aà là à mɛ̀: Dii, dé ni?
Yesu wèwà à mɛ̀: Má lɔmazɔ̃ dowa, mí kpá adewa. Ɔ̃ à lɔmazɔ̃̀ dowa a kpà Simɔɔ Isaliɔti nɛ́ Yudasiwa.
Kɛ́ Yudasi lɔmapi sì, Setãu gɛ̃̀aàgu gɔ̃̀ɔ. Ɔ̃ Yesu òɛ̀: Yã́ pɔ́ ńlɛ kɛ kɛ kpakpa.
Gbɛ̃́ pɔ́ aalɛ pɔbleɔ, an gbɛ̃e i dɔ̃ bɔ́yãi Yesu bee òiɛ̀o.
Lá Yudasi mɛ́ ìɔ mɔ̀bɔɔ kũa, ɔ̃ gbɛ̃eɔ lɛ́ e Yesu òɛ̀ aà gɛ́ dikpɛ pɔ́ pɔ́ aa yeiɔ lúiɛ ge aà gɛ́ pɔe kpái taasideɔwaɛ.
Kɛ́ Yudasi lɔmapi sì, à bɔ̀ gɔ̃̀ɔ. À mɔ lè gwã́ɛ.
Kɛ́ Yudasi bɔ̀, Yesu mɛ̀: Tiasa Gbɛ̃nazĩn Nɛ́ a tɔbɔ, mɛ́ Lua a tɔbɔ aà yã́ musu.
Tó Lua tɔbɔ̀ aà musu sɔ̃, Lua a aà tɔbɔ a kĩ́i mɛ́ a bɔ gɔ̃̀ɔɛ.
Ma gbɛ̃́ɔ, ma kuaánɔ gɔ̃̀ yɔɔɛ. Á ma wɛɛlɛ, ãma málɛ oɛ́ tia lá má ò gbãadeɔnɛwa, á fɔ̃ gɛ́ gu pɔ́ málɛ táuo.
Málɛ yã́ dafu dilɛɛ́ɛ, àliɔ yekɔ̃i. Lá má yeázi, ápiɔ sɔ̃ àliɔ yekɔ̃i màa lɔ.
Tó á yekɔ̃i, ɔ̃ gbɛ̃́pii a á dɔ̃ ma ìwaɔ ũ.
Simɔɔ Piɛɛ aà là à mɛ̀: Dii, ńlɛ tá má ni? Yesu wèwà à mɛ̀: Gu pɔ́ málɛ táu, ńyɔ̃ fɔ̃ tɛmazi gĩao. Gbɛzã ɔ̃ ńyɔ̃ mɔ́.
Piɛɛ òɛ̀: Dii, bɔ́yãi má fɔ̃ tɛnzi tiao ni? Má gí ma wɛ̃nii n yã́i.
Yesu mɛ̀: Ńyɔ̃ gi n wɛ̃nii ma yã́i ló? Sĩana málɛ onɛ, e ko àɔ gɛ́ lɛzui, ńyɔ̃ lelekpamazi gɛ̃n àaɔ̃.
Ásu tó á pɔ yao. À Lua náaikɛ, í ma náaikɛ.
Ma Mae bɛ kpɛ́ vĩ dasi, málɛ gɛ́ gukɛkɛiɛ́ɛ. Tó a dɛ màao, dɔ̃ mi oɛ́o.
Lá málɛ gɛ́ gukɛkɛiɛ́, má ɛa mɔ mà á sɛ́lɛ táánɔ ma kĩ́i, kɛ́ ápiɔ sɔ̃ àɔ ku gu pɔ́ má kúu.
Á gu pɔ́ málɛ táu zɛ́ dɔ̃.
Ɔ̃ Tomaa òɛ̀: Dii, wá dɔ̃ gu pɔ́ ńlɛ táuo. Wá fɔ̃ a zɛ́ dɔ̃ kpelewa ni?
Yesu wèwà à mɛ̀: Mámɛ má zɛ́pi ũ, mámɛ má sĩana ń wɛ̃nio ũ. Gbɛ̃e lí e gɛ̀ ma Mae kĩ́i ma kɛ̀sɛ kũsaio.
Tó á ma dɔ̃, dɔ̃ á ma Mae dɔ̃. Za tia a aà dɔ̃̀ mɛ́ a aà è.
Ɔ̃ Filipi òɛ̀: Dii, ǹ n Mae ɔlɔwɛ̃ɛ. Bee a mɔ́wá.
Yesu òɛ̀: Filipi, má kúánɔ za gbão, ɔ̃ ń ma dɔ̃oa? Gbɛ̃́ pɔ́ ma e ma Mae èɛ. Bɔ́yãi ńlɛ o mà a Mae ɔlɔɛ́i?
Kɛ́ má kú ma Mae guu mɛ́ ma Mae ku ma guu, ni sio lé? Yã́ pɔ́ málɛ oɛ́, málɛ o ń mazĩaoo. Ma Mae pɔ́ kú ma guu mɛ́ lɛ́ a yãkɛaɔ kɛ.
Kɛ́ má ò má kú ma Mae guu mɛ́ ma Mae ku ma guu, à ma yã́ sí. Tó màan sɔ̃o, à si ma yãkɛapiɔ yã́i.
Sĩana málɛ oɛ́, gbɛ̃́ pɔ́ lɛ́ ma náaikɛ a yã́ pɔ́ mi kɛpiɔ kɛ. A kɛ dɛ beeɔla se, kɛ́ málɛ tá ma Mae kĩ́i yã́i.
Má yã́ pɔ́ a a wabikɛ̀ ń ma tɔ́o kɛ, kɛ́ ma Mae e tɔbɔ ma musu yã́i.
Tó a yãe wabikɛ̀ ń ma tɔ́o, má kɛ.
Tó á yemazi, áɔ yã́ pɔ́ má dìlɛɔ kũa.
Má gbɛa ma Maewa, i á gba Zɛnnɔde pãle pɔ́ aɔ kúánɔ gɔɔpii
Nisĩn sĩande ũ. Dṹnia gbɛ̃́ɔ fɔ̃ aà dilɛo, asa aalɛ aà eo mɛ́ aa aà dɔ̃o. Ápiɔ á aà dɔ̃, asa a kúánɔ mɛ́ aɔ kú á guu.
Má á tó ádoo, má ɛa mɔ á kĩ́i.
À gɔ̃̀ yɔɔɛ kɛ́ dṹnia a ma e lɔo, ãma á ma e. Kɛ́ má kú yã́i, áɔ ku sɔ̃.
Gɔɔ bee áɔ dɔ̃ kɛ́ má kú ma Mae guu, á kú ma guu, mɛ́ má kú á guu.
Gbɛ̃́ pɔ́ ma yãdilɛaɔ dà mɛ́ a kũa, ade mɛ́ yemazi. Ma Mae aɔ ye gbɛ̃́ pɔ́ yemazizi, mɛ́ máɔ yeaàzi, mí azĩa ɔlɔɛ̀.
Ɔ̃ Yudasi aà là, i kɛ Yudasi Isaliɔti gbɛ̃́ no: Dii, bɔ́ yã́ mɛ́ mɔ̀, ńyɔ̃ nzĩa ɔlɔwɛ̃ɛ, mɛ́ dṹnia a n eo ni?
Ɔ̃ Yesu wèwà à mɛ̀: Tó gbɛ̃́ yemazi, aɔ ma yã́ kũa. Ma Mae aɔ yeaàzi, wí mɔ́ aà kĩ́i, wí zɔ̃lɛaànɔ.
Gbɛ̃́ pɔ́ yemazio ma yã́ kũao. Yã́ pɔ́ álɛ mapi i bɔ ma kĩ́io, à bɔ̀ ma Mae pɔ́ ma zĩ kĩ́iɛ.
Ma yã́pi òɛ́ gɔɔ pɔ́ má kúánɔ.
Ma Mae a a Nisĩna zĩ ń ma tɔ́o Zɛnnɔde ũ. Ɔ̃mɛ a yã́pii dadaɛ́, i to yã́ pɔ́ má òɛ́ dɔágu píi.
Málɛ á tó ń aafiao, mazĩa aafia ɔ̃ málɛ á gba. Málɛ á gba lá dṹnia ì ń gbawao. Ásu tó á pɔ yao, ásu sɔ̃̀deedeekɛo.
Á mà, má òɛ́ málɛ tá, mí ɛa mɔ á kĩ́i. Tó á yemaziɛ, dɔ̃ á pɔ na, kɛ́ málɛ tá ma Mae kĩ́i yã́i, asa ma Mae dɛmala.
Má òɛ́ tia e àɔ gɛ́ kɛi, kɛ́ tó à kɛ̀, á ma náaikɛ.
Má e yã'oánɔ gbã̀a lɔo, asa dṹniaɛ bee kía lɛ́ mɔ́. A iko vĩao,
ãma lá ma Mae dàmɛɛ ɔ̃ málɛ kɛ, kɛ́ dṹnia e dɔ̃ má yeaàzi. À fɛlɛ wà go lakĩi.
Mámɛ má vɛ̃ɛli sĩande ũ, ma Mae mɛ́ vɛ̃ɛbude ũ.
Ì gɔ̃na pɔ́ pɛa nɛ'isai píi zɔ̃ɛ, ɔ̃ ì a nɛ'ina píi mibo, kɛ́ a nɛ'ia kã́fĩ yã́i.
Ápiɔá zɛ̃aɛ yã́ pɔ́ má òɛ́ yã́i.
Àɔ naa mapiwa lá má naawáwa. Ligɔ̃na lí fɔ̃ nɛ'ì ń azĩaoo, sema àɔ pɛa lidawa. Màaɛ ápiɔ á fɔ̃ kã́fĩakɛo, sema àɔ naaa bàasio.
Mámɛ má vɛ̃ɛ lida ũ, ámɛ á a gɔ̃naɔ ũ. Gbɛ̃́ pɔ́ naaa mɛ́ má naawà, ade a kã́fĩakɛ maamaaɛ, asa á fɔ̃ pɔe kɛ ma saio.
Tó gbɛ̃́ naaao, wa aà vũaa, lá wì ligɔ̃na zɔ̃ vũaa à giigaga, wà sɛ́lɛ kátɛu à tɛ́kũwaɛ.
Tó á naaa mɛ́ ma yã́ kú á sɔ̃u, à pɔ́ pɔ́ á yei wabikɛ, í e.
Tó a kã́fĩakɛ̀ maamaa, áɔ dɛ ma ìwaɔ ũ sĩana, ma Mae i tɔbɔ.
Má yeázi lá ma Mae yemaziwa. À zɛ ń ma yeaázio.
Tó á yã́ pɔ́ má dìlɛɔ kũa, á zɛa ń ma yeaázion we, lá má yã́ pɔ́ ma Mae dìlɛɔ kũa mɛ́ má zɛa ń aà yeamaziowa.
Ma yã́piɔ òɛ́, kɛ́ àɔ pɔna pɔ́ má vĩ vĩ, á pɔna i kɛ zài.
Yã́ pɔ́ má dìlɛɛ́n kɛ: Àɔ yekɔ̃i lá má yeáziwa.
Tó gbɛ̃́ gì a wɛ̃nii a gbɛ̃naɔ yã́i, gbɛ̃e aɔ ye gbɛ̃́i dɛ beelao.
Tó álɛ yã́ pɔ́ má dìlɛɛ́ kɛ, ma gbɛ̃naɔn á ũ.
Má oɛ́ zɔ̀blenaɔ lɔo, asa zɔ̀blena líɔ a dii bɔɔlɛ dɔ̃o. Máɔ oɛ́ sa gbɛ̃naɔɛ, asa yã́ pɔ́ má mà ma Mae kĩ́i ɔ̃ má òɛ́ píi.
Ámɛ i ma sɛo, mámɛ ma á sɛ́, mɛ́ ma á zĩ́ à gɛ́ kã́fĩakɛi, kã́fĩa pɔ́ aɔ ku, Mae Lua i á gba pɔ́ pɔ́ a a wabikɛ̀wa ń ma tɔ́o.
Yã́ pɔ́ má dìlɛɛ́n kɛ: Àɔ yekɔ̃i.
Tó dṹnia zàágu, àɔ dɔ̃ kɛ́ à zàmagu á ãa.
Tó dṹnia gbɛ̃́ɔn á ũ, dɔ̃ dṹnia yeázi. Lá ma á sɛ́ ma á bɔ́ dṹnia guu, á dɛ a gbɛ̃́ɔ ũo. Bee yã́i dṹnia zaiágu.
À to yã́ pɔ́ má òɛ́ dɔágu. Zɔ̀blena líɔ dɛ a diilao. Lá aa ĩadàa, màa aa dawá sɔ̃. Tó aa ma yã́ kũaɛ, aaɔ á yã́ kũa sɔ̃ɛ.
Aa yã́ beeɔ kɛɛ́ píi ma tɔ́ yã́i, asa aa gbɛ̃́ pɔ́ ma zĩ dɔ̃o.
Tó mi mɔ ma yã'ònɛ́o, dɔ̃ aa duuna vĩo. Tia kɛ́wa an duuna awa vĩo.
Gbɛ̃́ pɔ́ zamagu za ma Maeguɛ sɔ̃.
Tó mi yã́ pɔ́ wi kɛ yãao kɛ an guuo, dɔ̃ aa duuna vĩo. Tia kɛ́wa aa yã́ pɔ́ má kɛ̀ɔ è, ɔ̃ aa zàmagu ń ma Maeo wápii,
kɛ́ yã́ pɔ́ kú Mɔizi ikoyã guu pa, wà mɛ̀ aa zàmagu pã.
Tó Zɛnnɔde pɔ́ má aà gbaɛwá bɔ̀ ma Mae kĩ́i à mɔ̀, Nisĩn sĩande pɔ́ ì bɔ aà kĩ́ipi, aɔ dɛ ma seelade ũ.
Ápiɔ sɔ̃ áɔ dɛ ma seeladeɔ ũ, kɛ́ á kumanɔ za káau yã́i.
Ma yã́ beeɔ òɛ́ kɛ́ ásu fuo yã́iɛ.
Wa lousisikpɛzɔ̃ɛ́. A gɔɔ lɛ́ mɔ́ se kɛ́ gbɛ̃́ pɔ́ á dɛ́ aɔ e álɛ zĩkɛ Luaɛɛ.
Aa yã́piɔ kɛɛ́ kɛ́ aa ma Mae ń mapio dɔ̃o yã́i.
Ma yã́ beeɔ òɛ́, kɛ́ tó a gɔɔ kà, íɔ dɔ̃ má òɛ́ kɔ̀ɛ. Mi yã́ beeɔ òɛ́ za káauo, kɛ́ má kúánɔ yã́i.
Málɛ tá gbɛ̃́ pɔ́ ma zĩ kĩ́i sa. Á gbɛ̃e i ma la gu pɔ́ málɛ táuo.
Á pɔ siakũ̀ sa, kɛ́ ma yã́ beeɔ òɛ́ yã́i.
Sĩana málɛ oɛ́, ma taa a àikɛɛ́, asa tó mi tao, Zɛnnɔdepi a mɔ́wáo. Tó ma ta, má aà zĩwá.
Tó à mɔ̀, a dṹnia ɛɛkaɛ̀ a ɔzĩ duuna ń maakɛao ń yã́kpalɛkɛao yã́ musu,
duuna yã́ musu, kɛ́ aai ma náaikɛo yã́i,
maakɛa yã́ musu, kɛ́ málɛ tá ma Mae kĩ́i, mɛ́ á ma e lɔo yã́i,
yã́kpalɛkɛa yã́ musu, kɛ́ wà yã́kpalɛkɛ̀ ń dṹniaɛ bee kíao yã́i.
Má yãvĩ dasi mà oɛ́ lɔ, ãma á yã́piɔ fɔ̃ gĩao.
Tó Nisĩn Sĩande mɔ̀, a dɔaaɛ́ sĩana píi guu. A yã'o ń azĩaoo, yã́ pɔ́ a mà ɔ̃ ali o, i yã́ pɔ́ lɛ́ mɔ́ɔ baokpaɛ́.
A ma tɔbɔ, asa ɔ̃mɛ a ma yã́ɔ sɛ́lɛ siuɛ́.
Pɔ́ pɔ́ ma Mae vĩ píiá ma pɔ́ɛ. A yã́i ma mɛ̀ a ma yã́ɔ sɛ́lɛ siuɛ́.
À gɔ̃̀ yɔɔ kɛ́ á ma e lɔo, à gɔ̃̀ yɔɔ lɔ í ma e.
Ɔ̃ aà ìwaeɔ òkɔ̃ɛ: Bɔ́ yã́ àlɛ owɛ̃ɛ wei? À mɛ̀ à gɔ̃̀ yɔɔ wá a e lɔo mɛ́ à gɔ̃̀ yɔɔ lɔ wí a e. À mɛ̀ lɔ álɛ tá a Mae kĩ́i.
Ɔ̃ aa mɛ̀: À gɔ̃̀ yɔɔ pɔ́ a òpi dɛ kpelewa ni? Wi yã́ pɔ́ àlɛ opi mao.
Yesu dɔ̃̀ kɛ́ aa ye a la, ɔ̃ a ònɛ́: Kɛ́ ma mɛ̀ à gɔ̃̀ yɔɔ á ma e lɔo, mɛ́ à gɔ̃̀ yɔɔ lɔ í ma e, bee álɛ kɔ̃ lalaia?
Sĩana málɛ oɛ́, á ɔ́ɔlɔ á wɛ̃nakɛ, ãma dṹnia a pɔnakɛ. Áɔ ku pɔsia guu, ãma á pɔsiapi a lilɛ pɔna ũ.
Tó nɔɛ ye nɛ'ii, aà pɔ ì siakũ kɛ́ aà wãwãkɛgɔɔ kà yã́i. Tó à nɛ'ì sɔ̃, wãwã pɔ́ a kɛ̀pi lí dɔaàgu lɔo. Aà pɔ ì kɛ naɛ, kɛ́ à nɛ́ dafu kà dṹniawa yã́i.
Màa ápiɔ, á pɔ sia gĩa. Má ɛa mà á e lɔ, á pɔ i kɛ na, mɛ́ gbɛ̃e a fɔ̃ á pɔnapi síwáo.
Gɔɔ bee á yãe laa lɔo. Sĩana málɛ oɛ́, ma Mae a pɔ́ pɔ́ a a wabikɛ̀wa ń ma tɔ́o kpáwá.
E tia i pɔe wabikɛ ń ma tɔ́oo. Àli wabikɛ, íli e, kɛ́ á pɔna e pɛɛwá yã́i.
Ma yã́piɔ lɛ̀ɛũɛ́ɛ. A gɔɔ lɛ́ mɔ́ kɛ́ má yã'oɛ́ ń yãlɛɛũao lɔo, mí a Mae yã'oɛ́ wásawasa.
Gɔɔ bee á wabikɛ ń ma tɔ́o. Mi oɛ́ mámɛ má wabikɛɛ́ ma Maewao,
asa ma Mae yeázi kɛ́ á yemazi yã́i, mɛ́ a ma bɔa aà kĩ́i sì.
Ma bɔ ma Mae kĩ́i ma mɔ dṹnia guu. Tiasa málɛ dṹniato málɛ tá aà kĩ́i.
Ɔ̃ aà ìwaɔ òɛ̀: Too, ńlɛ yã'o ń yãlɛɛũao lɔo, ńlɛ o wásawasa.
Wá dɔ̃ sa kɛ́ ń yã́pii dɔ̃, baa tó gbɛ̃́ i a làasoo onɛo. Bee yã́i wa n bɔa Lua kĩ́i sì.
Ɔ̃ Yesu ònɛ́: Álɛ ma náaikɛ saa?
A gɔɔ lɛ́ mɔ́, à kà kɔ̀, kɛ́ á fãaa, á baade i ta a bɛ i ma to mado. Ń beeo má kú madoo, asa ma Mae kumanɔɛ.
Ma yã́ beeɔ òɛ́, kɛ́ naaa guu á nɔ̀sɛ àɔ daa doũ. Á wɛ́tɛ̃a e dṹnia guu, ãma à sɔ̃dilɛ, ma zĩblè dṹniawa.
Yesu yã́pi oa gbɛa à wɛsɛ̀ musu à mɛ̀: Baa, a gɔɔ kà. Ǹ n Nɛ́ tɔbɔ, n Nɛ́ i n tɔbɔ.
Ń tò má iko vĩ gbɛ̃́piiwa, kɛ́ mà wɛ̃ni láasai kpá gbɛ̃́ pɔ́ ń kpàaɔwa píi.
N Lua mɛ̀ndona sĩande ń mapi Yesu Kilisi pɔ́ ń zĩo dɔ̃a mɛ́ wɛ̃ni láasai ũ.
Ma n tɔbɔ̀ tɔɔlɛ, zĩ pɔ́ ń dàmɛɛ mà kɛ má làa.
Baa, gawi kpaa n kĩ́i sa, lá ń kpàa n kĩ́i zadɔ̃ dṹnia kuo.
Gbɛ̃́ pɔ́ n ń sɛ́ dṹniau n ń kpaaɔ, má tò aa n dɔ̃. N pɔ́ɔnɛ, ɔ̃ n ń kpaa. Aa n yã́ kũa,
aa dɔ̃̀ sa kɛ́ yã́ pɔ́ ń dàmɛɛ bɔ̀ n kĩ́i píiɛ.
Ma yã́ pɔ́ ń dàmɛɛ dànɛ́. Aa sì, ɔ̃ aa dɔ̃̀ kɛ́ ma bɔ n kĩ́iɛ sĩana. Aa sì kɛ́ ḿmɛ n ma zĩ.
Málɛ wabikɛnɛ́, i kɛ dṹnia málɛ kɛɛ̀o, sema gbɛ̃́ pɔ́ n ń kpaapiɔ, asa n pɔ́ɔnɛ.
Ma pɔ́ɔá n pɔ́ɔnɛ píi, n pɔ́ɔá ma pɔ́ɔnɛ píi. Málɛ tɔbɔ gbɛ̃́piɔ yã́ musu.
Málɛ su n kĩ́i, máɔ ku dṹnia guu lɔo, ãma ampiɔ aaɔ ku dṹnia guu. Baa Kuaadoade, ǹ ń dɔ̃́a ń n tɔ́ pɔ́ ń kpàa gbãao, kɛ́ aaɔ ku mɛdoũ láwáwa.
Gɔɔ pɔ́ má kúńnɔ, ma ń dɔ̃́a ń tɔ́ pɔ́ ń kpàapi gbãao. Má ń kũa, ɔ̃ an gbɛ̃e i vũaao, mɛ́ i kɛ gbɛ̃́ pɔ́ mipɛ̀ kaalɛwa kɛ́ n yã́ e pa yã́i bàasio.
Tiasa málɛ su n kĩ́i. Ma yã́ beeɔ ò dṹnia guu, kɛ́ aaɔ pɔna pɔ́ má vĩ vĩ, i pɛɛmáɛ.
Ma n yã́ dànɛ́, ɔ̃ dṹnia zàńgu, kɛ́ dṹnia gbɛ̃́ɔn ń ũo lán mapiwa.
Málɛ wabikɛma, i kɛ kɛ́ ǹ ń bɔ dṹnia guu no, kɛ́ ǹ kàedańzi Setãu yã́ musuɛ.
Dṹnia gbɛ̃́ɔn ń ũo lán mapiwa.
To an kua àɔ adoa ń sĩana gbãao, n yã́ mɛ́ sĩanapi ũ.
Lá n ma zĩ dṹnia guu, mapi sɔ̃ ma ń zĩ́ dṹnia guu.
Málɛ azĩa kpama an yã́i, kɛ́ aaɔ ku n gbɛ̃́ɔ ũ sĩana.
I kɛ málɛ wabikɛnɛ́ ńdo no, ń gbɛ̃́ pɔ́ aa ma náaikɛ ń yã́iɔɛ lɔ,
kɛ́ ampii aaɔ ku mɛdoũ. Baa, lá ń kú ma guu mɛ́ má kú n guu, ampiɔ sɔ̃ aaɔ kú wá guu, kɛ́ dṹnia e sí ḿmɛ n ma zĩ.
Gawi pɔ́ ń kpàa ɔ̃ má kpàmá, kɛ́ aaɔ ku mɛdoũ láwáwa.
Má kú ń guu mɛ́ ń kú ma guu, kɛ́ aaɔ ku mɛdoũ míɔmiɔ, dṹnia i dɔ̃ ḿmɛ n ma zĩ, mɛ́ ń yeńzi lá ń yemaziwa.
Baa, gbɛ̃́ pɔ́ ń kpàaɔ, má ye aaɔ ku gu pɔ́ má kúu, kɛ́ aa wɛsi ma gawilɛ, gawi pɔ́ ń kpàa kɛ́ ń yemazi zadɔ̃ dṹnia kuopi.
Mae Maa, dṹnia n dɔ̃o, ãma má n dɔ̃, mɛ́ gbɛ̃́ɛ beeɔ dɔ̃ kɛ́ ḿmɛ n ma zĩ.
Má tò aa n dɔ̃, mɛ́ má ɛa mà to aaɔ n dɔ̃ lɔ, kɛ́ áɔ yenzi lá ń yemaziwa, míɔ naamá.
Yesu yã́pi oa gbɛa à bɔ̀ ń a ìwaɔ, aa bùa Sedɔ̃ baale. Lu ku we, ɔ̃ à gɛ̃̀u ń a ìwaɔ.
Yudasi bɔnkpɛde sɔ̃ a gupi dɔ̃, asa Yesu ń a ìwaɔ aaìɔ kãaa we mɔ̀ɔmɔɔɛ.
Ɔ̃ Yudasi gɛ̀ we ń sosa gãli doo ń dɔai pɔ́ sa'onkiaɔ ń Falisiɔ ń zĩ́ɔ. Aa filiaɔ kũa ń sɛ̃tɛɔ ń gɔ̃kɛbɔɔ.
Yesu yã́ pɔ́ a a le dɔ̃ píi, ɔ̃ à bɔ̀ dàńlɛ à ń lá à mɛ̀: Dé álɛ wɛɛlɛi?
Aa wèwà aa mɛ̀: Yesu Nazalɛtiɛ. Ɔ̃ a ònɛ́: Mámɛ má aà ũ. Yudasi bɔnkpɛdepi kúńnɔ.
Kɛ́ Yesu ònɛ́: Mámɛ má aà ũ, ɔ̃ aa ɛ̀a kpɛkpɛ aa bɔ̀lɛlɛ.
Yesu ń lá lɔ: Dé álɛ wɛɛlɛi? Ɔ̃ aa mɛ̀: Yesu Nazalɛtiɛ.
Yesu wèmá lɔ: Má òɛ́ mámɛ má aà ũ. Tó mámɛ álɛ ma wɛɛlɛ, à to gbɛ̃́ɛ beeɔ tá.
À bee ò kɛ́ yã́ pɔ́ à dɔ̀aa ò e pa yã́iɛ à mɛ̀: Gbɛ̃́ pɔ́ ń kpàaɔ, an gbɛ̃e i vũaao.
Simɔɔ Piɛɛ fɛ̃nda looa, ɔ̃ a wò à sa'onkia zĩkɛna lɛ̀ò à aà ɔplaa swã́ gò. Zĩkɛnapi tɔ́n Malaku.
Ɔ̃ Yesu ò Piɛɛɛ: Ǹ n fɛ̃nda pɛ a kpɛ́u. Má taasi pɔ́ ma Mae dìlɛ mà kɛ kɛɛona í mio lé?
Ɔ̃ sosaɔ ń ń gbɛ̃zɔ̃ɔo ń Yuda dɔaiɔ Yesu kũ̀ aa aà yè.
Aa gɛ̀aànɔ Anasi kĩ́i gĩa. Anasipiá Kaaifa pɔ́ dɛ sa'onkia ũ wɛ̃ bee ã̀nsueɛ.
Kaaifapi mɛ́ lɛdà Yuda gbãadeɔwa yãa à mɛ̀: A maa gbɛ̃́ mɛ̀ndo ga gbɛ̃́pii gbɛuɛ.
Simɔɔ Piɛɛ ń Yesu ìwaɔ doo tɛ Yesupi kpɛ. Sa'onkia ìwapi dɔ̃, ɔ̃ ìwapi gɛ̃̀ Yesu kĩ́i sa'onkiapi bɛ'ua.
Piɛɛ gɔ̃̀ zɛ bɔlɛu gãaɛ. Ɔ̃ ìwa pɔ́ sa'onkia aà dɔ̃pi gɛ̀ yã'ò nɔɛ pɔ́ lɛ́ bɔlɛpi dɔ̃́aɛ, ɔ̃ à gɛ̃̀ ń Piɛɛo.
Ɔ̃ nɔɛ bɔlɛdɔ̃anapi Piɛɛ là à mɛ̀: Gbɛ̃́pi ìwaen n ũo lò? Piɛɛ wèwà à mɛ̀: Mámɛo.
Zĩkɛnaɔ ń dɔaiɔ tɛkà yãa kɛ́ ĩ́ana kú yã́i, ɔ̃ aalɛ kpakpa. Piɛɛ kúńnɔ we, àlɛ tɛ́kpakpa.
Ɔ̃ sa'onkia lɛ́ yãlala Yesuwa aà ìwaɔ ń aà yãdanɛo musu.
Yesu wèwà à mɛ̀: Ma yã'ò gbɛ̃́piiɛ gupuau. Ma yãdàdanɛ́ lousisikpɛɔ guu ń Lua uao, gu pɔ́ Yudaɔ ì kãaau ḿpii. Mi yãe o asii guuo.
Bɔ́yãi ńlɛ yãlalaai? Ma yãmanaɔ la, aa yã́ pɔ́ má ònɛ́ dɔ̃.
Kɛ́ Yesu yã́ bee ò, dɔaiɔ do pɔ́ kú we aà sãnkɛ à mɛ̀: Wì yã́zãsi sa'onkiawa màa yã̀?
Yesu wèwà à mɛ̀: Tó yãvãi má ò, o wà ma. Tó yãmaa má ò sɔ̃, bɔ́yãi n ma lɛi?
Ɔ̃ Anasi Yesu gbàɛ sa'onkia Kaaifawa yea.
E tia Piɛɛ ku we, àlɛ tɛ́kpakpa. Ɔ̃ wà aà là: Aà ìwaen n ũo lò? Piɛɛ lelekpà à mɛ̀: Mámɛo.
Sa'onkia zĩkɛnaɔ doá gbɛ̃́ pɔ́ Piɛɛ a swã́ gò daɛɛ, ɔ̃ à mɛ̀: Mi n eaànɔ lu guuo lé?
Ɔ̃ Piɛɛ lelekpà lɔ. Wegɔ̃ɔ ko lɛzù.
Ɔ̃ Yuda gbãadeɔ bɔ̀ ń Yesuo Kaaifa kĩ́i, aa gɛ̀aànɔ bùsu gbɛ̃zɔ̃ɔ bɛ. Gufɛ̃nɛɛ. Aai gɛ̃ gbɛ̃zɔ̃ɔpi bɛo, kɛ́ aasu gbãlɛo yã́i, asa aa ye Gɛ̃amusu dikpɛkɛɛ.
A yã́i tò Pilati bɔ̀ mɔ̀ ń kĩ́i à mɛ̀: Yã́ kpele á vĩ ń gbɛ̃́pioi?
Aa wèwà aa mɛ̀: Tó vãikɛna no, dɔ̃ wi mɔ aà kpáimao.
Ɔ̃ Pilati ònɛ́: À aà sɛ gɛ́ yã́kpalɛkɛiaànɔ ázĩa ikoyãwa. Ɔ̃ gbãadepiɔ òɛ̀: Wá gbɛ̃dɛa zɛ́ vĩo.
Bee kɛ̀ kɛ́ yã́ pɔ́ Yesu ò e pa yã́iɛ, kɛ́ à dɔ̀aa a ga taa ò.
Ɔ̃ Pilati ɛ̀a gɛ̃̀ a bɛ. À Yesu sìsi, ɔ̃ à aà là à mɛ̀: Yudaɔ kían n ũa?
Yesu wèwà à mɛ̀: Ńlɛ bee o ń nzĩao yã̀, ge wà ma yã'ònɛɛ?
Pilati mɛ̀: Yudan ma ũa? N buiɔ ń n sa'onkiaɔ mɛ́ n kpaa. Bɔ́ ń kɛ̀i?
Yesu mɛ̀: Ma kpalaá dṹniaɛ bee pɔ́ no. Tó ma kpalaá dṹniaɛ bee pɔ́ɛ, dɔ̃ ma ìwaɔ zĩkà, kɛ́ wasu ma kpa Yuda gbãadeɔwao. Ma kpalaá dṹnia la pɔ́ no.
Ɔ̃ Pilati òɛ̀ à mɛ̀: Asi kían n ũóo? Yesu mɛ̀: Ḿmɛ ńlɛ o kían ma ũ. Wà ma i, ɔ̃ ma mɔ dṹnia guu sĩana seelade ũ. Gbɛ̃́ pɔ́ dɛ sĩana pɔ́ ũ ì ma yãma.
Pilati mɛ̀: Bɔ́mɛ sĩana ũi? Kɛ́ a ò màa, à ɛ̀a bɔ̀ gɛ̀ Yuda gbãadeɔ kĩ́i, a ònɛ́: Mi yãe e gbɛ̃́piwao.
Á fɛlɛkaayã vĩ kɛ́ mi dakpɛunae kɛ̃́ɛ́ Gɛ̃amusu dikpɛgɔɔzĩ. Á ye mà Yudaɔ kía kɛ̃́ɛ́ yã̀?
Ɔ̃ aa wiilɛ̀ lɔ aa mɛ̀: Aàpi no, Balabaɛ! Kási sɔ̃ Balabapiá kpã́iwɛliwɛɛ.
Ɔ̃ Pilati mɛ̀ wà Yesu sɛ wà gbɛ̃ ń flàalao.
Ɔ̃ sosaɔ lɛ̀ fùa tã̀ aa kpàɛ̀ aa gomusu tɛ̃a dàɛ̀.
Aalɛ sɔ̃aàzi dodo aalɛ mɛ: Fɔ Yudaɔ kía! Ɔ̃ aalɛ aà sãnkɛkɛ.
Pilati ɛ̀a bɔ̀ lɔ, ɔ̃ a ò bílaɛ: À gwa, málɛ bɔɛ́aànɔ bàasi la, kɛ́ à e dɔ̃ mi yãe ewào.
Yesu bɔ̀ bàasi, a lɛ̀ fùapi kpaa, a gomusu tɛ̃api daa. Ɔ̃ Pilati ònɛ́: Gɔ̃ɛpi kɛ!
Kɛ́ sa'onkiaɔ ń dɔaiɔ aà è, aa wiilɛ̀ aa mɛ̀: Ǹ aà páliwa! Ɔ̃ Pilati ònɛ́: À aà sɛ gɛ páliwa ázĩa, asa mi yãe ewào.
Yuda gbãadepiɔ wèwà aa mɛ̀: Wá ikoyã vĩ, mɛ́ ikoyãpi mɛ̀ sema aà ga, kɛ́ à azĩa dìlɛ Lua Nɛ́ ũ yã́i.
Kɛ́ Pilati yã́pi mà, aà vĩa kã̀fĩ.
À ɛ̀a gɛ̃̀ ń Yesuo a bɛ lɔ, ɔ̃ à aà là à mɛ̀: N bɔ má ni? Yesu i wewào,
ɔ̃ Pilati òɛ̀: Ńyɔ̃ yã'omɛɛo lé? Ń dɔ̃ kɛ́ má n gbaɛa iko vĩ, mɛ́ má n paa líwa iko vĩ lɔo lé?
Yesu wèwà à mɛ̀: Ń ikoe vĩao, sema pɔ́ Lua kpàma bàasio. A yã́i tò gbɛ̃́ pɔ́ ma kpama duuna mɛ́ zɔ̃ɔ.
Za gɔɔ bee Pilati lɛ́ zɛwɛɛlɛ à aà gbaɛ, ãma Yuda gbãadeɔ wiilɛ̀ aa mɛ̀: Tó n gbɛ̃́pi gbàɛ, Sezaa gbɛ̃nan n ũo. Gbɛ̃́ pɔ́ azĩa dìlɛ kía ũ íbɛlɛsɛ̀ ń Sezaaoɛ.
Kɛ́ Pilati yã́ bee mà, à mɛ̀ wà bɔ ń Yesuo bàasi. Ɔ̃ à zɔ̃̀lɛ a gĩ́naa, gu pɔ́ wì mɛ gbɛ̀ gusalalau. (Ń Ɛbɛlu yã́o sɔ̃ Gabata.)
A gudɔa mɛ́ Gɛ̃amusu dikpɛ ũ. Kɛ́ ĩatɛ̃ ká minanguo, ɔ̃ Pilati ò Yuda gbãadepiɔnɛ: Á kía kɛ.
Ɔ̃ aalɛ wiilɛ aalɛ mɛ: Ǹ aà dɛ. Ǹ aà dɛ. Ǹ aà páliwa. Pilati ònɛ́: Má á kía páliwa yã̀? Sa'onkiaɔ mɛ̀: Wá kía vĩo, Sezaa bàasio.
Ɔ̃ Pilati Yesu kpàmá aa aà páliwa. Ɔ̃ aa aà sɛ̀ gɛ̀ò.
Yesu bɔ̀ wɛ̃́lɛ guu a azĩa lipãakɔ̃a sɛa, à gɛ̀ gu pɔ́ wì mɛ Mitɔɔnagu. (Ń Ɛbɛlu yã́o wì mɛ Gɔgɔta.)
We wà Yesu pàu líwa ń gbɛ̃ɔn pla pãleɔ, gbɛ̃do ɔplaai, gbɛ̃do ɔzɛɛi, ɔ̃ Yesu kú ń zãnguo.
Pilati lakɛ̃̀ a nà Yesu lipãakɔ̃apiwa. Yã́ pɔ́ a kɛ̃̀pin kɛ: Yesu Nazalɛti, Yudaɔ kía.
Yuda lápi kyokɛ̀ dasi, asa gu pɔ́ wà Yesu pàu líwapi zã̀ ń wɛ̃́lɛoo. Wa kɛ̃̀ lápiwa ń Ɛbɛlu yã́o ń Lomadeɔ yã́o ń Gɛlɛki yã́oɛ.
Ɔ̃ Yuda sa'onkiaɔ ò Pilatiɛ: Ńsu kɛ̃ Yudaɔ kíao, ãma kɛ̃ aàpi mɛ́ ò Yudaɔ kían a ũ.
Pilati mɛ̀: Yã́ pɔ́ má kɛ̃̀ má kɛ̃̀ɛ.
Kɛ́ sosaɔ Yesu pàliwa aa làa, ɔ̃ aa aà pɔkasaɔ sɛ̀lɛ kpaalɛ̀ lɛɛ síiɔ̃ baade miwa. Aa aà ulatao pɔ́ wa tã̀ namisai za musu e zĩ́lɛ sɛ̀ lɔ,
ɔ̃ aa òkɔ̃ɛ: Wásu ulapi paapaao. Wà tɛ́lɛpa gbɛ̃́ pɔ́ a gɔ̃ɛ̀. Aa bee kɛ̀ kɛ́ yã́ pɔ́ kɛ̃a láuɛ bee paɛ, wà mɛ̀: Aa aà pɔkasaɔ kpaalɛ̀kɔ̃ɛ, aa tɛ́lɛpà aà ula yã́ musu. Bee yã́i sosaɔ kɛ̀i màa.
Yesu da ń aà da dãunao ń Kolopa na Maliamao ń Maliama Madelɛnio ku lí pɔ́ wà Yesu pàwà saɛ.
Kɛ́ Yesu a da è ń a ìwa pɔ́ á yeaàzio zɛ aà saɛ, a ò a daɛ: N nɛ́ kɛ!
Ɔ̃ a ò ìwapiɛ: N da kɛ! Za zĩbeezĩ ɔ̃ ìwapi aà sɛ̀ tàò a bɛ.
Bee gbɛa Yesu dɔ̃ apii pà. Kɛ́ yã́ pɔ́ kɛ̃a Luayãtaalau e pa ɔ̃ à mɛ̀: Imi lɛ́ ma dɛ.
Lo ku we, vɛ̃ɛ kũ̀ma ka a pai. Ɔ̃ wà sao kpàlɛ vɛ̃ɛpi guu wa pɛ̀ lía, wa dà Yesuɛ a lɛ́u.
Kɛ́ à vɛ̃ɛpi mì à mɛ̀: Apii pà. Ɔ̃ à a mipɛ̀lɛ à kɛ̀sai.
A gudɔa mɛ́ kã́mabogɔɔ ũ. Yuda gbãadeɔ ye gɛɔ gɔ̃ líwa e kã́mabogɔɔzĩo, asa kã́mabogɔɔzĩpiá gɔɔ zɔ̃ɔɛ. Ɔ̃ aa gɛ̀ wabikɛ̀ Pilatiwa wà ń gbá ɛ́'ɛ, wi ń bua.
Ɔ̃ sosaɔ gɛ̀ gbɛ̃́ sɛ̃́ia pɔ́ wa pàliwa sãnu ń Yesuo gbá ɛ̀'ɛ ń a plaade pɔ́o lɔ.
Kɛ́ aa kà Yesu kĩ́i, aa è à gà kɔ̀, ɔ̃ aai aà gbá ɛ́'ɛo.
Ɔ̃ sosaɔ do Yesu zɔ̃̀ ń sɔ̃nao a gbã̀tɛ̃ɛu. Wegɔ̃ɔ au ń ío bɔ̀lɛ.
Gbɛ̃́ pɔ́ yã́pi è ń wɛ́o mɛ́ yã́pi ò. Aà seeladekɛ sĩana vĩ, mɛ́ a dɔ̃̀ sĩana álɛ o, kɛ́ ápiɔ sɔ̃ à e Yesu náaikɛ.
Yã́ beeɔ kɛ̀ kɛ́ yã́ pɔ́ kɛ̃a Luayãtaalauɛ bee paɛ wà mɛ̀: Aà wáe a ɛo.
A kɛ̃a Luayãtaalau lɔ wà mɛ̀: Aa gbɛ̃́ pɔ́ aa aà zɔ̃̀ aa aà dɛ̀ gwa.
Bee gbɛa Yosɛfu Alimate gbɛ̃́ gɛ̀ wabikɛ̀ Pilatiwa aà a gba zɛ́ à Yesu gɛ bua. Yesu ìwaɛ asii guu, kɛ́ àlɛ vĩakɛ Yuda gbãadeɔnɛ yã́i. Pilati wèi, ɔ̃ à gɛ̀ aà gɛ bùa.
Nikodɛũ pɔ́ gɛ̀ Yesu kĩ́i gwãasĩna gɛ̀ sɔ̃ ń lí'ɔo ń ɛsɛ gĩnanao yãalɛa, à kà kiloo baakwi taawa.
Ɔ̃ aa Yesu gɛ sɛ̀ aa bàabaa pɔ́lɛɔ fĩ̀wà ń ɛsɛ gĩnanapio, lá Yudaɔ ì gɛ kpɛla ń fɛlɛkaayã guuwa.
Kaa ku gu pɔ́ wà Yesu pàu líwapiu. Gbɛ̀'ɛ pɔ́ wa sɔ̀ mia ũ ku kaapiu, wi gbɛ̃e dau yãao.
Wekĩi aa Yesu dàu, kɛ́ a zã̀ńnɔo, mɛ́ Yudaɔ kã́mabogɔɔ lɛ́ ká yã́i.
Ãsɔ̃anɛnzĩ guluuluui Maliama Madelɛni gɛ̀ mia kĩ́i, ɔ̃ a lè gbɛ goa mia'ɛ lɛ.
Ɔ̃ à bàalɛ̀ gɛ̀ Simɔɔ Piɛɛ kĩ́i ń ìwaɔ do pɔ́ Yesu yeaàzipio, a ònɛ́: Wà Dii bɔ̀ miau, wi dɔ̃ gu pɔ́ wà aà dìlɛuo.
Ɔ̃ Piɛɛ ń ìwaɔ dopio fɛ̀lɛ gɛ̀ mia kĩ́i.
An gbɛ̃ɔn pla ḿpii aalɛ bàalɛ sãnu, ɔ̃ ìwapi ba na dɛ̀ Piɛɛla, à kà mia kĩ́i káau.
Kɛ́ à wɛkpàlɛu, ɔ̃ à bàabaa pɔ́lɛɔ è kálɛa, ãma i gɛ̃uo.
Kɛ́ Simɔɔ Piɛɛ kà aà gbɛa, ɔ̃ à gɛ̃̀ miau. À bàabaa pɔ́lɛpiɔ è kálɛa
ń zwãa pɔ́ wa fĩ̀ aà miwao. Zwãapi pɛakɔ̃wa ń pɔ́lɛpiɔo, a kooa dilɛa adoɛ.
Ɔ̃ ìwa pɔ́ kà mia kĩ́i káaupi gɛ̃̀ sɔ̃. A è, ɔ̃ à aà vua sì.
E tia aai yã́ pɔ́ kɛ̃a Luayãtaalau wà mɛ̀ a bɔ gau midɔ̃o.
Ɔ̃ ìwa gbɛ̃ɔn plapiɔ ɛ̀a tà bɛ.
Maliama zɛ mia'ɛ kpɛɛlɛ, àlɛ ɔ́ɔlɔ. Lá àlɛ ɔ́ɔlɔ màa, à wɛkpàlɛ mia'ɛu.
Ɔ̃ à malaika gbɛ̃ɔn plaɔ è zɔ̃lɛa gu pɔ́ wà Yesu gɛ dìlɛu yãa. Ado ku mizĩ, ado gbázĩ. Aa ula pua daa.
Ɔ̃ aa aà là aa mɛ̀: Bɔ́mɛ n le, ńlɛ ɔ́ɔlɔi? A wèmá à mɛ̀: Wà ma Dii sɛ̀ tàòɛ, má dɔ̃ gu pɔ́ wà aà dìlɛuo.
Kɛ́ à bee ò, à lìli, ɔ̃ à Yesu è zɛa, ãma i dɔ̃ Yesu no.
Yesu aà là à mɛ̀: Bɔ́yãi ńlɛ ɔ́ɔlɔi? Dé ńlɛ wɛɛlɛi? Maliama lɛ́ e kaadeɛ, ɔ̃ a òɛ̀: Mae, tó ḿmɛ n aà sɛ̀ n bɔò, omɛɛ gu pɔ́ n aà dìlɛu, mí gɛ́ mà aà sɛ́.
Yesu òɛ̀: Maliama! À aɛdɔ̀wà, ɔ̃ a òɛ̀ ń Ɛbɛlu yã́o: Labuni! (Bee mɛ̀ Mɛtulu.)
Yesu òɛ̀: Ńsu ɔkãao, mi ta ma Mae kĩ́i yãao. Gɛ ǹ o ma gbɛ̃́ɔnɛ, málɛ tá ma Mae ń ń Maeo kĩ́i, ma Lua ń ń Luao kĩ́i.
Ɔ̃ Maliama Madelɛni gɛ̀ a baokpà aà ìwaɔnɛ à mɛ̀: Ma Dii è. Ɔ̃ à yã́ pɔ́ a òɛ ònɛ́.
Ãsɔ̃anɛna bee oosi, aà ìwaɔ kãaaa kpɛ́ guu, aa gbatàńlɛ aa kilidàu, kɛ́ aalɛ vĩakɛ Yuda gbãadeɔnɛ yã́i. Ɔ̃ Yesu mɔ̀ zɛ̀ ń guu, a ònɛ́: Àɔ ku aafia!
Kɛ́ a ò màa, ɔ̃ à a ɔɔ ɔ̀lɔnɛ́ ń a gbã̀tɛ̃ɛo. Kɛ́ ìwapiɔ Dii è, an pɔ kɛ̀na.
Yesu ɛ̀a ònɛ́: Àɔ ku aafia! Lá ma Mae ma zĩ, málɛ á zĩ sɔ̃ɛ.
Kɛ́ à bee ò, à ĩ́anapɛ̀má à mɛ̀: À Lua Nisĩna sí.
Tó a gbɛ̃́ɔ duunaɔ kɛ̃̀má, à kɛ̃̀mán we. Tó i kɛ̃́má sɔ̃o, a kɛ̃́máo.
Gɔɔ pɔ́ Yesu mɔ̀, aà ìwa gbɛ̃ɔn kuɛplaɔ do Tomaa pɔ́ wì mɛ Sìa kúńnɔo.
Ɔ̃ aà ìwa kĩniɔ òɛ̀: Wa Dii è. Ɔ̃ a ònɛ́: Tó mi kusa gbɛ e aà ɔ guu ma ɔtona pɛ̀uo, mɛ́ mi ɔpɛ aà gbã̀tɛ̃ɛuo, má sio.
A gɔɔ la aà ìwaɔ ku kpɛ́u lɔ, Tomaa kúńnɔ sa. Aa gbatàńlɛ aa kilidàu, ɔ̃ Yesu mɔ̀ zɛ̀ ń guu à mɛ̀: Àɔ ku aafia!
Ɔ̃ a ò Tomaaɛ: Ǹ n ɔtona pɛ ma ɔ guu la ǹ gwa, ní ɔpɛ ma gbã̀tɛ̃ɛu. Ńsu seakɛ lɔo, ma náaikɛ.
Tomaa òɛ̀: Ma Dii, ma Lua.
Yesu òɛ̀: Kɛ́ n ma e yã́i ɔ̃ n ma náaikɛ̀. Báaadeɔn gbɛ̃́ pɔ́ aa ma náaikɛ̀ ma esaiɔ ũ.
Yesu dabudabu pãleɔ kɛ̀ dasi a ìwaɔ wáa, wi kɛ̃ taalaɛ bee guuo.
Ãma wà kɛ́ beeɔ kɛ̃̀, kɛ́ à e Yesu sí Lua Nɛ́ Mɛsii ũ, í wɛ̃ni e aà náaikɛa guuɛ.
Bee gbɛa Yesu ɛ̀a azĩa ɔ̀lɔ a ìwaɔnɛ lɔ Tibelia ísidalɛ. Lá à azĩa ɔ̀lɔnɛ́n kɛ:
Simɔɔ Piɛɛ ku sãnu ń Tomaa pɔ́ wì mɛ Sìao ń Kana pɔ́ kú Galile gbɛ̃́ Natanaɛlio ń Zebedee nɛ́ɔ ń Yesu ìwa gbɛ̃ɔn pla pãleɔ.
Simɔɔ Piɛɛ ònɛ́: Málɛ gɛ́ kpɔ wɛiɛ. Ɔ̃ aa òɛ̀: Wápiɔ sɔ̃ wá gɛnnɔɛ. Ɔ̃ aa gɛ̀ gɛ̃̀ gó'ilɛna guu, ãma aai pɔe e wà kũ̀ gwã́ beeo.
Kɛ́ gu lɛ́ dɔ, Yesu zɛa gɔ̃sɔ̃lɛ, ãma aà ìwaɔ i dɔ̃ kɛ́ aàpi no.
Ɔ̃ à lɛzu à ń lá à mɛ̀: Gbɛ̃́ɔ, i kpɔe e á kũ̀o lé? Aa mɛ̀: Aawo!
Ɔ̃ a ònɛ́: À bafã gó ɔplaai, ákpɔ kṹ. Kɛ́ aa fã̀, aa kpɔ kũ̀ dasidasi, aa fùa sɛ́i.
Ɔ̃ ìwa pɔ́ Yesu yeaàzipi ò Simɔɔ Piɛɛɛ: Diiɛ. Piɛɛpi ula daao. Kɛ́ a mà wà mɛ̀ Diiɛ, ɔ̃ à a ula sɛ dà à kùsi íwa.
Ìwa kĩniɔ lɛ́ bapi gálɛ, à pà ń kpɔo, aalɛ suò ń góo, asa aa zã̀ ń gɔ̃sɔ̃lɛoo, a dɛ gã̀sĩsuu ɔ̀aa do taalao.
Kɛ́ aa bùa baa, aa pɛ̃ɛ è kálɛa we ń kpɔo kpaa tɛ́a.
Yesu ònɛ́: À mɔ́ ń kpɔ pɔ́ á kũ̀ tia keeɔ.
Ɔ̃ Simɔɔ Piɛɛ gɛ̃̀ gó guu, à ba gàlɛ a bùaò sĩ̀sĩa, à pà ń kpɔ̀ gbɛ̃̀nɛɔ mɛ̀n basoplakwi ń àaɔ̃o. Baa kɛ́ a dasi màa, ba i kɛ̃o.
Yesu ònɛ́: À mɔ́ pɔble. Aà ìwae i fɔ̃ lɛbɔ̀ aà là dén aà ũio, asa aa dɔ̃ kɛ́ Diiɛ.
Yesu gɛ̀ pɛ̃ɛ sɛ kpàmá. Màa a kɛ̀ ń kpɔo lɔ.
Yesu azĩa ɔlɔa a ìwaɔnɛ gɛ̃n àaɔ̃den we aà bɔa gau gbɛa.
Kɛ́ aa pɔblè aa làa, Yesu Simɔɔ Piɛɛ là à mɛ̀: Zãa nɛ́ Simɔɔ, ń yemazi dɛ lá gbɛ̃́ɛ beeɔ yemazilaa? A wèwà à mɛ̀: Ao Dii, ń dɔ̃ kɛ́ má yenzi. Yesu òɛ̀: Blɛ kpa ma sãnɛbɔlɔɔwa.
A gɛ̃n plaade Yesu ɛ̀a aà là lɔ: Zãa nɛ́ Simɔɔ, ń yemazia? A wèwà à mɛ̀: Ao Dii, ń dɔ̃ kɛ́ má yenzi. Yesu òɛ̀: Ma sãɔ dãmɛɛ.
À aà là a gɛ̃n àaɔ̃de: Zãa nɛ́ Simɔɔ, ń yemazia? Kɛ́ Yesu Piɛɛ là a gɛ̃n àaɔ̃de tó a yeazi, aà pɔ yà, ɔ̃ a òɛ̀: Dii, ń yã́pii dɔ̃. Ń dɔ̃ kɛ́ má yenzi. Yesu òɛ̀: Blɛ kpa ma sãɔwa.
Sĩana málɛ onɛ, kɛ́ ń dɛ ɛ̀waaso ũ, ni pɔ́ da nzĩa ǹ gɛ́ gu pɔ́ ń yei, ãma tó n zikũ̀, ńyɔ̃ n ɔ poo, gbɛ̃pãle i danɛ, i gɛnnɔ gu pɔ́ ń yeio.
Kɛ́ a ò màa, Piɛɛ ga pɔ́ a Lua tɔbɔ ɔ̃ àlɛ o. Bee gbɛa Yesu òɛ̀: Tɛmazi.
Piɛɛ lìli à ìwa pɔ́ Yesu yeaàzipi è tɛ́ńzi. Gbɛ̃́pi mɛ́ sɔ̃kpàlɛ Diizi, à aà là gɔɔ pɔ́ aalɛ pɔble gbɛ̃́ pɔ́ a aà kpámái.
Kɛ́ Piɛɛ aà è, a ò Yesuɛ: Dii, gbɛ̃́ɛ bee sɔ̃ bɛ?
Yesu òɛ̀: Tó má ye aàɔ ku e ma gɛ mɔò, a yã́ n e má ni? Tɛmazi.
Ɔ̃ yã́pi fã̀aa Yesudeɔ guu, kɛ́ ìwapi a gao. Ãma Yesu i oɛ̀ a gao no. À mɛ̀ tó á ye aàɔ ku e à gɛ mɔò, a yã́ aà e má niɛ?
Ìwapi mɛ́ yã́ɛ beeɔ seelade ũ, aàpi mɛ́ láɛ bee kɛ̃̀, mɛ́ wá dɔ̃ kɛ́ aà seeladekɛ náai vĩ.
Yesu yãpãleɔ kɛ̀ dasidasi lɔ. Tó wa kɛ̃̀ lá guu dodo píi, málɛ e dṹnia azĩawa a fɔ̃ taala pɔ́ wa kɛ̃̀piɔ sio.
Teofili, má ònɛ ma lá sɛ̃́ia guu lá Yesu kɛ̀ ń yã́ pɔ́ a dànɛ́ɔ píi za a daalɛgɔɔ
e gɔɔ pɔ́ à yãdìlɛ a zĩnaɔnɛ ń Lua Nisĩna gbãao, ɔ̃ Lua aà sɛ̀ tàò a kĩ́i.
Asa aà gaa gbɛa à azĩa ɔ̀lɔnɛ́, ɔ̃ aa dɔ̃̀ seasai a bɛ̃́ɛ. À azĩa ɔ̀lɔnɛ́ e gɔɔ bla, à kpala pɔ́ bɔ̀ Lua kĩ́i yã'ònɛ́.
Kɛ́ aa kãaaa, ɔ̃ a ònɛ́: Ásu bɔ Yelusalɛũo. Àɔ lɛ́ pɔ́ ma Mae gbɛ̃̀ɛ́ dã́ lá ma a yã'òɛ́wa.
Asa Zãa gbɛ̃́ɔ da'ilɛkɛ̀ ń íoɛ, ãma gɔɔplanaɛa má á da'ilɛkɛ ń Lua Nisĩnao.
Lá aa kãaaa màa, ɔ̃ aa aà là aa mɛ̀: Dii, gɔɔ bee ɔ̃ ńyɔ̃ Isailiɔ kpala vua?
A wèmá à mɛ̀: Á a zɛ́ vĩ àɔ a gɔɔ ge zaa pɔ́ ma Mae dìlɛ ń azĩa ikoo dɔ̃o.
Tó Lua Nisĩna dìɛ́, á gbãa'e, íɔ dɛ ma seeladeɔ ũ Yelusalɛũ ń Yude bùsu gupiio ń Samali bùsuo e à gɛ pɛ dṹnia lɛ́wa.
Yã́ bee oa gbɛa Lua aà sɛ̀ ń wáa e à gɛ̀ sã̀sã ń wɛ́wa luabɛpuanau.
Aà taa guu, lá an wɛ́ pɛ́ luabɛwa, gbɛ̃ɔn plaeɔ bɔ̀ mɔ̀ zɛ̀ ń saɛ pɔkasa puaɔ daa.
Aa mɛ̀: Galile bùsudeɔ, àkɛa á zɛa álɛ luabɛ gwai? Yesu pɔ́ Lua aà bɔ̀ á guu à tàò a kĩ́ipi, a ɛa mɔ́, lá á è àlɛ tá weɛwa.
Ɔ̃ aa pìla Kùkpɛ sĩ̀sĩwa aa sù Yelusalɛũ. Sĩ̀sĩpi zã̀ ń Yelusalɛũo lán kiloo do taawaɛ.
Kɛ́ aa kà, ɔ̃ aa gɛ̃̀ kpɛdiakɔ̃a musu guu, gu pɔ́ aa kuu yãa. Piɛɛ ku we ń Zãao ń Zaakio ń Ãndeleeo ń Filipio ń Tomaao ń Batelemiio ń Matieeo ń Alafe nɛ́ Zaakio ń Simɔɔ Gínzĩaoo ń Zaaki nɛ́ Yudasio.
Ampii aa ńzĩa kpà wabikɛawa ń lɛdoũo ń Maliama Yesu dao ń Yesupi dãunaɔ ń nɔɛ kĩniɔ.
Gɔɔ bee Piɛɛ fɛ̀lɛ zɛ̀ a gbɛ̃́ pɔ́ aa kà gbɛ̃ɔn basoolo taawaɔ guu à mɛ̀:
Gbɛ̃́ɔ, yã́ pɔ́ Davidi ò ń Lua Nisĩna gbãao Yudasi pɔ́ dɔ̀aa gbɛ̃́ pɔ́ aa Yesu kũ̀ɔnɛ musu, bee kũ̀ɛ̀, ɔ̃ à kɛ̀ màa.
A dɛ wá gbɛ̃do ũ yãaɛ, aà baa kú wá zĩɛ bee guu.
À tɔɔlɛ lù ń ɔ̃a pɔ́ a è a vãikɛa musuo, ɔ̃ à sɛ̀ à pũ̀na, aà nɔnaɔ bɔ̀lɛ píi.
Yelusalɛũdeɔ píi yã́pi mà, ɔ̃ aa tɔkpà gupiɛ Akɛdama ń ń bui yã́o. Bee mɛ̀ Gbɛ̃dɛna tɔɔlɛ.
Wà aà yã'ò Soũ lá guu wà mɛ̀: Aà bɛ a gɔ̃ uazĩ ũɛ, gbɛ̃e aɔ ku a guu lɔo. Wa ò lɔ: Sema gbɛ̃pãle zɔ̃lɛ aà gbɛu.
Ayãmɛto gbɛ̃́ pɔ́ aaìɔ tɛ́wázi gɔɔ pɔ́ wá sãnu ń Dii Yesuo za Zãa gbɛ̃́ɔ da'ilɛkɛgɔɔ e gɔɔ pɔ́ Lua aà bɔ̀ wá guuɔ, wà ń gbɛ̃do sɛ aàɔ dɛ aà vua seelade ũwanɔ.
<range>
Ɔ̃ wà gbɛ̃ɔn plaɔ sɛ̀, Yosɛfu pɔ́ wì mɛɛ̀ Baasaba, wì oɛ̀ lɔ Yusitu, ń Matiasio.
Ɔ̃ aa wabikɛ̀ aa mɛ̀: Dii, ń gbɛ̃́pii nɔ̀sɛ dɔ̃. Gbɛ̃ɔn plaɛɔ guu gbɛ̃́ pɔ́ ń sɛ̀ ɔlɔwɛ̃ɛ,
kɛ́ aà bàa àɔ kú ń wá zĩnaɔ zĩɛ bee guu yã́i, zĩ pɔ́ Yudasi bɔ̀u à gɛ̀ gu pɔ́ kɔ̃sìanɔ guu.
Ɔ̃ aa tɛ́lɛpà gbɛ̃ɔn plapiɔ yã́ musu. Matiasi tɛ́lɛblè, ɔ̃ aa aà dà zĩna gbɛ̃ɔn kuɛdoɔ guu.
Kɛ́ Pãteko dikpɛgɔɔ kà, aa ku gudoũ ḿpii.
Kã́ndo aa kɔ̃fĩ mà à bɔ̀ luabɛ lán zàa'ĩan gbãawa, ɔ̃ à kpɛ́ pɔ́ aa zɔ̃̀lɛu wã̀.
Aa pɔ́ è lán tɛ́lɛpiɔnaɔwa, aa fã̀aa nàna ń baade miwa.
Lua Nisĩna dìnɛ́ ḿpii, ɔ̃ aa nà yãebui'oawa lá Nisĩnapi dànɛ́ aa owa.
Yudaeɔ ku Yelusalɛũ we, luayãmana pɔ́ aa bɔ̀ dṹnia bùsu píi guuɔ ũ.
Kɛ́ aa ń zɔapi mà, aa kã̀aańzi dasidasi, ɔ̃ aa bílikɛ̀, kɛ́ aa mà aalɛ ń baade píi buiyã'ò.
Yã́pi ń kṹ gbãa à bɔ̀ ń saɛ aa mɛ̀: Yã'onapiɔá Galiledeɔnɛ píio lò?
Àkɛa wá mà aalɛ wá baade buiyã'òi?
Paatiɔ ń Mɛdɛɔ ń Elaũɔn wá ũ ń gbɛ̃́ pɔ́ kú Mɛsɔpɔtamiɔ ń Yudeo ń Kapadosio ń Pɔ̃ntuo ń Azio
ń Filizio ń Pãmfilio ń Egipio ń Libii bùsu pɔ́ kú Silɛni saɛo ń gbɛ̃́ pɔ́ bɔ̀ Lomaɔ.
Yudaɔ ń gbɛ̃́ pɔ́ aa ń zɛ́ sɛ̀ɔn wá ũ ń Kɛlɛtiɔ ń Laalubuɔ, ɔ̃ wá mà, aalɛ Lua yãbɔnsaɛkɛaɔ o ń wá baade buiyãɔ.
Yã́pi ń kṹ gbãa, aa bílikɛ̀, aalɛ kɔ̃ lala aa mɛ̀: Yã́pi dɛ kpelewan wei?
Gbɛ̃eɔ sɔ̃ aalɛ ń láanikɛ aa mɛ̀: Í mɛ́ ń kã́.
Ɔ̃ Piɛɛ fɛ̀lɛ zɛ̀ ń a gbɛ̃́ kĩni gbɛ̃ɔn kuɛdoɔ, à yã'ò gbã́ugbãu à mɛ̀: Á Yudaɔ ń gbɛ̃́ pɔ́ kú Yelusalɛũɔ píi, tó á ye yã́pi dɔ̃, à swã́kpa ma yã́i.
Í i gbɛ̃́piɔ kã lá álɛ ewao, asa kɔɔ mɔ̀ kɛ̃okwiɛ.
Ãnabi Yoɛli dɔ̀aa yã́ɛ bee ò à mɛ̀:
Lua mɛ̀ gɔɔgbɛzãzĩ má a Nisĩna pisi gbɛ̃́piiɛ, á nɛgɔ̃ɛɔ ń á nɛnɔɛɔ i ãnabikɛkɛ, á ɛ̀waasoɔ i wɛ́pungu'e, á maezɔ̃ɔɔ i yã́ɔ e iu.
Gɔɔbeezĩ má a Nisĩna pisi ma zɔ̀blenaɔnɛ gɔ̃ɛɔ ń nɔɛɔ píi aai ãnabikɛkɛ.
Má seelaɔ kɛ musu, má yãbɔnsaɛɔ kɛ dṹniau, au ń tɛ́o ń tɛluo aɔ ku.
Ĩatɛ̃ a siakũ, mɔvua a tã lán auwa e Dii mɔgɔɔ zɔ̃ɔ gawide àɔ mɔ́,
Dii sìsinaɔ i bɔ píi.
Isailiɔ, à yã́ɛ bee ma. Lá á dɔ̃ ázĩawa, Lua tò a Yesu Nazalɛti dɛa a gbɛ̃́ ũ seela è dabudabuɔ ń yãbɔnsaɛ pɔ́ a tò Yesupi kɛ̀ á guuɔ yã́i.
Lua zɛ̀ò a pɔeã ń a dɔ̃ao guu kɛ́ wà aà kpáwá, ɔ̃ á tò luayãdɔ̃nsaiɔ aà pàliwa aa aà dɛ̀.
Ɔ̃ Lua ga ba pòlowà à aà vù, asa a zɛ́ kú kɛ́ ga fɔ̃ àɔ aà kũao.
Asa Davidi aà yã'ò à mɛ̀: Miɔ Dii e ma wɛ́u gɔɔpii, lá a ku ma ɔplaai, má kpaguao.
A yã́i ma pɔ ìɔ na, ma nɔ̀sɛ ìɔ yáalɔ, ma wɛ́ dɔi baa ma mɛ aɔ ku aafiaɛ,
asa ńyɔ̃ ma to miauo, ńyɔ̃ wei n gbɛ̃́ pɔ́ a kua adoa yaikɛo.
N ma ka wɛ̃ni zɛ́wa, n kĩ́i pɔna ìɔ pɛɛau.
Ma gbɛ̃́ɔ, má fɔ̃ wá dezi káau Davidi yã'oɛ́ wásawasa. À gà, wà aà vĩ̀, aà mia ku wɛ̃́lɛu la e ń a gbão.
Aà ãnabikɛ guu a dɔ̃̀ kɛ́ Lua lɛgbɛ̃̀ɛ à mɛ̀ á a buie kpa a kpalau.
Ɔ̃ Davidi dɔ̀aa Mɛsii vua yã'ò à mɛ̀: Lua a aà to miauo, a wei aà mɛ yaikɛo.
Yesupi ɔ̃ Lua aà bɔ̀ gau. A seeladeɔn wá ũ wápii.
Zɔ̃lɛa a Mae Lua ɔplaai à aà Nisĩna pɔ́ à a lɛgbɛ̃̀wɛ̃ɛ èwà, ɔ̃ a pìsiwɛ̃ɛ. Yã́ pɔ́ álɛ e mɛ́ álɛ ma tiaɛ bee bɔ̀ weɛ.
Asa i kɛ Davidi mɛ́ fɛ̀lɛ gɛ̀ luabɛo, à mɛ̀: Dii ò ma Diiɛ aà zɔ̃lɛ a ɔplaai
e aà aà ibɛɛɔ kɛɛ̀ aà gbadibɔ ũ.
Isailiɔ, àɔ dɔ̃ sã́asã kɛ́ Yesu pɔ́ a aà pàliwa ɔ̃ Lua aà dìlɛ Dii ũ, Mɛsii ũ.
Kɛ́ aa yã́pi mà, à ń sɔ̃ zɔ̃̀, ɔ̃ aa Piɛɛ ń zĩna kĩniɔ là aa mɛ̀: Gbɛ̃́ɔ, wá sɛ́ kpelewa ni?
Ɔ̃ Piɛɛ ònɛ́: Á baade nɔ̀sɛlilɛ, í da'ilɛkɛ ń Yesu Kilisi tɔ́o, á duuna i kɛ̃́wá, Lua i á gba a Nisĩna.
Asa lɛ́ pɔ́ Lua gbɛ̃̀pi dɛ á pɔ́ ũɛ ń á nɛ́ɔ ń gbɛ̃́ pɔ́ kú zã̀ɔ, gbɛ̃́ pɔ́ Dii wá Lua a ń sɛ́piɔ píi.
À yãpãleɔ ònɛ́ dasi, à nàɛmá à mɛ̀: À ázĩa bɔ gbãgbɛ̃ vãiɛ beeɔ guu.
Ɔ̃ gbɛ̃́ pɔ́ aa aà yã́ sìɔ da'ilɛkɛ̀. Zĩbeezĩ ɔ̃ wà kã̀fĩ ń guu gbɛ̃ɔn ɔ̀aasɔsɔo lɛɛ àaɔ̃ (3.000).
Aa laaidɔ̀ zĩnaɔ yãdaanɛ́wa ń gbɛ̃kɛkɛakɔ̃ɛo ń Dii blɛbleao ń wabikɛao.
Zĩnapiɔ lɛ́ dabudabuɔ ń yãbɔnsaɛɔ kɛ, ɔ̃ vĩa gbɛ̃́pii kũ̀.
Dii náaikɛnaɔ píi gãli doũ. An pɔvĩa dɛ ampii pɔ́ ũɛ.
Tó aa ń pɔvĩaɔ yìa, aaì a ɔ̃a kpakɔ̃wa lá gbɛ̃́ a bɔɔlɛ vĩwa.
Lá gu lɛ́ dɔ aaìɔ kɔ̃ kãaa Lua ua ń lɛdoũo, aaìɔ Dii blɛ ble kɔ̃ bɛ, aaìɔ pɔble ń pɔnao ń nɔ̀sɛmɛndoo.
Aaìɔ Lua táasilɛ mɛ́ aaìɔ na ń gbɛ̃́piio. Dii ìɔ gbɛ̃́ pɔ́ álɛ ń suabaɔ kã́fĩ ń guu lá gu lɛ́ dɔ.
Gɔɔewa Piɛɛ ń Zãao gɛ̀ Lua ua ĩatɛ̃ auapilaa lousisigɔɔ.
Gɔ̃ɛe ku we, wà aà ì ɛɛ ũɛ. Lá gu lɛ́ dɔ wì aà sɛ mɔ dilɛ Lua ua bɔlɛ pɔ́ wì mɛ Bɔlɛ Kɛfɛnau, ɔ̃ ìɔ baakɛ gbɛ̃́ pɔ́ aalɛ gɛ̃ uapiuɔwa.
Kɛ́ à Piɛɛ ń Zãao è, aalɛ mɔ́ gɛ̃i Lua ua, ɔ̃ à baakɛ̀má.
Aa wɛpɛ̀wà, ɔ̃ Piɛɛ mɛ̀: Wá gwa.
Ɔ̃ à wɛbìimá, àlɛ ń gba dã́.
Ɔ̃ Piɛɛ òɛ̀: Má ɔ̃a vĩo, ãma pɔ́ pɔ́ má vĩ má n gba. Ń Yesu Kilisi Nazalɛti tɔ́o, fɛlɛ táa'o.
Ɔ̃ Piɛɛ aà kũ̀ a ɔplaawa, à aà fɛ̀lɛ zɛ̀. Wegɔ̃ɔ aà gbálaɔ ń aà gbakũpɛɛkĩiɔ gbãakũ̀.
À vĩ̀ zɛ̀, ɔ̃ à nà táa'oawa. À gɛ̃̀ńnɔ Lua ua, àlɛ táa'o, àlɛ vĩvĩ, àlɛ Lua sáaukpa.
Gbɛ̃́pii aà è, àlɛ táa'o, àlɛ Lua sáaukpa.
Kɛ́ aa aà dɔ̃̀ baakɛna pɔ́ ìɔ zɔ̃lɛ Lua ua Bɔlɛ Kɛfɛnau ũ, ɔ̃ yã́ pɔ́ wa kɛ̀ɛ̀pi ń kṹ gbãa, à bɔ̀ ń saɛ.
Lá à nà Piɛɛ ń Zãaowa gu pɔ́ wì mɛ Salomɔɔ Bilandaau, ɔ̃ gbɛ̃́pii lɛ́ gɛ̃ ń kĩ́i, asa yã́pi bɔ̀ ń saɛɛ.
Kɛ́ Piɛɛ gbɛ̃́ɔ è, a ònɛ́: Isailiɔ, bɔ́yãi yã́pi bɔ̀ á saɛi? Bɔ́yãi a wɛfĩ̀wá màai? Álɛ e wázĩa gbãa ge wá ma Ayãmɛto gbɛ̃́ɛ bee táa'òe?
Wá dezi káauɔ Ablahaũ ń Izaakio ń Yakɔbuo Lua gwea kpà a zĩkɛna Yesuwa. Ápiɔ sɔ̃ a aà kpà gbãadeɔwa, a bɔ aà kpɛ Pilati pɔ́ zɛ̀ ń aà gbaɛao aɛ.
A bɔ gbɛ̃maa pɔ́ a kua adoapi kpɛ, ɔ̃ a wabikɛ̀ Pilatiwa aà gbɛ̃dɛnae kɛ̃́ɛ́.
A wɛ̃niki dɛ̀, ɔ̃ Lua aà bɔ̀ gau. A seeladeɔn wá ũ.
Yesu náaikɛa mɛ́ tò gɔ̃ɛ pɔ́ á aà dɔ̃ mɛ́ álɛ aà gwaɛ bee gbã̀gbã Yesupi tɔ́ gbãa yã́i. Yesu náaikɛa mɛ́ aà gbà aafia ápii wáa.
Tia ma gbɛ̃́ɔ, má dɔ̃ kɛ́ ápiɔ ń á gbãadeɔ yã́ pɔ́ á kɛ̀ á wɛ́sia yã́ɛ.
Lua dɔ̀aa dà ãnabiɔnɛ, ɔ̃ aa ò ḿpii Mɛsii a taasikɛ, ɔ̃ à kɛ̀ màa.
Ayãmɛto à nɔ̀sɛlilɛ, í zɛ ń Luao, á duuna i wolowá,
kɛ́ à mɔ́ɛ́ ń dɛ̀ɛpoogɔɔo, i Yesu pɔ́ à dɔ̀aa dìlɛɛ́ Mɛsii ũpi zĩwá.
Sema aàɔ ku musu gĩa e gɔɔ pɔ́ Lua a pɔ́pii kɛkɛ dafu, lá a dà a ãnabiɔnɛ aa ò za káauwa.
Mɔizi mɛ̀ Dii á Lua a á gbɛ̃e sɛ ãnabi ũ láawa. À yã́ pɔ́ a oɛ́ ma píi.
Gbɛ̃́ pɔ́ i ãnabipi yãmao, Lua a ade bɔ á guu à dɛɛ.
Ãnabi pɔ́ aa Lua yã'ò sɛa za Samuɛliwaɔ píi gɔɔɛ bee baokpà.
Yã́ pɔ́ ãnabipiɔ ò ń Lua bàa pɔ́ kú ń á dezi káauɔo gɔ̃̀ á pɔ́ ũ, lá a ò Ablahaũɛwa à mɛ̀ á báaada dṹnia bui píigu aà bui sabai.
Beewa Lua tò a zĩkɛnapi bɔ̀ mɔ̀wá, à aà zĩ̀wá gĩa aà báaadaágu, kɛ́ á baade mikɛ̃ a yãvãikɛaɔwa.
Kɛ́ Piɛɛ ń Zãao lɛ́ yã'o gbɛ̃́ɔnɛ, sa'onaɔ ń Lua ua dɔ̃̀anaɔ gbɛ̃zɔ̃ɔo ń Saduseɔ gɛ̃̀ńzi.
An pɔ pà, kɛ́ aalɛ gɛɔ vua yãda gbɛ̃́ɔnɛ aalɛ Yesu vua kpàwakɛ yã́i.
Ɔ̃ aa ń kṹ aa ń dá kpɛ́u e gu dɔ, asa oosi kɛ̀ kɔ̀ɛ.
Ãma gbɛ̃́ pɔ́ ń yãmà aa Yesu náaikɛ̀ɔ dasi e an gɔ̃ɛɔ dasikũ̀ à kà gbɛ̃ɔn ɔ̀aasɔsɔo lɛɛ sɔo (5.000) taawa.
Kɛ́ a gu dɔ̀, Yuda gbãadeɔ ń gbɛ̃zɔ̃ɔɔ ń Mɔizi ikoyãdanɛdeɔ kã̀aa Yelusalɛũ.
Sa'onkia Anasi ku we ń Kaaifao ń Zãao ń Alɛsãndao ń gbɛ̃́ pɔ́ aa dɛ sa'onkiapi daɛ ũɔ píi.
Wà mɔ̀ ń Piɛɛo ń Zãao gbãadepiɔ aɛ, ɔ̃ wà ń lá: Bɔ́ gbãa ge de tɔ́ a bee kɛ̀òi?
Ɔ̃ Lua Nisĩna dɛ̀dɛ Piɛɛwa, a ònɛ́ à mɛ̀: Á gbãadeɔ ń gbɛ̃zɔ̃ɔɔ,
lá álɛ wá lala gbã maa pɔ́ wá kɛ̀ kɔ̃̀ɔɛ, lá wá kɛ̀ à gbã̀gbã yã́i,
á Isailiɔ ápii, àɔ dɔ̃ kɛ́ gbɛ̃́ pɔ́ zɛa á aɛɛ bee aafiaʼè ń Yesu Kilisi Nazalɛti pɔ́ á pàliwa Lua aà bɔ̀ gau tɔ́oɛ.
Beewa gbɛ pɔ́ á ɛ̃bonaɔ a pãkpài mɛ́ gɔ̃̀ gbɛɔ mide ũ.
Gbɛ̃pãle ku à gbɛ̃́ɔ suabao, asa dṹnia guu píi Lua i gbɛ̃e dilɛ gbɛ̃nazĩnaɔnɛ à ń suabao, sema aàpi.
Kɛ́ aa è vĩa i Piɛɛ ń Zãao kũo, mɛ́ aa ń dɔ̃ zɔ̃ɛ ladɔ̃nsaiɔ ũ, à bɔ̀ ń saɛ, ɔ̃ aa ń kua ń Yesuo yã́ dɔ̃̀ sa.
Lá aa gbɛ̃́ pɔ́ gbã̀gbãpi è zɛa ń saɛ, aai e yãe zãsìmáo,
ɔ̃ aa ònɛ́ aa bɔlɛ. Aa lɛkpàaĩ
aa mɛ̀: Wá sɛ́ ń gbɛ̃́piɔ kpelewa ni? Asa Yelusalɛũdeɔ dɔ̃ píi kɛ́ aa dabudabu zɔ̃ɔ kɛ̀, wá fɔ̃ gi beeio.
Kɛ́ yã́pi su ligua dɛ kɛ́ao, wà gínɛ́ pãsĩpãsĩ aasu yã'o gbɛ̃eɛ ń tɔ́pio lɔo.
Ɔ̃ aa ń sisi, aa gìnɛ́ fĩ́afĩa aa yã'o ge aa yãdanɛ́ ń Yesu tɔ́o.
Ɔ̃ Piɛɛ ń Zãao wèmá aa mɛ̀: À gwa ázĩawa à gwa. Á yã́ wà maa, ge Lua pɔ́ɛ? A kpele mɛ́ maa Luaɛi?
Asa wá fɔ̃ gí yã́ pɔ́ wá mà mɛ́ wá è oio.
Gbãadeɔ ɛ̀a vĩadàdańzi, ɔ̃ aa ń gbáɛ. Aai ĩadaama zɛ́ eo dasi yã́i, asa gbɛ̃́pii lɛ́ Lua sáaukpa yã́ pɔ́ kɛ̀pi yã́iɛ.
Gbɛ̃́ pɔ́ aa gbã́gbãa dabudabu bee kɛ̀ɛ̀ zi dɛ wɛ̃̀ blaa.
Kɛ́ wà ń gbáɛ, ɔ̃ aa tà ń gbɛ̃́ɔ kĩ́i, aa ònɛ́ lá sa'onkiaɔ ń gbɛ̃zɔ̃ɔɔ ònɛ́.
Kɛ́ aa mà, aa wiilɛ̀ Luawa ń làasoo doũo aa mɛ̀: Dii, ḿmɛ n musu kɛ̀ ń tɔɔlɛo ń ísiao ń pɔ́ pɔ́ kú ń guuɔ píi.
Ń dà ń zĩkɛna wá dezi Davidiɛ ń n Nisĩna gbãao, ɔ̃ à mɛ̀: Bɔ́yãi bui ń buio lɛ́ zɔakai? Bɔ́yãi wàlɛ lɛ́ pã kpaaĩi?
Dṹnia kíaɔ lɛ́ zĩ̀ sɔukɛ, kpalablenaɔ lɛ́ kãaa Diizi ń Mɛsii pɔ́ a kpào.
Sĩanaɛ, Elodi ń Pɔ̃nsi Pilatio kã̀aa wɛ̃́lɛɛ beeu ń Isailiɔ ń buipãleɔ n zĩkɛna pɔ́ a kua adoa Yesu pɔ́ ń kpàpizi.
Aa kɛ̀ lá n dɔaa n zɛò n gbãa ń n pɔeãowa.
Tiasa Dii, yãpãsĩ pɔ́ aa ò ma we. Wápi n zɔ̀blenaɔ, wá gba lɛ́ wà n yã'o ń sɔ̃o dilɛa.
Ɔdauwá wà gbɛ̃́ɔ gbã́gbã wà dabudabuɔ ń yãbɔnsaɛɔ kɛ ń n zĩkɛna Yesu pɔ́ a kua adoa tɔ́o.
Kɛ́ aa wabikɛ̀ aa làa, gu pɔ́ aa kãaaau lùalua, Lua Nisĩna dɛ̀dɛmá ḿpii, ɔ̃ aa gɛ̀ lɛ́ Lua yã'onɛ́ ń sɔ̃o dilɛa.
Yesu náaikɛnaɔ gãli làasoo doũ vĩ ń lɛdoũo. An gbɛ̃e lí mɛ a pɔvĩaɔá a pɔ́ɛ adoo. An pɔ́piiá ampii pɔ́ɛ.
Zĩnaɔ lɛ́ Dii Yesu bɔa gau yã'o gbɛ̃́ɔnɛ ń iko zɔ̃ɔo. Ampii aa na ń gbɛ̃́ɔ maamaa.
Gbɛ̃e pɔe taasi vĩ ń guuo, asa gbɛ̃́ pɔ́ aa bú vĩɔ ge kpɛ́ɔ aaì yía aa mɔ́ ń a ɔ̃ao,
aa kpa zĩnaɔwaɛ, ɔ̃ wì ɔ̃api kpa baadewa, lá a a bɔɔlɛ vĩwa.
Levii bui Yosɛfu pɔ́ bɔ̀ Sipi bùsuu kú ń guu. Zĩnaɔ tɔkpàɛ̀ Baanaba. Bee mɛ̀ nɔ̀sɛninina.
À a bú lɛɛ do yìa, ɔ̃ à mɔ̀ a ɔ̃a kpà zĩnaɔwa.
Gɔ̃ɛ pɔ́ wì mɛ Ãnania ku lɔ ń a na Safilao. À a tɔɔlɛ yìa,
à a ɔ̃a kĩni kuluyè ń a na dɔ̃ao, ɔ̃ à gɛ̀ a kĩni kpà zĩnaɔwa.
Ɔ̃ Piɛɛ òɛ̀: Ãnania, bɔ́yãi ń tò Setãu dɔ̀aanɛ màa, n n tɔɔlɛ ɔ̃a kĩni kuluyè, ɔ̃ n ɛɛtò Lua Nisĩnaɛi?
Gɔɔ pɔ́ ni tɔɔlɛpi yíao, n pɔ́ nolo? Kɛ́ ń yìa sɔ̃, lá ń yei, ńyɔ̃ kɛ ń a ɔ̃aoo lé? Àkɛa n yã́ bee kɛa làasookɛ̀i? I kɛ gbɛ̃nazĩna n ɛɛtòɛ̀o, Lua ń tòɛ̀.
Kɛ́ Ãnania yã́pi mà, à lɛ̀lɛ à gà. Ɔ̃ vĩa gbɛ̃́ pɔ́ yã́pi màɔ kũ̀ maamaa.
Ɛ̀waasoɔ gɛ̃̀ aa zwãa kùaàla, ɔ̃ aa aà sɛ̀ gɛ vĩ̀.
Kɛ́ à kà lɛɛlu àaɔ̃ taawa, yãemasai aà na mɔ̀ gɛ̃̀.
Ɔ̃ Piɛɛ aà là à mɛ̀: Omɛɛ, a tɔɔlɛpi yìa kɛ́wa yã̀? A wèwà à mɛ̀: Ao, màaɛ.
Ɔ̃ Piɛɛ òɛ̀: Bɔ́yãi a Lua Nisĩna lɛ̀ á gwài? Gbɛ̃́ pɔ́ aa n zã́ vĩ̀ɔ ku kpɛɛlɛ, aa n sɛ bɔnnɔ sɔ̃.
Wegɔ̃ɔ à lɛ̀lɛ aà aɛ à gà. Kɛ́ ɛ̀waasoɔ gɛ̃̀, aa è à gà, ɔ̃ aa aà sɛ̀ gɛ vĩ̀ aà zã́ saɛ.
Ɔ̃ vĩa Yesudeɔ kũ̀ maamaa ḿpii ń gbɛ̃́ pɔ́ yã́pi màɔ píi.
Zĩnaɔ lɛ́ dabudabu ń yãbɔnsaɛɔ kɛ gbɛ̃́ɔ guu dasi. Ampii aaì kɔ̃kãaakɛ sãnu Salomɔɔ Bilandaau.
Gbɛ̃pãleɔ lí we nàmáo, ãma gbɛ̃́pii ì ń tɔnasiɛ,
mɛ́ bíla pɔ́ lɛ́ Dii Yesu náaikɛɔ, gɔ̃ɛɔ ń nɔɛɔ píi, aaìɔ ká ń guu.
Ɔ̃ wà gyãeɔ sɛ̀lɛ ń wúlɛbɔɔ ń mákɛlɛɔ wà ń kálɛ zɛ́u, kɛ́ tó Piɛɛ lɛ́ gɛ̃, aà nisĩna e da ń gbɛ̃eɔla.
Bíla bɔ̀ wɛ̃́lɛ pɔ́ kú Yelusalɛũ saɛɔ aa mɔ̀ ń gyãeɔ ń gbɛ̃́ pɔ́ tã́a lɛ́ ĩadamáɔ, ɔ̃ aa gbã̀gbã píi.
Ɔ̃ sa'onkia ń Saduse gãlide pɔ́ dɛ aà gbɛ̃́ ũɔ wɛdɔ̀ zĩnaɔnɛ aa fɛ̀lɛńnɔ,
aa ń kũkũ aa ń ká kpɛ́u,
ɔ̃ Dii malaikae mɔ̀ kpɛ́pi zɛ́ wɛ̃̀nɛ́ gwãasĩna, à ń bɔ́lɛ à mɛ̀:
À gɛ àɔ ku Lua ua, í wɛ̃ni dafupi yã'o gbɛ̃́piiɛ.
Zĩnaɔ yã́pi mà, ɔ̃ aa gɛ̀ Lua ua kɔɔkɔɔ, aalɛ yãdanɛ́. Kɛ́ sa'onkia ń a gbɛ̃́ɔ fɛ̀lɛ, aa Isaili gbãadeɔ ń ń gbɛ̃zɔ̃ɔɔ kã̀aa, ɔ̃ aa dɔaiɔ zĩ̀ aa gɛ zĩnaɔ bɔlɛ kpɛ́u aa mɔ́ńnɔ.
Kɛ́ dɔaipiɔ kà we, aai ń e kpɛ́uo. Ɔ̃ aa ɛ̀a gɛ ònɛ́
aa mɛ̀: Kɛ́ wa ka kpɛ́pi kĩ́i, wá lè gbaɔ tataaɛ gíũgiũ, mɛ́ a dɔ̃̀anaɔ ku kpɛɛlɛ, ãma kɛ́ wá wɛ̃̀, wi gbɛ̃e euo.
Kɛ́ Lua ua dɔ̃̀anaɔ gbɛ̃zɔ̃ɔ ń sa'onkiaɔ yã́pi mà, aa bílikɛ̀ yã́ pɔ́ zĩnaɔ lèwa.
Ɔ̃ gbɛ̃e mɔ ònɛ́: À ma! Gbɛ̃́ pɔ́ a ń ká kpɛ́uɔ ku Lua ua, aalɛ yãdanɛ́.
Ɔ̃ Lua ua dɔ̃̀anaɔ ń ń gbɛ̃zɔ̃ɔo gɛ̀ ń kũkũ aa sùńnɔ yãkelesai, asa aalɛ vĩakɛ gbɛ̃́ɔnɛ, kɛ́ wà su wà ń pápa ń gbɛo yã́iɛ.
Kɛ́ aa sùńnɔ, aa ń zɛ́ gbãadeɔ aɛ, ɔ̃ sa'onkia yãlàlamá à mɛ̀:
Wa giɛ́ fĩ́afĩa à yãdanɛ́ ń tɔ́pioɛ, ɔ̃ á tò yã́pi gì lì Yelusalɛũa píi, mɛ́ á ye gbɛ̃́pi gaa yãdiwɛ̃ɛa?
Ɔ̃ Piɛɛ ń zĩna kĩniɔ wèmá aa mɛ̀: Lua yã́ mɛ́ kũ̀ wà ma dɛ gbɛ̃nazĩna pɔ́a.
Wá deziɔ Lua mɛ́ Yesu pɔ́ a aà lòo líwa á dɛ̀pi bɔ̀ gau.
Lua aà sɛ zɔ̃̀lɛ a ɔplaai Dɔaana ũ, Suabana ũ, kɛ́ à Isailiɔ gba zɛ́ aa nɔ̀sɛlilɛ, an duuna i kɛ̃́má.
Yã́piɔ seeladeɔn wá ũ, wápiɔ ń Lua Nisĩna pɔ́ Lua ì kpa gbɛ̃́ pɔ́ lɛ́ a yãmaɔwao.
Kɛ́ aa yã́pi mà, an pɔ fɛ̃̀, ɔ̃ aa ye zĩnaɔ dɛdɛ.
Falisi pɔ́ wì mɛɛ̀ Gamaliɛli kú ń guu. Luayãdanɛdeɛ, gbɛ̃́pii ì aà tɔnasi. À fɛ̀lɛ zɛ̀ à mɛ̀ wà bɔ ń gbɛ̃́piɔ gĩa.
Ɔ̃ a ònɛ́: Isailiɔ, à laaika yã́ pɔ́ á ye kɛ gbɛ̃́piɔnɛi.
A gɔɔ i gɛ̃gɛ̃o kɛ́ Tedasi fɛ̀lɛ lɛ́ azĩa dilɛ a ka. Wà tɛ̀aàzi gbɛ̃ɔn ɔ̀aa pla taawa. Kɛ́ wà aà dɛ̀, ɔ̃ aà ìwaɔ gãmblaablèkɔ̃wa, ɔ̃ yã́ làa.
Aà gbɛa Galile gbɛ̃́ Yuda fɛ̀lɛ naogɔɔ, à gbɛ̃́ɔ gà a nàwa dasi. À gà sɔ̃, ɔ̃ aà ìwaɔ fã̀aa píi.
Málɛ oɛ́ tia, ásu gbɛ̃́piɔ yãdao, à ń tó we. Tó an pɔeã ń ń yãkɛaɔ bɔ̀ gbɛ̃nazĩna kĩ́iɛ, a bãdɛ.
Tó à bɔ̀ Lua kĩ́iɛ sɔ̃, á fɔ̃ kpánɛ́o. À laaika zĩkaa ń Luaozi. Aa aà yãmà,
ɔ̃ aa zĩnaɔ sìsi aa ń gbɛ̃́. Aa gìnɛ́ aa yã'o ń Yesu tɔ́o, ɔ̃ aa ń gbáɛ.
Zĩnaɔ bɔ̀ gbãadeɔ kĩ́i ń pɔnao, asa Lua dìlɛ an bɛɛɛ kà wà widamá Yesu tɔbɔa yã́iɛ.
Lá gu lɛ́ dɔ aaìɔ yãdanɛ́ Lua ua ń ń bɛɔ, aaìɔ Yesu baokpanɛ́ kã́mabosai, aaì mɛ ɔ̃mɛ Mɛsii ũ.
Gɔɔ bee kɛ́ Yesudeɔ lɛ́ kã́fĩ, an Gɛlɛki yãmanaɔ lɛ́ yã́kũtɛ̃ka an Ɛbɛlu yãmanaɔzi aa mɛ̀, tó wàlɛ blɛ kpaalɛ lá gu lɛ́ dɔ, wì pãkpa ń gyaaɔziɛ.
Ɔ̃ zĩna gbɛ̃ɔn kuɛplaɔ Yesudeɔ sìsi píi aa mɛ̀: A zɛvĩ wà pãkpa Lua yã́i wà laaidɔ blɛkpaalɛawao.
À gɔ̃ɛɔ plɛ á guu gbɛ̃ɔn sopla, gbɛ̃maa pɔ́ ɔ̃nɔ pànɛ́, Lua Nisĩna pɛ̀ɛmáɔ, wí ń dilɛ zĩpi gbɛ̃zɔ̃ɔɔ ũ,
wí laaidɔ wabikɛawa ń luayã'oanɛ́o.
Yã́pi kàńgu ḿpii, ɔ̃ aa Ɛtiɛ̃ɛ pɔ́ luanaaikɛa ń Lua Nisĩnao pɛ̀ɛwà sɛ̀ ń Filipio ń Pɔlɔkɔɔo ń Nikanɔɔo ń Timɔo ń Paamɛnao ń Antiɔsi gbɛ̃́ Nikolaa pɔ́ Yudaɔ lousisizɛ sɛ̀ yãao.
Wà gɛ̀ńnɔ zĩnaɔ kĩ́i, ɔ̃ aa wabikɛ̀nɛ́ aa ɔnàmá.
Lua yã́ lɛ́ ligua, Yesudeɔ lɛ́ kã́fĩ Yelusalɛũ maamaa, ɔ̃ sa'onaɔ Yesu yã́ sì dasidasi.
Gbɛ̃kɛ ń gbãao pɛ̀ɛ Ɛtiɛ̃ɛwa, ɔ̃ àlɛ dabudabuɔ ń yãbɔnsaɛɔ kɛ bíla guu.
Lousisikpɛe ku wì mɛ Wɛ̃́ɛɔ lousisikpɛ. A gbɛ̃eɔ bɔ̀ Silɛni ń Alɛsãndio ń Silisi bùsuo ń Azi bùsuo. Ɔ̃ aa íbɛlɛsɛ̀ ń Ɛtiɛ̃ɛo, aa lɛkpaakɛ̀aànɔ.
Ãma aai fɔ̃ aà fùo ɔ̃nɔ pɔ́ Lua Nisĩna aà gbà yã́i.
Aa nà gbɛ̃́ɔ kpɛ, ɔ̃ gbɛ̃́piɔ mɛ̀: Wá mà à bɔ̀ Mɔizi ń Luao yã́ kpɛ.
Aa Yudaɔ ń ń gbɛ̃zɔ̃ɔɔ ń Mɔizi ikoyãdanɛdeɔ nɔ̀sɛ fɛ̀lɛ, ɔ̃ aa gɛ̀ Ɛtiɛ̃ɛ kũ̀ aa gɛ̀aànɔ ń gbãadeɔ kĩ́i.
Ɔ̃ aa mɔ̀ ń seelade ɛgɛnaɔ aa mɛ̀: Gbɛ̃́ bee mɛ́ ìɔ Lua kpɛ́ ń Mɔizi ikoyão bɛ̃̀ɛbo láasai.
Asa wá mà à mɛ̀ Yesu Nazalɛti a kpɛ́pi dɛɛlɛ, i wá fɛlɛkaayã pɔ́ Mɔizi dàwɛ̃ɛ lilɛ sɛ́.
Ɔ̃ gbãade pɔ́ kàlɛ weɔ wɛpɛ̀ Ɛtiɛ̃ɛwa píi, aa è aà oa dɛ lán malaika oawa.
Ɔ̃ sa'onkia Ɛtiɛ̃ɛ là à mɛ̀: N yã́pi ò sĩana yã̀?
Ɔ̃ a wèwà à mɛ̀: Ma gbɛ̃́ɔ ń ma maeɔ, à ma! Lua gawide bɔ̀ mɔ̀ wá dezi sɛ̃́ia Ablahaũwa gɔɔ pɔ́ a ku Mɛsɔpɔtami bùsuu, zadɔ̃ i gɛ́ zɔ̃lɛi Halanao.
A òɛ̀: Bɔ n bùsuu n daɛɔ guu, ní tá bùsu pɔ́ má ɔlɔnɛu.
Ɔ̃ à bɔ̀ Kaladeɔ bùsupiu, à gɛ̀ zɔ̃̀lɛ Halana. Aà mae gaa gbɛa Lua sùaànɔ bùsu pɔ́ á kú tiaɛ bee guu.
Lua i bùsupi tɔɔlɛe kpawà baa kɛ̀sɛ doo, ãma à a lɛgbɛ̃̀ɛ̀ à mɛ̀ a gɔ̃ aà pɔ́ ũ ń aà buiɔ. Gɔɔ bee sɔ̃ Ablahaũ nɛ́ vĩo.
Lua òɛ̀ à mɛ̀: N buiɔ nibɔble bùsu pãleu. We aa zɔbleu, wi ĩadamá wɛ̃̀ ɔ̀aa pla.
Lua mɛ̀ á ĩada bui pɔ́ aa zɔblenɛ́ɔwa, Ablahaũ buipiɔ bɔlɛ mɔ a sísi guɛ beeu.
Ɔ̃ Lua tɔ̃zɔ̃yã dà Ablahaũɛ a bàakuaaànɔ seela ũ. Kɛ́ à Izaaki ì, à tɔ̃zɔ̃̀ɛ̀ a gɔɔ swaaɔ̃dezĩ. Màa Izaaki kɛ̀ Yakɔbuɛ lɔ, ɔ̃ Yakɔbu kɛ̀ wá dezi káau gbɛ̃ɔn kuɛplaɔnɛ.
Ɔ̃ wá dezi káaupiɔ wɛdɔ̀ ń gbɛ̃do Yosɛfuɛ, aa aà yìa, wà tàaànɔ Egipi. Lua kuaànɔ,
à aà bɔ̀ aà taasi píi guu. Lua Yosɛfupi gbà ɔ̃nɔ, a tò a na ń Egipiɔ kí Falaɔ̃ɔo, ɔ̃ à aà dìlɛ Egipi bùsu dɔaana ũ ń a bɛ'uao.
Ɔ̃ nɔana kà Egipi ń Kanaa bùsuo píi. Taasi kɛ̀ zɔ̃ɔ, wá dezipiɔ i pɔe e blèo.
Kɛ́ Yakɔbu mà ése kú Egipi, à wá dezipiɔ zĩ̀ we. An gɛa sɛ̃́ian we.
A gɛ̃n plaade Yosɛfu azĩa ɔ̀lɔ a vĩ̀iɔnɛ, ɔ̃ Falaɔ̃ɔ Yosɛfu daɛɔ dɔ̃̀.
Ɔ̃ Yosɛfu gbɛ̃́ zĩ̀ a mae Yakɔbuwa aà mɔ́ ń a daɛɔ píi. Ampii aa gbɛ̃ɔn basiiɔ̃ sɔosaiɛ.
Ɔ̃ Yakɔbu gɛ̀ Egipi. À gà we ń wá dezipiɔ píi.
Wà sù ń ń gɛɔ Sikɛũ, ɔ̃ wa ń vĩ́ gbɛ̀'ɛ pɔ́ Ablahaũ lù Amɔɔ nɛ́ɔwa mia ũ à fĩabò ń ã́nusuo guu.
Kɛ́ lɛ́ pɔ́ Lua gbɛ̃̀ Ablahaũɛ kɛgɔɔ ye kái, wá bui dasikũ̀ à kã̀fĩ Egipi maamaa.
Ɔ̃ kía dafu pɔ́ Yosɛfu dɔ̃o zɔ̃̀lɛ kpalau Egipi.
A pãsĩ ń wá buio, à wá deziɔ wɛtã̀ a tò aa ń nɛ́ɔ kɔ̀lɛ aa gàga.
Gɔɔ bee ɔ̃ wà Mɔizi ì, aà maa kɛ̀ zài. Wà aà gwà a mae bɛ mɔ àaɔ̃ɛ.
Kɛ́ wà aà vũ̀aa, ɔ̃ Falaɔ̃ɔ nɛnɔɛ aà kɔ̃mpa, à aà gwà azĩa nɛ́ ũ.
Wà Egipiɔ ɔ̃nɔ dàda Mɔiziɛ píi, à gɔ̃̀ gbɛ̃zɔ̃ɔ ũ yã'oa ń yãkɛao guu.
Kɛ́ à kà wɛ̃̀ bla, a dà a sɔ̃u à gɛ́ a gbɛ̃́ Isailiɔ gwai.
Kɛ́ a è Egipi gbɛ̃́ lɛ́ ĩada a gbɛ̃dowa, ɔ̃ à yãsì ń a gbɛ̃́o, à tɔsìwà à aà dɛ̀.
Àlɛ e a gbɛ̃́ɔ dɔ̃ kɛ́ Lua ye à ń suaba a sabaiɛ, ãma aai dɔ̃o.
Kɛ́ a gu dɔ̀ Isaili gbɛ̃ɔn plaɔ lɛ́ sòlekɛ, ɔ̃ à mɔ̀ ń yoaa, à awakpànɛ́ à mɛ̀: Ma gbɛ̃́ɔ, bɔ́yãi álɛ ĩadakɔ̃wa kɔ̃tɛ̃ɛi?
Ɔ̃ gbɛ̃́ pɔ́ lɛ́ ĩada a gbɛ̃dowa ɔzɔ̃̀ Mɔizizi à mɛ̀: Démɛ n kpa kía ũ, ɔ̃ ńlɛ yãkɛkɛwɛ̃ɛi?
Ń ye ma dɛ lá n Egipi gbɛ̃dɛ̀ gĩawa yã̀?
Kɛ́ Mɔizi yã́pi mà, à bàalɛ̀ tà Madiã bùsuu. We à nɛgɔ̃ɛɔ ìu gbɛ̃ɔn pla.
Wɛ̃̀ bla gbɛa ɔ̃ malaika bɔ̀ mɔ̀wà guwaiwaiu Sinai gbɛ saɛ kàelɛ tɛ́ guu.
Kɛ́ Mɔizi dabu bee è, à bɔ̀ aà saɛ. Kɛ́ à sɔ̃̀i gwai, à Dii lɔɔ mà à mɛ̀:
Mámɛ má n deziɔ Ablahaũ ń Izaakio ń Yakɔbuo Lua ũ. Vĩa Mɔizi kũ̀, àlɛ lualua, i fɔ̃ wɛsɛ gwào.
Ɔ̃ Dii òɛ̀: Ǹ n kyale bɔbɔ, asa gu pɔ́ ń zɛu kua adoaɛ.
Ma wɛ́tɛ̃a pɔ́ wàlɛ mɔ́ ma gbɛ̃́ pɔ́ kú Egipiɔnɛ è sã́asã, ma ń aaukɛa mà, ɔ̃ ma mɔ ń boi. Má n zĩ Egipi sa.
Mɔizi pɔ́ aa gìɛ̀ yãa aa mɛ̀, démɛ aà dìlɛ dɔaana ũ à yã́gɔ̃gɔ̃nɛ́ipi ɔ̃ Lua aà zĩ̀, à dɔ̀aanɛ́ à ń mìsi malaika pɔ́ bɔ̀ mɔ̀wà kàelɛ guu sabai.
Aàpi mɛ́ bɔ̀ńnɔ, à yãbɔnsaɛɔ ń dabudabuɔ kɛ̀ Egipi ń Ísia Tɛ̃ao ń guwaiwai guuo wɛ̃̀ bla.
Mɔizipi ò Isailiɔnɛ Lua a ń gbɛ̃e sɛ ãnabi ũ láawa.
Mɔizipi kú ń gbɛ̃́ pɔ́ kãaaapiɔ guwaiwaiu, a ku we ń wá deziɔ ń malaika pɔ́ yã'òɛ̀ Sinai gbɛ musuo. Lua yã́ wɛ̃nideɔ kpàwà, ɔ̃ a dàwɛ̃ɛ.
Wá deziɔ gì aà yãmai, ɔ̃ aa gìaàzi, an làasoo tà Egipi.
Aa ò Aalonaɛ aa mɛ̀: Diieɔ kɛwɛ̃ɛ aa dɔaawɛ̃ɛ, asa Mɔizi pɔ́ wá bɔ́lɛ Egipi, wá dɔ̃ bɔ́ à bɔ̀lɛ a ũo.
Gɔɔ bee ɔ̃ aa tã́a pì lán gáaewa, ɔ̃ aa sa'òwà aa dikpɛkɛ̀ pɔ́ pɔ́ aa kɛ̀ ńzĩaɛpiɛ.
Ɔ̃ Lua bɔ̀ ń kpɛ a tò aa kùlɛ luabɛ pɔ́ɔnɛ lá a ku ãnabiɔ lá guuwa à mɛ̀: Isailiɔ, i kɛ mámɛ a sa'òa guwaiwaiu wɛ̃̀ blao.
Tã́a Mɔlɔku zwã̀akpɛ ɔ̃ á sɛa ń saana Lamfã pɔ́ a zɛò taao. Dii pɔ́ á pì a kúlɛnɛ́ɔ yã́i ɔ̃ má tò wà tàánɔ Babiloni kpɛle.
Wá deziɔ zwã̀akpɛ vĩ guwaiwaiu. Lua a taa ɔ̀lɔ Mɔiziɛ, ɔ̃ wa kɛ̀ lá Lua òɛ̀wa.
Kpɛ́pi gɔ̃̀ Yozueeɛ ń wá deziɔ, ɔ̃ aa mɔ̀ buipãle pɔ́ Lua ń yánɛ́ɔ bùsu sìomá. Kpɛ́pi ku we e Davidi gɔɔ.
Davidipi na ń Luao, ɔ̃ à wabikɛ̀wà à e aà kpɛ́ dɔ Isailiɔnɛ.
Salomɔɔ mɛ́ kpɛ́pi dɔ̀ɛ̀.
Ãma Musude líɔ ku kpɛ́ pɔ́ gbɛ̃nazĩnaɔ dɔ̀ guuo, lá ãnabi òwà:
Dii mɛ̀: Musuá ma kpalabaaɛ, tɔɔlɛá ma gbadibɔɛ. Kpɛ́ kpeletaa á dɔmɛɛi? Gu kpele má e pilaui?
Mámɛ mi pɔ́pii kɛo lé?
Luayãdansaiɔn á ũ! Á nɔ̀sɛ paaao! Á swã́ gbãaɛ! Iɔ gi Lua Nisĩnai, iɔ kɛ lá á deziɔwa.
Ãnabi kpele á deziɔ i aà wɛtão ni? Aa gbɛ̃́ pɔ́ dɔ̀aa Gbɛ̃ Maa mɔa yã'òɔ dɛ̀dɛ. Aàpi ɔ̃ a bɔ aà kpɛ a aà dɛ̀ sa.
A Lua ikoyã pɔ́ malaikaɔ ònɛ́ mà, ãma á kũao.
Kɛ́ aa yã́pi mà, an pɔ fɛ̃̀aàzi, aa lɛ́sakã̀aàzi.
Ɔ̃ Lua Nisĩna dɛdɛa Ɛtiɛ̃ɛwa guu à wɛpɛ̀ luabɛwa, ɔ̃ à Lua gawi è ń Yesuo zɛa aà ɔplaai.
Ɔ̃ à mɛ̀: À ma! Ma luabɛ è wɛ̃a, Gbɛ̃nazĩn Nɛ́ zɛa Lua ɔplaai.
Ɔ̃ aa ɔtà ń swã́lɛ aa wii gbãa lɛ̀, ɔ̃ aa kùsiwà sãnusãnu.
Aa aà gàlɛ bɔ̀ò wɛ̃́nkpɛ, ɔ̃ aalɛ aà papa ń gbɛo wà aà dɛ. Aa ń uladaɔ bɔ kàlɛ ń ɛ̀waaso pɔ́ wì mɛ Sɔluo.
Kɛ́ aalɛ Ɛtiɛ̃ɛ papa ń gbɛo, à wabikɛ̀ à mɛ̀: Dii Yesu, ma nisĩna sí.
Ɔ̃ à kùlɛ à wii gbãa lɛ̀ à mɛ̀: Dii, ńsu ǹ ń duunaɛ bee dao. Yã́ bee oa gbɛa ɔ̃ à gà.
Sɔlupi ku gbɛ̃́ pɔ́ aa Ɛtiɛ̃ɛ dɛ̀ɔ kpɛɛ. Zĩbeezĩ wà nà wɛ́tɛ̃a zɔ̃ɔ mɔa Yelusalɛũ Yesudeɔnɛwa. Mɛ́ i kɛ zĩnaɔ bàasio, gbɛ̃́ kĩniɔ fã̀aa píiɛ Yude ń Samali bùsuɔ guu.
Luayãmanaeɔ Ɛtiɛ̃ɛ vĩ̀, aa aà gaa ɔ́ɔlɔ̀ ń wii gbãao.
Ɔ̃ Sɔlupi ãiakɛ̀ ń Yesudeɔ kaalɛao. Ìɔ gɛ̃ ua ń uao àɔ gɔ̃ɛɔ ń nɔɛɔ kũkũ, iɔ ń gálɛ gɛ ń ká kpɛ́u.
Gbɛ̃́ pɔ́ fã̀aaɔ gɛ̀ Yesu baokpà gupiiu.
Filipi gɛ̀ Samali bùsu wɛ̃́lɛeu, ɔ̃ à Mɛsii waasokɛ̀nɛ́.
Kɛ́ bíla Filipi yãmà mɛ́ aa dabudabu pɔ́ a kɛ̀ɔ è, aa laaidɔ̀ yã́ pɔ́ àlɛ owa ń nɔ̀sɛmɛndoo.
Asa gbɛ̃́ pɔ́ an tã́aɔ gòmá ń wii gbãaoɔ dasi, mɛ́ gbɛ̃kaaũaɔ ń ɛɛɔ gbã̀gbã dasi.
Ɔ̃ wà pɔna zɔ̃ɔ kɛ̀ wɛ̃́lɛpiu.
Gɔ̃ɛe ku we za zi wì mɛ Simɔɔ, ìɔ dabudabuna kɛ ì bɔ Samaliɔ saɛ, ɔ̃ à azĩa dìlɛ gbɛ̃́ gbia ũ.
Nɛ́fɛ̃nɛn gbɛ̃zɔ̃ɔ píi wì laaidɔ aà yã́wa wì mɛ: Gbɛ̃́pi gbãaá Lua gbãa pɔ́ wì mɛ Gbãa Zɔ̃ɔɛ.
Dabudabuna pɔ́ ìɔ kɛ ń guu à gɛ̃̀gɛ̃ ń kṹ.
Ãma kɛ́ aa kpala pɔ́ bɔ̀ Lua kĩ́i bao pɔ́ Filipi kpànɛ́ ń Yesu Kilisi tɔ́o mà, aa sì, ɔ̃ aa da'ilɛkɛ̀ gɔ̃ɛɔ ń nɔɛɔ píi.
Baa Simɔɔpi yã́pi sì à da'ilɛkɛ̀, ɔ̃ à nà Filipiwa. Kɛ́ à dabudabu ń iko zɔ̃ɔ pɔ́ Filipi lɛ́ kɛɔ è, à bɔ̀ aà saɛ.
Kɛ́ zĩnaɔ mà za Yelusalɛũ Samaliɔ Lua yã́ sì, aa Piɛɛ ń Zãao zĩ̀má.
Kɛ́ aa kà we, aa wabikɛ̀nɛ́ kɛ́ aa Lua Nisĩna e yã́i.
Wà ń da'ilɛkɛ̀ ń Dii Yesu tɔ́o, ãma Lua Nisĩna i di an gbɛ̃eɛ yãao.
Kɛ́ aa ɔnàmá, ɔ̃ aa Lua Nisĩna è sa.
Kɛ́ Simɔɔ è wà Lua Nisĩna è ń zĩnaɔ ɔnaamáo, ɔ̃ à mɔ̀nɛ́ ń ɔ̃ao
à mɛ̀: À ma gba ikopi sɔ̃, kɛ́ gbɛ̃́ pɔ́ ma ɔnàwà, ade lí Lua Nisĩna e.
Ɔ̃ Piɛɛ òɛ̀: N ɔ̃a a kaalɛnnɔ, asa ńlɛ e ńyɔ̃ Lua gba e ń ɔ̃aoɛ.
N ɔ ku zĩpi guuo, n bàa ku a guuo, asa n nɔ̀sɛ maa Luaɛo.
Kpɛ li n yãvãipiɛ, ní wabikɛ Diiwa. Wìliɔ dɔ̃o à gí sùuukɛinnɔ ń n làasoo bee taaoa?
Asa má è gɔ̃izĩna kú n guuɛ, duuna bakã̀nɛ.
Ɔ̃ Simɔɔ mɛ̀: À wabikɛmɛɛ Diiwa ázĩa, kɛ́ yã́ pɔ́ á ò su ma leo yã́i.
Kɛ́ Piɛɛ ń Zãao Dii seeladekɛ kɛ̀ aa aà yã́ dànɛ́, ɔ̃ aa ɛ̀a lɛ́ tá Yelusalɛũ, aalɛ baonakpa Samali wɛ̃́lɛɔ guu dasi.
Dii malaikae yã'ò Filipiɛ à mɛ̀: Fɛlɛ gɛ́ gɛɔmidɔkĩi oi. Zɛ́ pɔ́ bɔ̀ Yelusalɛũ à pã̀ gbáaa à gɛ̀ Gaza sɛ́.
Ɔ̃ à dàzɛu. Etiopi gbɛ̃e bɛ zɛ́piu. Etiopi bùsu nɔɛ kía pɔ́ wì mɛ Kandase ziiaɛ, mɛ́ aà àizɛɛ dɔ̃̀anaɔ gbɛ̃zɔ̃ɔɛ. À mɔ̀ lousìsi Yelusalɛũ,
ɔ̃ à ɛ̀a lɛ́ tá zɔ̃lɛa a sɔ̃́go guu, àlɛ ãnabi Isaia lá kyokɛ.
Ɔ̃ Lua Nisĩna ò Filipiɛ: Gɛ ǹ na sɔ̃́go keewa.
Ɔ̃ Filipi bàalɛ̀ gɛ̀. A mà àlɛ ãnabi Isaia lá kyokɛ, ɔ̃ à aà là à mɛ̀: Ń kyó pɔ́ ńlɛ kɛ bɔɔlɛ dɔ̃a?
A wèwà à mɛ̀: Tó gbɛ̃e i a zɛ́ ɔlɔmɛɛo, kpelewa má fɔ̃ mà dɔ̃i? Ɔ̃ à Filipi sìsi, à gɛ̃̀ zɔ̃̀lɛ aà saɛ.
Yã́ pɔ́ àlɛ a kyokɛpin kɛ: Lán sã pɔ́ wàlɛ gɛ́ a kòlokpaiwa, lán sã pɔ́ wàlɛ a kãkɛ̃ɛlɛwa, a nílɛ kpɛ̃́, i a lɛ́ wɛ̃aao.
Wà widàwà, wi yã́kpalɛkɛaànɔ a zɛ́wao. Démɛ a fɔ̃ aà gɔɔ gbɛ̃́ɔ yã'oi? Asa wà aà kua dṹnia guu mìdɛɛ.
Ɔ̃ gɔ̃ɛpi ò Filipiɛ: Omɛɛ, dé musu ãnabi bee òui? Aà zĩa yã̀ ge gbɛ̃pãleɛ?
Ɔ̃ sɛa Lua yã́piwa Filipi Yesu baokpàɛ̀.
Kɛ́ aalɛ gɛ́ aɛ, aa kà í kĩ́i, ɔ̃ gɔ̃ɛpi mɛ̀: Í gwa kɛ. Bɔ́mɛ a kpamɛɛ mà da'ilɛkɛi?
Ɔ̃ Filipi òɛ̀: Tó n yã́pi sì ń nɔ̀sɛmɛndoo, ńyɔ̃ fɔ̃́. A wèwà à mɛ̀: Má sì Yesu Kilisiá Lua Nɛ́ɛ.
Ɔ̃ à mɛ̀ wà gó zɛ. Ɔ̃ an pla ḿpii aa pìla aa gɛ̃̀ íu. Ɔ̃ à aà da'ilɛkɛ̀.
Kɛ́ aa bùa sĩ̀sĩa, ɔ̃ Dii Nisĩna Filipi kpàɛ̀ gui, gɔ̃ɛpi i aà e lɔo, ɔ̃ pɔna guu à gɛ̃̀zɛa.
Filipi su è á kú Azota, ɔ̃ à gɛ̀ Yesu baokpà wɛ̃́lɛ ń wɛ̃́lɛo e à gɛ̀ kàò Sezale.
Gɔɔ bee sɔ̃ Sɔlu lɛ́ pɔbɔ a níu, àlɛ yãpãsĩ o Dii ìwaɔ dɛdɛa yã́ musu. À gɛ̀ sa'onkia kĩ́i,
a gbɛ̀awà aà lákɛ̃ Damasi lousisikpɛdeɔnɛ aà kpawa, kɛ́ tó a su zɛ́pideɔ è we, gɔ̃ɛɔ ń nɔɛɔ píi, a ń kṹkũ suńnɔ Yelusalɛũ.
Kɛ́ à dàzɛu, à kãikũ̀ ń Damasio, ɔ̃ kã́ndo gupua bɔ̀ luabɛ à kùlɛwà.
À bɔ̀lɛlɛ, ɔ̃ à lɔɔ mà, wàlɛ òɛ̀: Sɔlu, Sɔlu, bɔ́yãi ńlɛ ĩadaai?
Ɔ̃ à mɛ̀: Ḿmɛnn déi Dii? Ɔ̃ a wèwà à mɛ̀: Mámɛ má Yesu pɔ́ ńlɛ ĩadawà ũ.
Fɛlɛ gɛ̃ wɛ̃́lɛ guu, wi yã́ pɔ́ ńyɔ̃ kɛ onɛ.
Gbɛ̃́ pɔ́ aa bɛaànɔɔ gɔ̃̀ sã́ii. Aa lɔɔpi mà, ãma aai gbɛ̃e eo.
Kɛ́ Sɔlu fɛ̀lɛ, ɔ̃ à a wɛ́ wɛ̃̀, i gu'eo. Ɔ̃ wà aà kũ̀ a ɔwa, wà gɛ̀aànɔ Damasi.
À kɛ̀ gɔɔ àaɔ̃ gu'esai, i pɔbleo, i imio.
Yesudee ku Damasi wì mɛ Ãnania. Dii yã'òɛ̀ wɛ́pungu'ea guu à mɛ̀: Ãnania. Ɔ̃ a wèwà à mɛ̀: Má kɛ́ Dii.
Ɔ̃ Dii òɛ̀: Fɛlɛ gɛ́ zɛ́ pɔ́ wì mɛ Súsu guu e Yuda bɛ'ua, ní Taasu gbɛ̃́ pɔ́ wì mɛ Sɔlu gbɛa. Àlɛ wabikɛa we.
Wɛ́pungu'ea guu a è n mɔ n ɔnàwa kɛ́ a wɛ́ gu'e.
Ɔ̃ Ãnania òɛ̀: Dii, má mà wà gbɛ̃́pi yã'ò dasi, lá à yãvãikɛ̀ n gbɛ̃́ pɔ́ kú Yelusalɛũɔnɛ.
Sa'onkia aà gbà zɛ́ aà gbɛ̃́ pɔ́ lɛ́ n sisi laɔ kṹkũ. A yã́i à mɔ̀i.
Ɔ̃ Dii òɛ̀: Gɛ́, asa ma gbɛ̃́pi sɛ̀ aà gɛ́ ma tɔbɔi buipãleɔnɛ ń ń kíaɔ ń Isailiɔɛ.
Lá a taasikɛ ma tɔbɔa yã́i, má ɔlɔɛ̀.
Ɔ̃ Ãnania bɔ̀ à gɛ̀ gɛ̃̀ uapiu, à ɔnà Sɔluwa à mɛ̀: Sɔlu ma gbɛ̃́, Dii Yesu pɔ́ bɔ̀ mɔ̀ma zɛ́u gɔɔ pɔ́ ńlɛ mɔ́ la mɛ́ ma zĩ, kɛ́ ǹ gu'e yã́i, Lua Nisĩna i dinɛ.
Wegɔ̃ɔ pɔ́ bɔ̀lɛ aà wɛ́u lán kpɔ̀tɛɛɔwa aa lɛ̀lɛ, ɔ̃ à gu'è. Ɔ̃ à fɛ̀lɛ da'ilɛkɛ̀.
Kɛ́ à pɔblè, à gbãa è, ɔ̃ à gɔɔplakɛ̀ ń Yesude pɔ́ kú Damasiɔ.
Ɔ̃ Sɔlu nà Yesu yã́ waasokpaawa gɔ̃̀ɔ Yudaɔ lousisikpɛɔ guu à mɛ̀, Yesu mɛ́ Lua Nɛ́ ũ.
Yã́pi bɔ̀ gbɛ̃́ pɔ́ màɔ saɛ aa mɛ̀: Gbɛ̃́ bee mɛ́ i gbɛ̃́pi sìsinaɔ ásookɛ Yelusalɛũo lò? I mɔ la à ń kṹkũ à táńnɔ sa'onkiaɔ kĩ́io lò?
Sɔlu sɔ̃, aà gbãa ìɔ kã́fĩ, à Yesu Mɛsiikɛyã bìiwànɛ́, ɔ̃ aà yã́ Yuda pɔ́ kú Damasiɔ fù.
Gɔɔpla gbɛa Yudaɔ lɛkpàaĩaàzi kɛ́ aa e wà aà dɛ,
ɔ̃ à ń lɛkpaaĩapi mà. Aa wɛ̃́lɛ bĩ́ibɔlɛɔ dɔ̃̀a fãanɛ ń gwãasĩnao, kɛ́ aa e wà aà dɛ yã́i.
Gwãasĩna ɔ̃ Sɔlu gbɛ̃́ɔ aà dà gbíu, aa aà gbàɛ ń bao bàasi bĩ́i musu.
Kɛ́ à kà Yelusalɛũ, a wɛ̀ɛlɛ à na Yesudeɔwa, ɔ̃ aa vĩakɛ̀ɛ̀ ḿpii, aalɛ aà Yesudekɛ náaikɛo.
Ɔ̃ Baanaba aà sɛ̀ gɛ̀aànɔ zĩnaɔ kĩ́i, a dàu a sìunɛ́ lá Sɔlu Dii è zɛ́u ń yã́ pɔ́ Dii òɛ̀o ń lá à Yesu yã'ò gupuau Damasio.
Ɔ̃ Sɔlu gɛ̃̀ Yesudeɔ guu, à bɛ̀bɛńnɔ Yelusalɛũ, à yã'ò gbɛ̃́ɔnɛ gupuau ń Dii tɔ́o.
Kɛ́ à yã'ò Yuda Gɛlɛki yãmanaɔnɛ, à lɛkpaakɛ̀ńnɔ, ɔ̃ aalɛ aà wɛ.
Kɛ́ Yesudeɔ dɔ̃̀, aa gɛ̀ zɛ̀ɛ̀ Sezale, ɔ̃ à tà Taasu.
Bee gbɛa Yesudeɔ gɔ̃̀ dɔdɔa Yude ń Galileo ń Samali bùsuo píi, aalɛ zɛdɔ, aalɛ gɛ́ aɛ vĩakɛa Diiɛ guu, aalɛ kã́fĩ ń Lua Nisĩna dɔnlɛo.
Piɛɛ ì bɛbɛ wɛ̃́lɛ ń wɛ̃́lɛo píi, ɔ̃ à gɛ̀ Lua gbɛ̃́ pɔ́ kú Lidaɔ gwai.
À gɔ̃ɛ pɔ́ wì mɛ Enɛɛ è we, à kàaũ kálɛa wɛ̃̀ swaaɔ̃.
Ɔ̃ Piɛɛ òɛ̀: Enɛɛ, Yesu Kilisi lɛ́ n gbãgbã. Fɛlɛ ǹ n pɛ koo. Ɔ̃ à fɛ̀lɛ gɔ̃̀ɔ.
Lidadeɔ ń Salɔnadeɔ aà è, ɔ̃ aa zɛ̀ ń Diio.
Nɔɛ Yesudee ku Zope, aà tɔ́n Tabita. Ń Gɛlɛki yã́o sɔ̃ Dɔɔkasi. Bee mɛ̀ tue. Yãmaakɛa pɛ̀ɛwà mɛ́ ì wɛ̃nadɔ̃ gbɛ̃́ɔnɛ.
Gɔɔ bee ɔ̃ à gyãkɛ̀ à gà. Kɛ́ wà aà bɔ̀ í pãsĩu, wà aà sɛ wùlɛ kpɛdiakɔ̃au musu.
Zope sɔ̃ a zã̀ ń Lidaoo. Kɛ́ Yesudeɔ mà Piɛɛ ku we, aa ń gbɛ̃ɔn plaɔ zĩ̀wà aa wabikɛ̀wà aa mɛ̀: Mɔ wá bɛ kpakpa.
Ɔ̃ Piɛɛ fɛ̀lɛ gɛ̀ńnɔ. Kɛ́ à kà, wà dɛ̀dɛaànɔ kpɛ́pi musu. Ɔ̃ gyaaɔ sɔ̃̀aàzi ḿpii ń ɔɔlɔo, aa ula ń pɔkasa pɔ́ Tabita kɛ̀ gɔɔ pɔ́ a kúńnɔɔ ɔ̀lɔɛ̀.
Piɛɛ ń yá ń bɔ́lɛ bàasi. À kùlɛ à wabikɛ̀, ɔ̃ à aɛdɔ̀ gɛpiwa à mɛ̀: Tabita fɛlɛ! À wɛ́ wɛ̃̀ à Piɛɛ è, ɔ̃ à fɛ̀lɛ zɔ̃̀lɛ.
Piɛɛ aà kũ̀ a ɔwa à aà fɛ̀lɛ zɛ̀. Ɔ̃ à Lua gbɛ̃́piɔ sìsi ń gyaaɔ, ɔ̃ à aà kpàmá bɛ̃́ɛ.
Yã́pi lì Zopea píi, ɔ̃ wà Dii náaikɛ̀ we dasi.
Piɛɛ gɔɔplakɛ̀ we Simɔɔ báatotona bɛ.
Gbɛ̃e ku Sezale, aà tɔ́n Kɔɔnɛi. Aàpi mɛ́ sosa gãli pɔ́ wì mɛ Itali sosa gbɛ̃ɔn basɔoɔ dɔaana ũ.
Gbɛ̃́piá luayãmanaɛ, a Lua vĩa vĩ, aàpi ń a bɛdeɔ píi. Ì wɛ̃nadɔ̃nɛ́ maamaa, mɛ́ ìɔ wabikɛ Luawa mɔ̀ɔmɔɔ.
Gɔɔewa ĩatɛ̃ auapilaa, wɛ́pungu'ea guu à Lua malaikae è wásawasa, à gɛ̃̀ a bɛ a òɛ: Kɔɔnɛi.
Kɔɔnɛi wɛ́ gɔ̃̀ biiwà, vĩao aà kũ̀, ɔ̃ à mɛ̀: Bɔ́ ni, Dii? A wèwà à mɛ̀: N wabikɛa ń n wɛ̃nadɔ̃a gbɛ̃́ɔnɛo kà Luagu, ɔ̃ a sìnnɔ.
Gbɛ̃́ɔ zĩ Zope sa, aa Simɔɔ pɔ́ wì mɛ Piɛɛ sísi.
À pìla gbɛ̃́ pɔ́ wì mɛ Simɔɔ báatotonawa. Aà bɛ ku ísialɛ.
Kɛ́ malaikapi tà, Kɔɔnɛi a zĩkɛna gbɛ̃ɔn plaɔ sìsi ń sosa luayãmana pɔ́ nawao.
Kɛ́ a dàu a sìunɛ́ píi, ɔ̃ à ń zĩ́ Zope.
Kɛ́ a gu dɔ̀, ɔ̃ aa dàzɛu, aa kà kãi ń wɛ̃́lɛpio. Gɔɔ bee Piɛɛ dɛ̀dɛ kpɛ́ musu ĩatɛ̃ minanguo wabikɛi.
Nɔana lɛ́ aà dɛ, a ye pɔble, ɔ̃ gɔɔ pɔ́ wàlɛ blɛkɛ, à wɛ́pungu'è.
À luabɛ è wɛ̃a, pɔe lɛ́ pila lán zwã̀a zɔ̃ɔwa. Wà ba dɔ̀dɔ a swã́ mɛ̀n síiɔ̃ɔwa píi, wàlɛ gbaɛ zĩ́lɛ.
Nɔ̀bɔɔ ń pɔ́taa'onkuawaɔ ń bãɔ píi ká a guu.
Ɔ̃ wa òɛ̀: Piɛɛ, fɛlɛ dɛ ǹ só.
Ɔ̃ Piɛɛ mɛ̀: Bauo Dii, mi tɛ̃e ge pɔ́ gbãlɛa ble ziio.
Ɔ̃ à lɔɔpi mà a gɛ̃n plaade wà mɛ̀: Pɔ́ pɔ́ Lua gbãbɔ̀ɛ̀, ńsu ǹ a tɛ̃boo.
À kɛ̀ màa gɛ̃n àaɔ̃, ɔ̃ kã́ndo wà pɔ́pi gà wà tàò luabɛ.
Piɛɛ lɛ́ bílikɛ wɛ́pungu pɔ́ a è yã́wa, ɔ̃ Kɔɔnɛi zĩna pɔ́ aa Simɔɔ bɛ gbɛ̀aɔ kà gɔ̃̀ɔ, aa zɛa bɔlɛu.
Aa lɛzù aa gbɛ̀a tó wekĩi Simɔɔ pɔ́ wì mɛ Piɛɛ pìlau.
E tia Piɛɛ lɛ́ làasookɛ wɛ́pungu pɔ́ á èwa, ɔ̃ Lua Nisĩna òɛ̀: Gbɛ̃ɔn àaɔ̃ɔ lɛ́ n gbɛa.
Pila gɛ́ńnɔ seasai, asa mámɛ ma ń zĩ́ma.
Ɔ̃ Piɛɛ pìla gɛ̀ gbɛ̃́piɔ kĩ́i à mɛ̀: Mámɛ má gbɛ̃́ pɔ́ álɛ gbɛa ũ. Bɔ́yãi a mɔi lai?
Aa mɛ̀: Sosaɔ dɔaana Kɔɔnɛi mɛ́ wá zĩ́. Gbɛ̃maaɛ, a Lua vĩa vĩ. Yudaɔ píi ì aà tɔnasi. Lua malaikae òɛ̀ aà n sísi a bɛ, aà n yãma.
Ɔ̃ Piɛɛ gɛ̃̀ńnɔ ua à ń yàaekɛ̀. Kɛ́ a gu dɔ̀, à fɛ̀lɛ dàńnɔ zɛ́u. Zope Yesudeeɔ gɛ̀ aà kpái.
A gɔɔ àaɔ̃de aa kà Sezale. Kɔɔnɛi a daɛɔ ń a gbɛ̃na fɛ̃̀ɛɛɔ kã̀aa, àlɛ ń dã́.
Kɛ́ Piɛɛ gɛ̃̀ ua, ɔ̃ Kɔɔnɛi gɛ̀ dàaàlɛ à kùlɛɛ̀.
Ɔ̃ Piɛɛ aà fɛ̀lɛ à mɛ̀: Fɛlɛ zɛ. Gbɛ̃nazĩnan ma ũ sɔ̃.
Àlɛ yã'oaànɔ e aa gɛ̀ gɛ̃̀ kpɛ́u, ɔ̃ à gbɛ̃́ɔ lè kãaaa we dasidasi.
A ònɛ́: Á dɔ̃ kɛ́ Yudaɔ zɛvĩ aa yãalɛ ń buipãleo ge aa gɛ̃ aà uao. Ãma Lua ɔ̀lɔmɛɛ másu gbɛ̃e gbãsĩ bo ge mà aà tɛ̃boo.
A yã́i tò kɛ́ wà ma sisi, ma mɔ zĩ́ozĩonakɛsai. Má ye mà yã́ pɔ́ a ma sisiwà ma sa.
Ɔ̃ Kɔɔnɛi mɛ̀: A gɔɔ síiɔ̃n la, kɛ́ málɛ wabikɛ ma bɛ e ĩatɛ̃ gɛ̀ aua pìlaò maa'i kɛ́wa. Ɔ̃ kã́ndo ma gbɛ̃e è zɛa ma aɛ pɔ́ tɛkɛa daa
à mɛ̀: Kɔɔnɛi, Lua n wabikɛa sì, mɛ́ n wɛ̃nadɔ̃anɛ kàaàgu.
Gbɛ̃́ɔ zĩ Zope Simɔɔ pɔ́ wì mɛ Piɛɛ sísii. À pìla Simɔɔ báatotona bɛ ísialɛ.
Ɔ̃ ma gbɛ̃́ɔ zĩ̀ma gɔ̃̀ɔ. Lá n mɔ, à kɛ̀ maa. Tia kɛ́wa, wápii wá kú la Lua dɔ̃a guu, kɛ́ wà yã́ pɔ́ Dii ònɛ ma yã́i.
Piɛɛ yãsɛ̀ à mɛ̀: Má sì sĩana sa kɛ́ Lua lí gbɛ̃e zãboo.
Bui píi guu gbɛ̃́ pɔ́ lɛ́ vĩakɛɛ̀ mɛ́ ì yãmaakɛ, ade yã́ mɛ́ ì kaaàgu.
Lua a yã́ dà Isailiɔnɛ, à kɛaanɔ na Yesu Kilisi sabai baokpànɛ́. Aàpi mɛ́ bui píi Dii ũ.
Á yã́ pɔ́ kɛ̀ Yude bùsu píi guu dɔ̃, lá à dàalɛ Galile Zãa kpàwakɛa ń gbɛ̃́ɔ da'ilɛkɛao gbɛa.
Á dɔ̃ lá Lua a Nisĩna pìsi Yesu Nazalɛtiwa, ɔ̃ a kú ń gbãao, à gɛ̀ wɛ̃́lɛ ń wɛ̃́lɛo à yãmaakɛ̀nɛ́, à gbɛ̃́ pɔ́ Ibiisi ń gã lìnɛ́ ń kpɛɔ gbã̀gbã, asa Lua kuaànɔɛ.
Wá dɛ yã́ pɔ́ a kɛ̀ Yude bùsuu ń Yelusalɛũo píi seeladeɔ ũ. Wà aà lòo líwa wa dɛ̀,
ɔ̃ Lua aà vù a gɔɔ àaɔ̃de zĩ́, a tò à azĩa ɔ̀lɔwɛ̃ɛ.
I kɛ gbɛ̃́piiɛ no, wá gbɛ̃́ pɔ́ Lua dɔ̀aa wá sɛ́ aà seelade ũɔnɛ. Aà bɔa gau gbɛa wa pɔblèaànɔ, wa imìaànɔ.
Ɔ̃ a dìlɛwɛ̃ɛ wà waasokɛ gbɛ̃́ɔnɛ, wí onɛ́ ámɛ á dɛ gbɛ̃́ pɔ́ Lua dìlɛ gbɛ̃́ bɛ̃́ɛɔ ń gyaadeɔ píi yã́kpalɛkɛna ũ.
Ãnabiɔ píi aà yã'ò aa mɛ̀, gbɛ̃́ pɔ́ aa aà náaikɛ̀ɔ duuna a kɛ̃́má aà tɔ́ yã́i.
Gɔɔ pɔ́ Piɛɛ lɛ́ yã́pi onɛ́, Lua Nisĩna dì gbɛ̃́ pɔ́ lɛ́ yã́pi maɔnɛ píi.
Yã́pi dì Yuda Yesude pɔ́ mɔ̀ ń Piɛɛoɔwa, kɛ́ baa buipãleɔ, Lua a Nisĩna pìsimá gba ũ yã́i.
Asa aa mà, aalɛ yãebui'o, aalɛ Lua yãbɔnsaɛkɛaɔ o. Ɔ̃ Piɛɛ mɛ̀:
Gbɛ̃́piɔ Lua Nisĩna è láwáwa. Démɛ a fɔ̃ gínɛ́ aa da'ilɛkɛi?
Ɔ̃ a ò wà ń da'ilɛkɛ ń Yesu Kilisi tɔ́o. Ɔ̃ aa wabikɛ̀wà aà gɔɔplakɛńnɔ.
Zĩnaɔ ń Yesude pɔ́ kú Yudeɔ mà lá buipãleɔ Lua yã́ sì sɔ̃.
Kɛ́ Piɛɛ sù Yelusalɛũ, an gbɛ̃́ pɔ́ zɛ̀ ń tɔ̃zɔ̃yãoɔ aà tàae è
aa mɛ̀: N gɛ̃ gyafɔɔdeɔ bɛ n pɔblèńnɔ.
Ɔ̃ Piɛɛ fɛ̀lɛ lɛ́ yã́pi bɔɔlɛkɛnɛ́ zɛ́zɛ à mɛ̀:
Má kú Zopeɛ, málɛ wabikɛ, ɔ̃ ma wɛ́pungu'è. Ma pɔe è lán zwã̀a zɔ̃ɔwa, ba dɔdɔa a swã́ mɛ̀n síiɔ̃ɔwa. À bɔ̀ luabɛ, àlɛ pila ma kĩ́i.
Ma wɛpɛ̀wà tíũu, ma nɔ̀bɔɔ è a guu, sɛ̃̀a pɔ́ɔ ń pɔ́taa'onkuawaɔ ń bãɔ.
Ɔ̃ ma lɔɔ mà, wa òmɛɛ: Piɛɛ, fɛlɛ dɛ ǹ só.
Ɔ̃ ma mɛ̀, bauo Dii, asa tɛ̃ ge pɔ́ gbãlɛa i gɛ̃ ma lɛ́u ziio.
Lɔɔpi bɔa luabɛ gɛ̃n plaade wà mɛ̀, pɔ́ pɔ́ Lua gbãbɔ̀ɛ̀, másu mà a tɛ̃boo.
À kɛ̀ màa gɛ̃n àaɔ̃, ɔ̃ wà ɛ̀a gà tàò luabɛ píi.
Gɔɔ bee gɔ̃̀ɔ gbɛ̃ɔn àaɔ̃ pɔ́ wà ń zĩ́a bɔa Sezaleɔ mɔ̀ ua pɔ́ má kúu.
Ɔ̃ Lua Nisĩna òmɛɛ mà gɛ́ńnɔ seasai. Wá gbɛ̃́ gbɛ̃ɔn sooloɛ beeɔ gɛ̀ ma kpái sɔ̃, ɔ̃ wa gɛ̃ gbɛ̃́ pɔ́ gbɛ̃́piɔ zĩ̀a bɛ.
Ɔ̃ a òwɛ̃ɛ lá a malaika è, à bɔ̀ mɔ̀wa a kpɛ́u, a òɛ à gbɛ̃́ zĩ Zope ma sísii,
mà yã́ pɔ́ a api ń a bɛdeɔ píi suaba oɛ.
Kɛ́ ma na yã'oawa, Lua Nisĩna dìnɛ́ lá a dìwɛ̃ɛ a daalɛgɔɔwa.
Ɔ̃ yã́ pɔ́ Dii ò dɔ̀magu à mɛ̀, Zãa gbɛ̃́ɔ da'ilɛkɛ̀ ń íoɛ, api sɔ̃ á wá da'ilɛkɛ ń Lua Nisĩnao.
Lá Lua gba doũ pɔ́ á dàwɛ̃ɛ gɔɔ pɔ́ wa Dii Yesu Kilisi náaikɛ̀ dànɛ́ lɔ, dén ma ũ mà fɔ̃ giɛ̀i?
Kɛ́ aa yã́pi mà, aa nìlɛ, ɔ̃ aa Lua tɔbɔ̀ aa mɛ̀: Wá è Lua buipãleɔ gbà zɛ́ lɔ aa nɔ̀sɛlilɛ, aai wɛ̃ni láasai e.
Wɛ́tɛ̃amɔanɛ́ pɔ́ fɛ̀lɛ Ɛtiɛ̃ɛ gaa guu mɛ́ tò gbɛ̃́ɔ fã̀aa tà Fenisi bùsuu ń Sipi bùsuo ń Antiɔsio, aalɛ Lua yã'o Yudaɔnɛ ńtɛ̃ɛ.
Ɔ̃ an gbɛ̃eɔ bɔ̀ Sipi bùsuu ń Silɛni bùsuo aa gɛ̀ Antiɔsi, ɔ̃ aalɛ yã'o buipãleɔnɛ sɔ̃, aalɛ Dii Yesu baokpanɛ́.
Dii lɛ́ ɔdamá, ɔ̃ gbɛ̃́ɔ yã́pi sì dasi aa zɛ̀ ń Diipio.
Yelusalɛũ Yesudeɔ swã́ kã̀ yã́piwa, ɔ̃ aa Baanaba zĩ̀ Antiɔsi.
Kɛ́ à kà we, a è lá Lua gbɛ̃kɛkɛ̀nɛ́, ɔ̃ aà pɔ kɛ̀na. À lɛdàmá ḿpii aa zɛ ń Diio ń nɔ̀sɛmɛndoo.
Baanabaá gbɛ̃maaɛ, Lua Nisĩna ń luanaaikɛao pɛ̀ɛwà, ɔ̃ wà kà Dii gbɛ̃́ɔ guu dasi.
Ɔ̃ Baanaba gɛ̀ Taasu Sɔlu wɛɛlɛi.
Kɛ́ à aà è, ɔ̃ à sùaànɔ Antiɔsi. Aaìɔ kãaa ń Yesudeɔ dasi, aaɔ yãdanɛ́ e wɛ̃̀ bṹu do. Antiɔsi we wà dɔ̀aa tɔkpàu Yesu ìwaɔnɛ Kilisideɔ.
Gɔɔ bee ãnabiɔ bɔ̀ Yelusalɛũ aa mɔ̀ Antiɔsi.
An gbɛ̃́ pɔ́ wì mɛ Agabu fɛ̀lɛ zɛ̀ à dɔ̀aa nɔana zɔ̃ɔ pɔ́ a ka dṹnia guu píi yã'ònɛ́ ń Lua Nisĩna gbãao. Kolodi kpalablea gɔɔ ɔ̃ nɔanapi kà.
Ɔ̃ Yesudeɔ zɛ̀ò wà ń gbɛ̃́ pɔ́ kú Yudeɔ kámasa ká lá baade gbãa fɔ̃̀, wi kpã́sãnɛ́.
Ɔ̃ aa kɛ̀ màa, aa Baanaba ń Sɔluo zĩ̀ò kpái an gbɛ̃zɔ̃ɔɔwa.
Gɔɔ bee kí Elodi ɔpɛ̀lɛ Yesudeeɔwa pãsĩpãsĩ.
À Zãa vĩ̀i Zaaki dɛ̀ ń fɛ̃ndao.
Kɛ́ a è yã́ bee kà Yudaɔgu, ɔ̃ à ɛ̀a Piɛɛ kũ̀ lɔ. À bee kɛ̀ Kàaso dikpɛ zĩ́ɛ.
Kɛ́ à Piɛɛ kũ̀ a dàkpɛu, à aà nà sosaɔnɛ ń ɔzĩ aa aà dɔ̃́a. Sosapiɔ gãli do gbɛ̃ɔn síiɔ̃siiɔ̃ɛ e lɛɛ síiɔ̃. A dìlɛ à yã́kpalɛkɛaànɔ bíla wáa Gɛ̃amusu dikpɛ gbɛa.
Ɔ̃ wa Piɛɛ kũa kpɛ́u, Yesudeɔ lɛ́ wabikɛɛ̀ Luawa zɛsai.
Gu pɔ́ a dɔ Elodi bɔaànɔ, a gwã́ Piɛɛ lɛ́ i'o sosa gbɛ̃ɔn plaɔ zãnguo yea ń mɔdaonao mɛ̀n pla, mɛ́ gbɛ̃ɔn plaɔ ku kpɛɛlɛ, aalɛ kpɛ́pi dɔ̃́a.
Kã́ndo gɔ̃̀ɔ Dii malaikae gɛ̃̀ we, ɔ̃ kpɛ́pi pù. À Piɛɛ lɛ̀ a gbã̀tɛ̃ɛwa à aà vù à mɛ̀: Fɛlɛ kpakpa. Ɔ̃ mɔdaonapiɔ wòlo aà ɔwa.
Ɔ̃ malaikapi òɛ̀: Ǹ n ula da, ní n kyale kpá. Piɛɛ kɛ̀ màa, ɔ̃ malaikapi mɛ̀: Ǹ n ula kãaa ǹ kṹ, ní tɛmazi.
Ɔ̃ Piɛɛ bɔ̀ tɛaàzi. I yã́ pɔ́ malaika lɛ́ kɛɛ dɔ̃ sĩana ũo, àlɛ e nana álɛ o.
Aa gɛ̃̀ gudɔ̃ana sɛ̃́iala ń a plaadeo, ɔ̃ aa kà bɔlɛu. Bɔlɛpi gbaá mɔɛ, ɔ̃ à wɛ̃̀nɛ́ ń azĩao, aa bɔ̀lɛ lɛ́ gɛ̃ wɛ̃́lɛu. Kã́ndo gɔ̃̀ɔ ɔ̃ malaikapi Piɛɛ tò zɛa guu we.
Kɛ́ Piɛɛ wɛ́ dɔ̀dɔ à mɛ̀: Má dɔ̃ sã́asã sa kɛ́ Dii a malaika zĩ̀, à ma bɔ Elodi ɔzĩ ń yã́ pɔ́ Yudaɔ wɛ́ dɔi wà kɛmɛɛo píi.
Kɛ́ aà wɛ́ kɛ̃̀, à gɛ̀ Zãa pɔ́ wì mɛ lɔ Maaku da Maliama bɛ. Wa kãaaa we dasi, wàlɛ wabikɛ.
Kɛ́ à bɔlɛ gba lɛ̀, ɔ̃ nɔɛ zĩkɛna pɔ́ wì mɛ Loda gɛ̀ gwai.
Kɛ́ à Piɛɛ lɔɔ dɔ̃̀, pɔna guu i zɛ́ wɛ̃o, à ɛ̀a bàalɛ̀ gɛ ònɛ́ Piɛɛ mɛ́ kú bɔlɛu we.
Wa òɛ̀: Ĩana kàma yã̀? Ɔ̃ à zɛ̀ò kɛ́ sĩanaɛ. Ɔ̃ wà mɛ̀: Aà malaikaɛ.
Piɛɛ gì lɛ́ gbalɛ. Kɛ́ aa wɛ̃̀, aa aà è, ɔ̃ yã́pi dìmá.
À ɔkɛ̀nɛ́ aa nílɛ, ɔ̃ a dàu a sìunɛ́ lá Dii a bɔ kpɛ́u. Ɔ̃ à mɛ̀: À gɛ o Zaakiɛ ń wá gbɛ̃́ kĩniɔ. Ɔ̃ à bɔ̀ gɛ̀ gupãlei.
Kɛ́ gu dɔ̀, kɔ̃fĩ gbãa dà sosaɔ zãnguo, aalɛ kɔ̃ lala aa mɛ̀: Bɔ́ Piɛɛ kɛ̀ a ũi?
Elodi ò wà aà wɛɛlɛ. Kɛ́ wi aà eo, ɔ̃ à yãlàla gudɔ̃anapiɔwa, ɔ̃ a ò wà ń dɛdɛ. Bee gbɛa Elodi bɔ̀ Yude, à gɛ̀ gɔɔplakɛ̀ Sezale.
Aà pɔ pà Tiideɔ ń Sidɔ̃deɔzi maamaa, ɔ̃ gbɛ̃́ beeɔ lɛdoũkɛ̀ aa mɔ̀ aà gwai sãnu. Aa gɛ̀ kíapi bɛ ziia Blasitu kĩ́i. Kɛ́ Blasitu ń yã́zɛ è, aa gɛ̀ lɛdoũkɛi ń Elodio, asa an bùsu pɔblea ì bɔ aà bùsuuɛ.
Kɛ́ gɔɔ pɔ́ wa dìlɛ kà, Elodi a kible'ulaɔ dà, à gɛ̀ zɔ̃̀lɛ a gĩ́naa, ɔ̃ à yã'ò bílaɛ.
Bíla wiilɛ̀ à mɛ̀: Luae mɛ́ lɛ́ yã'o, i kɛ gbɛ̃nazĩna no.
Wegɔ̃ɔ Dii malaikae aà lɛ nɛ̀, kɛ́ i zɔ̃ɔkɛ dɔ̃ Luaɛo yã́i, ɔ̃ aà mɛ kɔ̀ɔkà à gà.
Lua yã́ ìɔ ligua, ìɔ kã́fĩ.
Baanaba ń Sɔluo sɔ̃, kɛ́ aa ń kámasa yã́ kɛ̀kɛ aa làa, aa bɔ̀ Yelusalɛũ aa Zãa pɔ́ wì mɛ Maaku sɛ̀ tàò.
Ãnabiɔ ń yãdanɛdeɔ ku Antiɔsi Yesudeɔ guu, an tɔ́ɔn kɛ: Baanaba ń Simɛɔ pɔ́ wì mɛ Báasiao ń Silɛni bùsu gbɛ̃́ Lusiuo ń Manaɛ pɔ́ nɛblè ń kí Elodio sãnuo ń Sɔluo.
Gɔɔ pɔ́ aalɛ Dii sisi ń lɛyeao, Lua Nisĩna mɛ̀: À Baanaba ń Sɔluo dilɛ ńdoa zĩ pɔ́ ma ń sɛ́wà yã́i.
Kɛ́ aa lɛyè aa wabikɛ̀, ɔ̃ aa ɔnàmá aa ń gbáɛ, aa dàzɛu.
Kɛ́ Lua Nisĩna Baanaba ń Sɔluo zĩ̀ màa, aa gɛ̀ Sɛlusi. Za we aa gɛ̃̀ gó'ilɛnau aa gɛ̀ Sipi bùsuu.
Kɛ́ aa kà Salami, aa Lua yã́ waasokɛ̀ Yudaɔ lousisikpɛɔ guu. Zãa Maaku kúńnɔ dɔnlɛde ũ.
Aa ísia gũgũnapi baa vĩ̀ e Pafɔsi, ɔ̃ aa kpàaũ ń Yuda dabudabukɛna pɔ́ dɛ ãnabi ɛgɛna ũo we. Aà tɔ́n Yesunɛ.
Ìɔ kú ń bùsupi gbɛ̃zɔ̃ɔ Sɛɛziu Pɔluo. Gbɛ̃zɔ̃ɔpiá ɔ̃nɔnaɛ, ɔ̃ à Baanaba ń Sɔluo sìsi, kɛ́ a ye Lua yãma yã́i.
Dabudabukɛnapi tɔ́n Ɛlima ń Gɛlɛki yã́o. À íbɛlɛsɛ̀ńnɔ, àlɛ wɛɛlɛ gbɛ̃zɔ̃ɔpi swãfɛ̃, kɛ́ asu Yesu náaikɛo.
Ɔ̃ Sɔlu pɔ́ wì mɛ Pɔlu sɔ̃, Lua Nisĩna dɛ̀dɛwà, ɔ̃ à wɛpɛ̀wà à mɛ̀:
Ibiisi nɛ́ɔ do! Maa píi ibɛɛ! Gbɛ̃nazĩn vãi píi paɛmade! Wɛzɛ̃n pãsĩ! Ńyɔ̃ Dii zɛ́ súsu kpaanlaboa too lé?
Tiasa Dii a ɔkulɛma, ní vĩ̀akũ. Ńyɔ̃ gɔɔplakɛ ńyɔ̃ ĩatɛ̃ eo. Wegɔ̃ɔ Ɛlima wɛ́ gɔ̃̀ dã̀adãa, gusia kùlɛwà. Ɔ̃ àlɛ ɔmalɛmalɛ, àlɛ gbɛ̃́ wɛɛlɛ aà a ɔ kṹ.
Kɛ́ gbɛ̃zɔ̃ɔpi yã́ pɔ́ kɛ̀pi è, à Dii náaikɛ̀, asa aà yã́ pɔ́ wa dàɛ̀ aà kũ̀ gbãaɛ.
Ɔ̃ Pɔlu gɛ̃̀ gó'ilɛnau ń a gbɛ̃́ɔ, aa bɔ̀ Pafɔsi aa gɛ̀ Pɛɛga, Pãmfili bùsuu. We Zãa Maaku ń tóu, à ɛ̀a tà Yelusalɛũ.
Bɔa Pɛɛga aa gɛ̀ Antiɔsi pɔ́ kú Pisidi bùsuu. Kã́mabogɔɔzĩ aa gɛ̀ zɔ̃̀lɛ lousisikpɛu.
Mɔizi ikoyã ń ãnabiɔ láɔ kyokɛa gbɛa lousisikpɛ gbɛ̃zɔ̃ɔɔ gbɛ̃́ zĩ̀ wà onɛ́, tó aa kã́fĩa yãe vĩ aa o bílaɛ, aa o.
Ɔ̃ Pɔlu fɛ̀lɛ ɔkɛ̀nɛ́ à mɛ̀: Isailiɔ ń buipãle lousisinaɔ à ma yãma.
Isailiɔ Lua wá deziɔ sɛ̀, ɔ̃ à ń bui kɔ̃̀ an kua Egipi bùsuu. Ɔ̃ à ń bɔ́lɛ we ń a gbãa zɔ̃ɔo.
À ń gwá guwaiwaiu wɛ̃̀ bla taawa.
À gbãamɔ̀ Kanaa bùsu bui mɛ̀n soplaɔnɛ, ɔ̃ à ń bùsupi kpàmá.
Apii kà wɛ̃̀ ɔ̀aa pla ń blakwio taawa. Bee gbɛa à dɔaanaɔ dìlɛnɛ́ e à gɛ̀ pɛ̀ò ãnabi Samuɛliwa.
Kɛ́ aa kía gbɛ̀a, ɔ̃ Lua Kisi nɛ́ Saulu, Bɛ̃yãmɛɛ bui dìlɛnɛ́. À kpalablè wɛ̃̀ bla,
ɔ̃ Lua aà bɔ̀ kpalau, à Davidi kpà aà gbɛu. Lua Davidi yã'ò à mɛ̀, á è Yɛse nɛ́ Davidi làasoo doũanɔ, a a pɔeã píi kɛɛ.
Aà bui guu à Yesu bɔ̀u Isailiɔnɛ Suabana ũ, lá à a lɛgbɛ̃̀wa.
E Yesupi àɔ gɛ́ mɔ́i Zãa dɔ̀aa waasokɛ̀ Isailiɔnɛ píi, a ònɛ́ aa nɔ̀sɛlilɛ aa da'ilɛkɛ.
Kɛ́ Zãa zĩ ye láai à mɛ̀: Dé álɛ e má dɛ a ũi? Gbɛ̃́ pɔ́ á wɛ́ dɔin ma ũo. À ma! Àlɛ mɔ́ ma gbɛa, mi ka mà aà sabala bɔbɔɛ̀o.
Ma gbɛ̃́ɔ, Ablahaũ buiɔ ń buipãle lousisinaɔ, wámɛ Lua suabayãɛ bee kpã̀sãwɛ̃ɛ.
Yelusalɛũdeɔ ń ń gbãadeɔ aai Yesu dɔ̃o, aai ãnabiɔ lá pɔ́ wìɔ a kyokɛ kã́mabogɔɔzĩ píi zɛ́ dɔ̃o, ɔ̃ aa ãnabipiɔ yã́ pàpa, aa yãdàaàla.
Aai yãe ewà à kà wà aà dɛo, ɔ̃ aa gbɛ̀a Pilatiwa wà aà dɛ.
Kɛ́ aa yã́ pɔ́ wa kɛ̃̀ aà yã́ musu kɛ̀ píi, wà aà bùa líwa wà aà dà mia'ɛu.
Lua aà bɔ̀ gau.
A gɔɔ dasi kɛ́ à bɔ̀ mɔ̀ gbɛ̃́ pɔ́ aa bɔ̀ Galile aa gɛ̀aànɔ Yelusalɛũɔwa. Aamɛ aà seeladeɔ ũ gbɛ̃́ɔnɛ.
Wápiɔ sɔ̃, ɔ̃ wa mɔ aà baokpaiɛ́. Lɛ́ pɔ́ Lua gbɛ̃̀ wá deziɔnɛ,
a kɛ̀ wá gbɛ̃́ pɔ́ wá dɛ an buiɔ ũɔnɛ, à Yesu vù lá wa ò Soũ plaade guuwa. Lua mɛ̀: Ma nɛ́n n ũ, n Maen ma ũ gbã.
Lá a yaikɛo, mɛ́ Lua a aà bɔ gau, a yã́ ɔ̃ Luapi ò yãa à mɛ̀: Má báaa seasai pɔ́ ma a lɛgbɛ̃̀ Davidiɛ daágu.
Ɔ̃ wa ò guei lɔ: Ńyɔ̃ wei n gbɛ̃́ pɔ́ a kua adoa yaikɛo.
Davidipi sɔ̃ à Lua pɔeã kɛ̀ a gɔɔ. Kɛ́ à gà, wà aà mia kpàkɔ̃i ń a deziɔ, ɔ̃ à yaikɛ̀.
Gbɛ̃́ pɔ́ Lua aà vùpi sɔ̃ i yaikɛo.
Ma gbɛ̃́ɔ, àɔ dɔ̃ kɛ́ duunakɛ̃ama waaso pɔ́ wálɛ kɛɛ́ kú aà kĩ́iɛ.
Mɔizi ikoyã lí fɔ̃ tò yã́ bɔńnɔ nao, ãma gbɛ̃́ pɔ́ aalɛ Yesu náaikɛɔ, yã́pii i bɔńnɔ na.
À laaika kɛ́ yã́ pɔ́ ãnabiɔ ò su á leo
aa mɛ̀: À ma, á gbɛ̃́ awiambɔnaɔ, à gilikɛ, í sãalɛ, asa má yãe kɛ á gɔɔ, baa tó wa dàu lɛ́ siuɛ́, á sio.
Kɛ́ Pɔlu ń Baanabao lɛ́ bɔlɛ lousisikpɛu, wà wabikɛ̀má aa ɛa mɔ yã́pi onɛ́ kã́mabogɔɔ sìa lɔ.
Kɛ́ wàlɛ fãaa Yudaɔ ń gbɛ̃́ pɔ́ ì lousisińnɔɔ bɔ̀ tɛ Pɔlu ń Baanabaozi dasi. Aa yã'ònɛ́, aalɛ lɛdamá aaɔ gɛ́ aɛ ń gbɛ̃kɛ pɔ́ Lua kɛ̀ńnɔo.
Kã́mabogɔɔ sìa wɛ̃́lɛdeɔ kã̀aa píi Dii yãmaa yã́i.
Kɛ́ Yudaɔ bílapi è, à kɛ̀nɛ́ ĩ́i maamaa, ɔ̃ aalɛ Pɔlu yã́ bɛ̃̀ɛbo, aalɛ aà sɔ̃sɔ̃.
Ɔ̃ Pɔlu ń Baanabao yã'ònɛ́ vĩasai aa mɛ̀: Ámɛ à kũ̀ wà Lua yã'oɛ́ gĩa. Lá a gi, álɛ e i ka à wɛ̃ni láasai eo, wá ɛa aɛdɔ buipãleɔwaɛ sa.
Asa Dii yã́ɛ bee dìlɛwɛ̃ɛɛ à mɛ̀: Ma n dilɛ gupua ũ buipãleɔnɛ, kɛ́ ǹ gɛ́ ń suabayão e tɔɔlɛ lɛ́wa.
Kɛ́ buipãleɔ yã́pi mà, an pɔ kɛ̀na, aa Dii yã́ sì sĩana ũ, ɔ̃ gbɛ̃́ pɔ́ Lua ń dílɛ wɛ̃ni láasai pɔ́ ũɔ Yesu náaikɛ̀.
Ɔ̃ Dii yã́ lì bùsupia píi.
Yudaɔ ɔzɔ̃̀ buipãle nɔɛ lousisin gbiaɔ ń wɛ̃́lɛ gbãadeɔzi, ɔ̃ aa ĩadà Pɔlu ń Baanabaowa, aa ń yá ń bùsuu.
Aa kɔɔlɛ̀má ń tàae seela ũ, ɔ̃ aa gɛ̀ Ikɔniu.
Yesudeɔ sɔ̃, pɔna ń Lua Nisĩnao pɛ̀ɛmá.
Aa kɛ̀ Ikɔniu lá aaì kɛwa, aa gɛ̃̀ Yudaɔ lousisikpɛu aa yã'ò e Yudaɔ ń buipãleɔ Dii náaikɛ̀ dasidasi.
Ɔ̃ Yuda pɔ́ aa gì yã́pi síiɔ buipãleɔ swãfɛ̃̀ Yesudeɔnɛ, aa ĩ́isɛ̀ńnɔ.
Ń beeo Pɔlu ń Baanabao gɔɔplakɛ̀ we, aa yã'ò vĩasai daa Dii gã̀u, ɔ̃ Dii ń gbá zɛ́ an yãbɔnsaɛkɛaɔ ń ń dabudabukɛaɔ a gbɛ̃kɛ yã́ pɔ́ aalɛ onɛ́ sĩanapìliwànɛ́.
Ɔ̃ wɛ̃́lɛdeɔ kɔ̃kpaalɛ̀, gbɛ̃eɔ zɛ̀ ń Yudaɔ, gbɛ̃eɔ ń zĩnaɔ.
Ɔ̃ Yudaɔ ń buipãleɔ ń ń gbãadeɔ zɛ̀ò wà ĩadamá wà ń pápa ń gbɛo.
Kɛ́ Pɔlu ń Baanabao ń yã́ dɔ̃̀, ɔ̃ aa bàasi tà Likaoni bùsu wɛ̃́lɛɔu, Lisita ń Dɛɛbɛo ń a zɔ̃ɛwiaɔ.
Ɔ̃ aa gì lɛ́ baonapi kpánɛ́ we.
Gɔ̃ɛe ku Lisita, aà gbáɔ imia. Zaa wà aà ì, a dɛ ɛɛ ũɛ, i táa'oo.
Àlɛ swã́kpa Pɔlu yã́i, ɔ̃ Pɔlu wɛpɛ̀wà soee, a è aà Yesu náaikɛa kà à aà gbã́gbã,
ɔ̃ a òɛ̀ ń lɔɔ gbãao: Fɛlɛ zɛ n gbáwa. Ɔ̃ à vĩ̀ zɛ̀, à bɔ̀ ń táo.
Kɛ́ bíla è lá Pɔlu kɛ̀, ɔ̃ aa kã̀aa wiiwa ń Likaoni yã́o aa mɛ̀: Tã́aɔ lì gbɛ̃nazĩnaɔ ũ aa pìlawá.
Aa tɔkpà Baanabaɛ Zupitɛɛ, Pɔlu sɔ̃ Mɛɛkiu, kɛ́ ɔ̃mɛ ì dɔaa ń yã'oao yã́i.
Zupitɛɛpi kpɛ́ kú wɛ̃́nkpɛ, ɔ̃ aà gbàgbana mɔ̀ ń zuswana pɔ́ à lávu zãblèmáɔ wɛ̃́lɛ bĩ́ibɔlɛu. A ye dasi sa'o zĩnaɔwa.
Kɛ́ Baanaba ń Pɔluo yã́pi mà, aa ń ulaɔ ga kɛ̃̀kɛ̃, ɔ̃ aa sì dasi guu ń wiio
aa mɛ̀: Gbɛ̃́ɔ, bɔ́yãi álɛ kɛ beewai? Gbɛ̃nazĩnaɔn wá ũ sɔ̃ lááwa. Baona wálɛ kpáɛ́, kɛ́ à kpɛ lí pɔ́ gianaɛ beeɔnɛ, í zɛ ń Lua bɛ̃́ɛo. Ɔ̃mɛ musu kɛ̀ ń tɔɔlɛo ń ísiao ń pɔ́ pɔ́ kúuɔ píi.
À bui píi tò yãa, aa ńzĩa zɛ́ sɛ̀.
Ń beeo à azĩa ɔ̀lɔnɛ́ maakɛa guu. Ì to lou maɛ́ à pɔkɛkɛ a gɔɔwa. Ì á gba blɛ àɔ ku pɔna guu.
Baa ń yã́ bee oao, dɛ̃ɛ ń dɛ̃ɛo ɔ̃ aa gì gbɛ̃́ɔnɛ aa sa'omá.
Ɔ̃ Yudaɔ bɔ̀ Antiɔsi ń Ikɔniuo aa mɔ̀ wà bíla swãfɛ̃̀. Ɔ̃ aa Pɔlu pàpa ń gbɛo aa aà gàlɛ bɔ̀ò wɛ̃́nkpɛ, aalɛ e à gàɛ.
Kɛ́ Yesudeɔ kã̀aaaàzi, ɔ̃ à fɛ̀lɛ gɛ̃̀ wɛ̃́lɛ guu. Kɛ́ a gu dɔ̀, aàpi ń Baanabao aa gɛ̀ Dɛɛbɛ.
Kɛ́ aa baonakpànɛ́ wɛ̃́lɛpi guu, aa gbɛ̃́ɔ è dasi. Ɔ̃ aa ɛ̀a gɛ̀ Lisita ń Ikɔniuo ń Antiɔsio,
aalɛ Yesudeɔ gba gbãa, aalɛ lɛdamá aa wɛtã Yesu náaikɛawa aa mɛ̀: Sema wà taasikɛ maamaa, wí gbasa gɛ̃ kpala pɔ́ bɔ̀ Lua kĩ́i guu.
Aa gbɛ̃zɔ̃ɔɔ dìlɛnɛ́ wɛ̃́lɛ ń wɛ̃́lɛo, ɔ̃ aa wabikɛ̀nɛ́ ń lɛyeo, aa ń ná Dii pɔ́ aa aà náaikɛ̀ɛ̀ ɔzĩ.
Kɛ́ aa pã̀ Pisidi bùsua, aa kà Pãmfili bùsuu.
Aa Lua yã'ò Pɛɛga, ɔ̃ aa gɛ̀ Atali.
We aa gɛ̃̀ gó'ilɛnau aa tà Antiɔsi, gu pɔ́ wà ń náu Luaɛ a ɔzĩ yãa aà gbɛ̃kɛkɛnɛ́ zĩ pɔ́ aa kɛ̀ aa làa tia yã́ musu.
Kɛ́ aa kà, aa Yesudeɔ kã̀aa aa yã́ pɔ́ Lua kɛ̀nɛ́ ònɛ́ píi, lá à buipãleɔ gbà zɛ́ aa a náaikɛ̀.
Ɔ̃ aa gɔɔplakɛ̀ńnɔ we.
Gbɛ̃eɔ bɔ̀ Yude aa mɔ̀ Antiɔsi, ɔ̃ aa yãdà Yesudeɔnɛ aa mɛ̀: Tó i tɔ̃zɔ̃ lá Mɔizi dìlɛwao, á zia'eo.
Pɔlu ń Baanabao zɔadɔ̀má aa lɛkpaakɛ̀ńnɔ maamaa yã́pi musu. Ɔ̃ Yesudeɔ zɛ̀ò Pɔlu ń Baanabao ń ń gbɛ̃eɔ gɛ́ Yelusalɛũ yã́pi gɔ̃́gɔ̃i ń zĩnaɔ ń gbɛ̃zɔ̃ɔɔ.
Aa gɛ̀ zɛ̀nɛ́, ɔ̃ aa pã̀ Fenisi ń Samalio bùsuɔla. Aa buipãleɔ nɔ̀sɛlilɛa yã́ dàu a sìu ń gbɛ̃́ɔnɛ we, ɔ̃ an pɔ kɛ̀na zɔ̃ɔ.
Kɛ́ aa kà Yelusalɛũ, Yesudeɔ ń zĩnaɔ ń gbɛ̃zɔ̃ɔɔ gbãakpàńzi, ɔ̃ aa yã́ pɔ́ Lua kɛ̀nɛ́ píi baokpànɛ́.
Ɔ̃ Falisi Yesudeeɔ fɛ̀lɛ mɛ̀: Sema buipãleɔ tɔ̃zɔ̃, wi onɛ́ aaɔ Mɔizi ikoyã kũa.
Ɔ̃ zĩnaɔ ń gbɛ̃zɔ̃ɔɔ kɔ̃ kã̀aa, aalɛ yã́pi gwa.
Kɛ́ lɛkpaaĩa gbã̀akũ̀, Piɛɛ fɛ̀lɛ zɛ̀ a ònɛ́: Ma gbɛ̃́ɔ, á dɔ̃ kɛ́ Lua ma dilɛ á guu à gɛ̃̀gɛ̃, kɛ́ buipãleɔ Yesu bao ma ma lɛ́u, aai aà náaikɛ.
Lua dee gbɛ̃́pii nɔ̀sɛ dɔ̃, ɔ̃ à ń gbá a Nisĩna a siańnɔ seela ũ, lá à wá gbáwa.
Lua i ń dilɛ dodoa ń wápiɔo. À ń nɔ̀sɛ pìpinɛ́, kɛ́ aa Yesu náaikɛ̀ yã́i.
Bɔ́yãi álɛ Lua wɛi tiai? Aso pɔ́ wá deziɔ fùa sɛ́i ń wápiɔ ɔ̃ á ye dinɛ́a?
Màa no! Wá a náai vĩ kɛ́ wá bɔ Dii Yesu gbɛ̃kɛ yã́iɛ, lá ampiɔwa sɔ̃.
Gbɛ̃́ɔ kɛ̀ kílikili píi, ɔ̃ aa swãkpà Baanaba ń Pɔluozi, aalɛ seelaɔ ń dabudabu pɔ́ Lua kɛ̀nɛ́ buipãleɔ guuɔ o.
Kɛ́ aa yã'ò aa làa, Zaaki fɛ̀lɛ yãsɛ̀ à mɛ̀: Ma gbɛ̃́ɔ, à ma yãma.
Simɔɔ ò lá Lua dɔ̀aa buipãleɔ wɛgwà, ɔ̃ à gbɛ̃́ɔ sɛ̀ ń guu a pɔ́ ũ.
Ãnabiɔ yã́ɔ kɔ̃sɛ̀ ń beeo, asa aa mɛ̀:
Bee gbɛa má ɛa mɔ Davidi bɛzĩ bo, mí a gufooɔ kɛkɛ tata lɔ,
kɛ́ buipãleɔ ma kĩ́i wɛɛlɛ, gbɛ̃́ pɔ́ ma ń sisi ma ń sɛ́piɔ píi.
Dii pɔ́ lɛ́ yã́pi kɛ mɛ́ ò, a tò wa yã́pi dɔ̃ za káau.
Ayãmɛto má è a maa wà yã́ zĩ'ũ dilɛ buipãle pɔ́ aa zɛ̀ ń Luaoɔnɛo.
Wà lákɛ̃nɛ́ aa mikɛ̃ pɔ́ pɔ́ gbãlɛ̀ tã́a kĩ́iwa ń gbãsĩkɛao ń nɔ̀ɔ kòlokpasaio ń kpàao.
Asa à gɛ̃̀gɛ̃ wìɔ Mɔizi lá kyokɛ lousisikpɛɔ guu kã́mabogɔɔzĩ píi, wìɔ aà yã́ waasokɛ wɛ̃́lɛ ń wɛ̃́lɛo.
Ɔ̃ zĩnaɔ ń gbɛ̃zɔ̃ɔɔ ń Yesudeɔ píi zɛ̀ò wà gbɛ̃́ɔ sɛ́ ń guu, wà ń zĩ Antiɔsi ń Pɔluo ń Baanabao. Ɔ̃ aa ń dɔaanaeɔ sɛ̀, Yuda pɔ́ wì mɛɛ̀ Baasaba ń Silivɛ̃ɛo.
Wà taala dìnɛ́, yã́ pɔ́ wa kɛ̃̀ a guu mɛ̀: Wá zĩnaɔ ń gbɛ̃zɔ̃ɔɔ wa fɔkpà wá gbɛ̃́ pɔ́ aa dɛ buipãleɔ ũ Antiɔsi ń Sili bùsuo ń Silisi bùsuoɔwa.
Wá mà wá gbɛ̃eɔ gɛ̀ á kĩ́i aa á nɔ̀sɛ ɔ̃̀ɔkpàɛ́, aa á dá bíliu ń yã'oa guu. Wá lɛ́ kú a guuo,
ɔ̃ wa lɛdoũkɛ̀ wa zɛò kɛ́ wà gbɛ̃́ɔ sɛ wà ń zĩwá ń wá gbɛ̃́ yenzideɔ Baanaba ń Pɔlu
pɔ́ aa gì ń wɛ̃nii wá Dii Yesu Kilisi tɔbɔa yã́io.
Ayãmɛto wálɛ Yuda ń Silivɛ̃ɛo zĩwá, aa yã́ pɔ́ wá kɛ̃̀ láu oɛ́ ń lɛ́o.
Asa Lua Nisĩna ń wápiɔ wa zɛò wà asoe diɛ́o, sema a pɔ́ zɛvĩɛ beeɔ.
À mikɛ̃ nɔ̀ɔ pɔ́ wà sa'òò tã́awa soawa ń kpàao ń nɔ̀ɔ kòlokpasaio ń gbãsĩkɛao. A maa à mikɛ̃ beeɔwa. Wà kɔ̃'e aafia!
Ɔ̃ wà ń gbáɛ, aa gɛ̀ Antiɔsi. Aa Yesudeɔ kã̀aa píi, ɔ̃ aa lápi kpàmá.
Kɛ́ aa a kyokɛ̀, ɔ̃ an pɔ kɛ̀na maamaa ń nɔ̀sɛ níniyãpio.
Yuda ń Silivɛ̃ɛoá ãnabiɔnɛ, ɔ̃ aa lɛdà ń gbɛ̃́piɔwa maamaa, aa ń gbá gbãa.
Kɛ́ aa gɔɔplakɛ̀ we, Yesudeɔ lɛzàmá, ɔ̃ aa tà ń zĩnaɔ kĩ́i aafia.
Pɔlu ń Baanabao gɔ̃̀ Antiɔsi. Ń gbɛ̃́ dasi pãleɔ aa Dii yãdànɛ́ aa baonakpànɛ́.
<range>
Gɔɔpla gbɛa Pɔlu ò Baanabaɛ: Wà ɛa gɛ́ Yesudeɔ gwai wɛ̃́lɛ pɔ́ wa Dii yã́ waasokɛ̀u yãaɔ guu, wíɔ dɔ̃ lá aa dɛ.
Baanaba ye Zãa Maaku sɛ aà gɛ́ńnɔ,
ɔ̃ Pɔlu lɛ́ e a maa wà gbɛ̃́ pɔ́ kɛ̃̀má Pãmfili, i tɛ́ńzi ń zĩ guuo sɛ lɔo.
Aai makɔ̃ɛo, ɔ̃ aa kɛ̃̀kɔ̃wa. Baanaba Maaku sɛ̀ aa gɛ̃̀ gó'ilɛnau aa gɛ̀ Sipi.
Ɔ̃ Pɔlu Silivɛ̃ɛ sɛ̀. Yesudeɔ ń ná Diiɛ a ɔzĩ aà gbɛ̃kɛkɛnɛ́, ɔ̃ aa dàzɛu.
Aa pã̀ Sili ń Silisiola, aa Yesudeɔ gbà gbãa.
Pɔlu kà Dɛɛbɛ ń Lisitao. Wekĩi Yesudee ku wì mɛɛ̀ Timɔtee. Aà daá Yuda Yesudeɛ, mɛ́ aà maeá Gɛlɛkiɛ.
Yesude pɔ́ aa ku Lisita ń Ikɔniuoɔ aà tɔnasì.
Pɔlu ye aà gɛanɔ, ɔ̃ à tɔ̃zɔ̃̀ɛ̀ Yuda pɔ́ kú wɛ̃́lɛpiɔ guuɔ yã́i, asa ampii aa dɔ̃ kɛ́ aà maeá Gɛlɛkiɛ.
Wɛ̃́lɛ pɔ́ aa gɛ̀u píi, aa yã́ pɔ́ zĩnaɔ ń gbɛ̃zɔ̃ɔɔ dìlɛ Yelusalɛũ ò Yesudeɔnɛ aaɔ kũa.
Ɔ̃ aalɛ gbãakũ ń Yesu náaikɛa guu, aalɛ dasikũ lá gu lɛ́ dɔ.
Lua Nisĩna gìnɛ́ aa gɛ́ Lua yã'oi Azi bùsuu, ɔ̃ aa pã̀ Filizi ń Galatio bùsuɔla.
Kɛ́ aa kà Misi bùsu zɔ̃lɛu, aa yɔ̃̀wà wà gɛ̃ Bitini bùsuu, ɔ̃ Yesu Nisĩna i weinɛ́o.
Kɛ́ aa Misi bùsu baa vĩ̀, ɔ̃ aa kà Toloasi.
Gwãasĩna Pɔlu Masedoni bùsu gbɛ̃e è zɛaala iu, àlɛ awakpaɛ̀ à mɛ̀: Buawá Masedoni, dɔwálɛ.
Kɛ́ a è iu màa, ɔ̃ wa Masedoni sɔukɛ̀ gɔ̃̀ɔ, asa wá dɔ̃̀ sa, kɛ́ Lua mɛ́ lɛ́ wá sisi wà gɛ baonakpanɛ́.
Ɔ̃ wa gɛ̃ gó'ilɛnau Toloasi, wa mipɛ̀ Samɔtasiwa. Kɛ́ a gu dɔ̀ wa ka Nɛapɔli.
Bɔa we wa gɛ Filipi, Masedoni bùsu saalopi mɛɛwia pɔ́ Lomadeɔ vĩ, ɔ̃ wa gɔɔplakɛ̀ wɛ̃́lɛpiu.
Kã́mabogɔɔzĩ wa bɔ wɛ̃́nkpɛ, wa gɛ swa saɛ, gu pɔ́ wálɛ e wì lousisiu. Ɔ̃ wa zɔ̃lɛ wa yã'ò nɔɛ pɔ́ kãaaa weɔnɛ.
Nɔɛe ku we, wì mɛɛ̀ Lidia. Tiatii gbɛ̃́ zwã̀a tɛ̃a yìanaɛ, mɛ́ lousisinaɛ. Àlɛ yã́ pɔ́ Pɔlu lɛ́ o ma, ɔ̃ Dii aà sɔ̃ wɛ̃̀ɛ̀, à yã́pi sì.
À da'ilɛkɛ̀ ń a bɛdeɔ, ɔ̃ à wabikɛ̀wá à mɛ̀: Tó a ma Dii náaikɛa sìɛ, à mɔ pila ma bɛ. Ɔ̃ wa aà yã́zɛ èɛ.
Zĩewa kɛ́ wálɛ gɛ́ wabikɛkĩi, wa kpaaũ ń zɔnɔɛ pɔ́ tã́a mlɛ̃ vĩo. Aà diiɔ ì ɔ̃a e maamaa aà àsi'oanɛ́ yã́ musu.
Ɔ̃ à bɔ̀ tɛ́wázi, wápiɔ ń Pɔluo, àlɛ wiilɛ à mɛ̀: Gbɛ̃́ beeɔá Lua Musude zɔ̀blenaɔnɛ, aalɛ suabazɛ kpàwakɛɛ́.
Ìɔ kɛ màa lá gu lɛ́ dɔ, ɔ̃ yã́pi Pɔlu wã̀. À lìli ò tã́apiɛ: Má ònɛ ń Yesu Kilisi tɔ́o, go nɔɛpiwa. Ɔ̃ à gòwà gɔ̃̀ɔ.
Kɛ́ aà diiɔ è ài'ea aà yã́ musu tãmaa ń nɛ́, ɔ̃ aa Pɔlu ń Silivɛ̃ɛo kũ̀ aa ń gálɛ gɛ̀ńnɔ gbãadeɔ kĩ́i gãaɛ.
Aa gɛ̀ńnɔ yã́kpalɛkɛnaɔ kĩ́i aa mɛ̀: Gbɛ̃́ɛ beeɔá Yudaɔnɛ, mɛ́ aalɛ wá wɛ̃́lɛ ɔ̃̀ɔkpa.
Fɛlɛkaayã pɔ́ wá Lomadeɔ ikoyã gì wà si ge wà kɛ ɔ̃ aalɛ danɛ́.
Gbɛ̃́ɔ fɛ̀lɛńnɔ dasi, ɔ̃ yã́kpalɛkɛnapiɔ mɛ̀ wà ń ulaɔ wolomá, wà ń gbɛ̃ ń goo.
Kɛ́ wà gbɛ̃a gbãa kɛ̀nɛ́, ɔ̃ wà ń dá kpɛ́u, wa ò kpɛ́pi dɔ̃̀anaɛ aà ń dɔ̃́a maamaa.
Kɛ́ wa òɛ̀ màa, ɔ̃ à ń dá kpɛ́pi guonau, à ń gbáɔ dàliu gíũgiũ.
Wɛɛdo taawa Pɔlu ń Silivɛ̃ɛo lɛ́ wabikɛ Luawa, aalɛ aà táasilɛ, mɛ́ dakpɛunaɔ lɛ́ swã́kpa ń yã́i.
Kã́ndo tɔɔlɛ lùalua ń gbãao e kpɛ́pi gĩɔ dèe. Wegɔ̃ɔ a gbaɔ wɛ̃̀wɛ̃ píi, ɔ̃ dakpɛunaɔ mɔdaonaɔ pòlomá píi.
Kɛ́ kpɛdɔ̃ana vù, à gbaɔ è wɛ̃wɛ̃a píi, ɔ̃ à a fɛ̃nda wò, a ye azĩa dɛ, asa àlɛ e dakpɛunaɔ bàasiɛ.
Ɔ̃ Pɔlu pũ̀na ń lɔɔ gbãao à mɛ̀: Ńsu ĩakpa nzĩaio. Wá kú la wápii.
Kpɛdɔ̃anapi mɛ̀ wà mɔ́ ń filiao, ɔ̃ à sìńzi ń bao à kùlɛ Pɔlu ń Silivɛ̃ɛo aɛ, àlɛ kpakpanaga.
À bɔ̀ńnɔ bàasi, ɔ̃ à mɛ̀: Maeɔ, kpelewa má kɛ mà zia'ei?
Aa òɛ̀: Dii Yesu náaikɛ, ńyɔ̃ zia e, mpi ń n bɛdeɔ píi.
Ɔ̃ aa Dii yã'òɛ̀ ń a bɛ gbɛ̃́ɔ píi.
Wɛɛdo bee, kpɛdɔ̃anapi ń sɛ́ à gɛ̀ ń gu'ĩaɔ pìpinɛ́, ɔ̃ à da'ilɛkɛ̀ gɔ̃̀ɔ ń a gbɛ̃́ɔ ḿpii.
Ɔ̃ à gɛ̃̀ńnɔ a bɛ à blɛkɛ̀nɛ́. Aàpi ń a bɛdeɔ an pɔ kɛ̀na maamaa, kɛ́ aa Lua náaikɛ̀ yã́i.
Kɛ́ gu dɔ̀, yã́kpalɛkɛnaɔ dɔaiɔ zĩ̀ aa gɛ o wà gbɛ̃́piɔ gbaɛ.
Ɔ̃ kpɛdɔ̃anapi ò Pɔluɛ: Yã́kpalɛkɛnaɔ gbɛ̃́ɔ zĩ̀a mà á gbaɛ. À bɔlɛ, í á taanankɛ.
Ɔ̃ Pɔlu ò dɔaipiɔnɛ: Aa wá gbɛ̃́ bíla wáa yã́kpalɛkɛawanɔ sai, aa wá dá kpɛ́u, wá gbɛ̃́ pɔ́ Lomadeɔn wá ũ. Tiasa ɔ̃ aa ye wá bɔlɛ asii guua? Ó'o! A kɛ màao. Sema aa mɔ wá bɔlɛ ńzĩa.
Dɔaipiɔ yã́pi sɛ̀lɛ ò yã́kpalɛkɛnaɔnɛ. Kɛ́ aa mà Lomadeɔn ń ũ, ɔ̃ vĩa ń kṹ.
Ɔ̃ aa mɔ̀ awakpànɛ́ aa ń bɔ́lɛ kpɛ́u, ɔ̃ aa wabikɛ̀má aa bɔnɛ́ ń wɛ̃́lɛu.
Kɛ́ aa bɔ̀lɛ kpɛ́u, aa gɛ̀ Lidi bɛ. Aa Yesudeɔ lè we, ɔ̃ aa ń nɔ̀sɛ nìninɛ́ aa gɛ̃̀zɛa.
Aa bɔ̀lɛ ń Amfipɔlio ń Apɔlonio, ɔ̃ aa kà Tɛsaloni, gu pɔ́ Yudaɔ lousisikpɛ kúu.
Ɔ̃ Pɔlu gɛ̃̀ lousisikpɛu lá ìɔ kɛwa, à waasokɛ̀nɛ́ yã́ pɔ́ kɛ̃a Luayãtaalau musu kã́mabogɔɔ là àaɔ̃.
Àlɛ a bɔɔlɛkɛnɛ́ lá à kũ̀ Mɛsii taasikɛ, i bɔ gau, à mɛ̀: Yesu pɔ́ málɛ aà yã'oɛ́ mɛ́ Mɛsiipi ũ.
An gbɛ̃eɔ yã́pi zɛ́ è, ɔ̃ aa nà Pɔlu ń Silivɛ̃ɛowa. Màa Gɛlɛki lousisin dasiɔ nàmá sɔ̃ ń nɔɛ tɔde bílaɔ lɔ.
Ɔ̃ Yudaɔ ĩ́isɛ̀ńnɔ, aa bɛ̀bɛmpãdeɔ kã̀aa aa dasikũ̀, ɔ̃ aa wɛ̃́lɛ lòo. Aa gɛ̀ lìa Zasɔ̃ bɛi, aalɛ Pɔlu ń Silivɛ̃ɛo wɛɛlɛ ń kũ bɔńnɔ balu guu.
Kɛ́ aai ń eo, aa Zasɔ̃ ń Yesude pãleɔ gàlɛ bɔ̀ńnɔ wɛ̃́lɛ gbãadeɔ kĩ́i, aalɛ wiilɛ: Gbɛ̃́piɔá dṹniadɛnaɔnɛ. Aa mɔ̀ la,
ɔ̃ Zasɔ̃ ń dílɛ a bɛ. Gbɛ̃́piɔ lɛ́ pã Sezaa ikoa ḿpii, aaì mɛ kía pãle ku wì mɛ Yesu.
Yã́pi zɔ̃̀ bíla ń wɛ̃́lɛ gbãadeɔ pɔwa.
Ɔ̃ aa ɔ̃asì Zasɔ̃ ń gbɛ̃́ kĩniɔwa aa ń gbáɛ.
Gwãasĩna bee gɔ̃̀ɔ Yesudeɔ Pɔlu ń Silivɛ̃ɛo gbàɛ Belee. Kɛ́ aa kà we, ɔ̃ aa gɛ̃̀ Yudaɔ lousisikpɛu.
Gbɛ̃́ beeɔ nɔ̀sɛ maa dɛ Tɛsalonideɔla, aa Lua yã́ sì ɔplapla. Lá gu lɛ́ dɔ aaìɔ wɛ́tɛ Luayãtaalai, kɛ́ aa e dɔ̃ tó Pɔlu yã́piɔ sĩana vĩ.
An gbɛ̃́ pɔ́ Dii náaikɛɔ dasi ń Gɛlɛki nɔɛ gbiaɔ ń Gɛlɛki gɔ̃ɛɔ dasidasi lɔ.
Kɛ́ Tɛsaloni Yudaɔ mà Pɔlu lɛ́ Lua yã́ waasokɛ Belee lɔ, ɔ̃ aa mɔ̀ we, aa yãkele dà aa bíla pɔ fɛ̀lɛ.
Ɔ̃ Yesudeɔ Pɔlu gbàɛ gɔ̃̀ɔ ísia oi, ãma Silivɛ̃ɛ ń Timɔteeo gɔ̃̀ we.
Gbɛ̃́ pɔ́ gɛ̀ zɛi Pɔluɛɔ gɛ̀aànɔ Atɛni, ɔ̃ aa ɛ̀a tà Silivɛ̃ɛ ń Timɔteeowa ń Pɔlu lɛgbɛo, à mɛ̀ aa mɔ a le kpakpa.
Kɛ́ Pɔlu lɛ́ ń dã́ Atɛni, aà kã́ fɛ̀lɛ sĩ̀, kɛ́ a è tã́a di wɛ̃́lɛpiu yã́i.
Ɔ̃ à waasokɛ̀ Yudaɔnɛ ń buipãle lousisinaɔ lousisikpɛu ń gbɛ̃́ pɔ́ ìɔ ń le ɛlɛu lá gu lɛ́ dɔɔ.
Pɔlu lɛ́ yãbɔbɔ kɔ̃ lɛ́u ń yãwaaipana pɔ́ wì mɛnɛ́ Ɛpikuliɔ ń Sitoisiɔ. Ɔ̃ an gbɛ̃eɔ mɛ̀: Bɔ́ yã́ dàobãnapi lɛ́ bɔlɛi? Gbɛ̃eɔ mɛ̀: Wálɛ e tã́a dafuɔ yã́ kpàwa àlɛ kɛ. Aa ò màa kɛ àlɛ Yesu yã́ ń aà bɔa gau yã́o baokpanɛ́ yã́iɛ.
Ɔ̃ aa Pɔlu sɛ̀ gɛ̀ò gbɛ̃zɔ̃ɔɔ kĩ́i Aleopaga aa mɛ̀: Ńyɔ̃ yã́ dafu pɔ́ ni danɛ́ owɛ̃ɛo lé?
Wa yãbɔnsaɛ màma, wá ye a bɔɔlɛ dɔ̃.
Atɛnideɔ píi ń nibɔ pɔ́ kú weɔ, aaliɔ ye yãpãleio, sema yã́ dafu maa ń a wàaipaao bàasio.
Ɔ̃ Pɔlu fɛ̀lɛ zɛ̀ Aleopagadepiɔ guu à mɛ̀: Atɛnideɔ, má è á misiilɛa tã́aɔnɛ ãia vĩ maamaa yã́pii guu.
Kɛ́ má bɛ á wɛ̃́lɛu, málɛ pɔ́ pɔ́ i kúlɛnɛ́ɔ tàasika, ɔ̃ ma sa'okĩie è, wà lakɛ̃̀wà wà mɛ̀: Lua pɔ́ wá dɔ̃o pɔ́. Lua pɔ́ á aà dɔ̃o mɛ́ álɛ misiilɛɛ̀, aà bao málɛ kpáɛ́.
Lua dṹnia kɛ̀ ń pɔ́ pɔ́ kú a guuɔ píi. A dɛ musu ń tɔɔlɛo Dii ũ, ìliɔ ku kpɛ́ pɔ́ gbɛ̃nazĩnaɔ dɔ̀ɛɔ guuo.
Aà bàa kú ń gbɛ̃nazĩna dɔnlɛeoo. Aàpi mɛ́ ì wɛ̃ni ń nisĩnao ń pɔ́piio kpa gbɛ̃́piiwa.
À bui píi bɔ̀ gbɛ̃́ mɛ̀ndo kĩ́iɛ, ɔ̃ aa ku dṹnia gola síiɔ̃ píiu. À dɔ̀aa gɔɔdìlɛdilɛ bui píiɛ ń gu pɔ́ aaɔ kuu lɛ́o.
À ń kɛ́ kɛ́ aaɔ a wɛɛlɛ aa ɔmalɛmalɛ e aa gɛ bɔwa. Baa ń beeo a zã̀ ń wá gbɛ̃eoo.
Asa aàpi mɛ́ ì to wàɔ wɛ̃ni vĩ, wíɔ ku, wí fɔ̃ wà wá mɛ sɛ́. Lá á lakɛ̃naeɔ ò aa mɛ̀: Wá dɛ aà buiɔ ũ sɔ̃.
Lá Lua buiɔn wá ũ, wásu wàɔ e a dɛ lán tã́a pɔ́ gbɛ̃nazĩna kɛ̀ ń vuao ń ã́nusuo ń gbɛo à gɔ̃inakɛ̀wà lá a yeiwawao.
Lua wɛkpà a vĩ̀ wá wɛ́siagɔɔ yã́la, ɔ̃ àlɛ lɛda gbɛ̃́ɔwa gupiiu tia aa nɔ̀sɛlilɛ.
Asa à gɔɔdìlɛ, kɛ́ gbɛ̃́ pɔ́ á sɛ̀ a yã́kpalɛkɛ ń dṹniao a zɛ́wa. Lua gbɛ̃́ pɔ́ a sɛ̀pi bɔ̀ gau, kɛ́ gbɛ̃́pii e dɔ̃.
Kɛ́ aa bɔa gau yã́pi mà, an gbɛ̃eɔ aà láanikɛ̀, ãma an gbɛ̃eɔ mɛ̀: Wá n yã́pi ma zĩewa lɔ.
Ɔ̃ Pɔlu bɔ̀ ń kĩ́i.
Gbɛ̃eɔ nàwà aa Yesu náaikɛ̀. Aleopaga gbɛ̃zɔ̃ɔɔ do pɔ́ wì mɛ Denisi kú ń guu ń nɔɛ pɔ́ wì mɛɛ̀ Damalio ń gbɛ̃eɔ lɔ.
Bee gbɛa Pɔlu bɔ̀ Atɛni à gɛ̀ Kɔlɛni.
À kpàaũ ń Yudaeo we, Pɔ̃ntu bùsu gbɛ̃́ pɔ́ wì mɛɛ̀ Akilasi ń a na Pisiio. Aa sù ń Itali bùsuo dafu, kɛ́ Sezaa Kolodi dìlɛ Yudaɔnɛ aa bɔlɛ Loma yã́i. Pɔlu gɛ̀ ń kĩ́i,
ɔ̃ à pìlamá, àlɛ zĩkɛńnɔ, kɛ́ ɔzĩdoũkɛnaɔn ń ũ yã́i. Asa zwã̀akpɛkɛnaɔn ń ũ ḿpii.
Kã́mabogɔɔzĩ píi ì waasokɛ lousisikpɛu, àlɛ wɛɛlɛ Yudaɔ ń Gɛlɛkiɔ a yã́zɛ e.
Kɛ́ Silivɛ̃ɛ ń Timɔteeo bɔ̀ Masedoni bùsuu aa kà, Pɔlu zɛ̀ ń waasokɛao, àlɛ o Yudaɔnɛ wásawasa Yesu mɛ́ Mɛsii ũ.
Kɛ́ Yudaɔ ĩ́isɛ̀aànɔ aa aà sɔ̃̀sɔ̃, ɔ̃ à a pɔkasaɔ kpòɛńla à mɛ̀: Yã́ pɔ́ á kɛ̀ wí á musu, ma yã́n lɔo. Za tia má gɛ́ buipãleɔ kĩ́iɛ.
Bɔa we à gɛ̀ pìla buipãle lousisina pɔ́ wì mɛɛ̀ Titiu Yusitu bɛ lousisikpɛpi saɛ.
Lousisikpɛ gbɛ̃zɔ̃ɔ Kilisipu Dii náaikɛ̀ ń a bɛdeɔ píi. Kɔlɛnideɔ Pɔlu yãmà dasi, ɔ̃ aa Yesu náaikɛ̀ aa da'ilɛkɛ̀.
Gwãasĩna Dii ò Pɔluɛ iu à mɛ̀: Ńsu to vĩa n kũo, ńsu kã́mabo ń yã'oanɛ́oo,
asa gbɛ̃́ pɔ́ dɛ ma pɔ́ ũ wɛ̃́lɛɛ bee guuɔ dasi. Má kunnɔ, gbɛ̃e a n kũ à ĩadamao.
Ɔ̃ Pɔlu wɛ̃̀ do ń mɔ sooloo kɛ̀ we, ìɔ Lua yãda gbɛ̃́ɔnɛ.
Gɔɔ pɔ́ Loma gbɛ̃́ Galiɔ̃ dɛ Gɛlɛsi bùsu gbɛ̃zɔ̃ɔ ũ, Yudaɔ lɛdoũkɛ̀ aa ã̀na Pɔluwa, aa gɛ̀aànɔ yã́kpalɛkɛkĩi
aa mɛ̀: Gbɛ̃́ɛ bee lɛ́ tɛ́kpa gbɛ̃́ɔgu aaɔ lousisiyã pɔ́ pãa wá ikoyãla kũaɛ.
Kɛ́ Pɔlu ye yã'o, ɔ̃ Galiɔ̃ ò Yudaɔnɛ à mɛ̀: Yudaɔ, tó dàae ge tàae zɔ̃ɔeɛ yãa, à kũ̀ mà mɛnakɛánɔ.
Lá álɛ yãkeletã gbɛ̃́ɔ tɔ́ yã́ musu ń ázĩa ikoyão, à gɔ̃̀ á yã́ ũɛ. Ma gi yã́ bee taa gɔ̃́gɔ̃iɛ.
Ɔ̃ à ń yá ń bɔ́lɛ yã́kpalɛkɛkpɛu.
Ɔ̃ aa ã̀na lousisikpɛ gbɛ̃zɔ̃ɔ Sɔsɛniwa ḿpii, aa aà gbɛ̃̀gbɛ̃ yã́kpalɛkɛkpɛ kpɛɛlɛ. Galiɔ̃ i a yãdao.
Pɔlu gɔɔplakɛ̀ Kɔlɛni lɔ, ɔ̃ à lɛzà Yesudeɔwa à gɛ̃̀ gó'ilɛnau, àlɛ tá Sili bùsuu. Pisii ń Akilasio gɛ̀aànɔ. À mibò Sãkele lɛ́ pɔ́ a kɛ̀ Luawa yã́i.
Kɛ́ aa kà Ɛfɛsɛ, Pɔlu Pisii ń Akilasio tò we. À gɛ̀ lousisikpɛu à waasokɛ̀ Yudaɔnɛ,
ɔ̃ aa wabikɛ̀wà aà gɔɔplakɛńnɔ. I weio,
ãma kɛ́ àlɛ lɛzamá à mɛ̀: Tó Lua wèi, má ɛa mɔ́ á gwai. Ɔ̃ à bɔ̀ Ɛfɛsɛ ń gó'ilɛnao.
Kɛ́ à kà Sezale, à gɛ̀ fɔkpà Yesudeɔwa Yelusalɛũ, ɔ̃ à tà Antiɔsi.
Kɛ́ à gɔɔplakɛ̀ we, à ɛ̀a dàzɛu à gɛ̀ wɛ̃́lɛ ń wɛ̃́lɛo Galati bùsuu ń Filizi bùsuo, à Yesudeɔ gbà gbãa ḿpii.
Yudae ku, aà tɔ́n Apoloo, Alɛsãndi gbɛ̃́ɛ. Aà lɛ́ na mɛ́ a Lua yã́ dɔ̃ maamaa.
Wà Dii zɛ́ yãdàdaɛ̀, ɔ̃ Yesu yã'oanɛ́ aà kãsì. Ì dadanɛ́ a zɛ́wa, ãma Zãa gbɛ̃́ɔ da'ilɛkɛa ɔ̃ a dɔ̃. À mɔ̀ Ɛfɛsɛ,
ɔ̃ à nà yã'oawa lousisikpɛu vĩasai. Kɛ́ Pisii ń Akilasio aà yãmà, ɔ̃ aa aà sìsi aa Lua zɛ́ bɔɔlɛkɛ̀ɛ̀ wásawasa.
Kɛ́ Apoloo ye gɛ́ Gɛlɛsi bùsuu, Yesudeɔ aà gbà sɔ̃, ɔ̃ aa lakɛ̃ Yesude pɔ́ kú weɔnɛ aa aà kũ ɔplapla. Kɛ́ à kà we, à ɔdà gbɛ̃́ pɔ́ Lua gbɛ̃kɛkɛ̀nɛ́ aa Yesu náaikɛ̀ɔwa maamaa.
Asa aà yã́ Yudaɔ wɛ̃̀ dasi wáa máũmaũ, à ɔ̀lɔnɛ́ Luayãtaalau kɛ́ Yesu mɛ́ Mɛsii ũ.
Gɔɔ pɔ́ Apoloo ku Kɔlɛni, Pɔlu Azi bùsu sĩ̀sĩɔ baa vĩ̀, ɔ̃ à kà Ɛfɛsɛ. À Yesudeeɔ lè we,
ɔ̃ à ń lá à mɛ̀: Kɛ́ a Dii náaikɛ̀, aà Nisĩna dìɛ́a? Aa wèwà aa mɛ̀: Aawo, wi aà Nisĩna kua yãma seo.
Ɔ̃ à ń lá à mɛ̀: Da'ilɛ kpele á kɛ̀i? Aa wèwà aa mɛ̀: Zãa pɔ́ɛ.
Ɔ̃ Pɔlu ònɛ́: Zãa gbɛ̃́ɔ da'ilɛkɛ̀ an nɔ̀sɛlilɛa seela ũɛ. A ò gbɛ̃́ɔnɛ aa gbɛ̃́ pɔ́ a mɔ a kpɛ náaikɛ. Yesu àlɛ o.
Kɛ́ aa yã́pi mà, aa da'ilɛkɛ̀ ń Dii Yesu tɔ́o.
Kɛ́ Pɔlu ɔnàmá, Lua Nisĩna dìnɛ́, ɔ̃ aa yãebui'ò aa ãnabikɛkɛ̀.
Gbɛ̃́piɔ píi kà lán gbɛ̃ɔn kuɛpla taawa.
Pɔlu ìɔ gɛ́ lousisikpɛu e mɔ àaɔ̃. À yã'ònɛ́ vĩasai, àlɛ waasokɛ kpala pɔ́ bɔ̀ Lua kĩ́i yã́ musu, kɛ́ aa a yã́zɛ e.
Ãma an gbɛ̃eɔ swã́gbãakɛ̀, aai Lua yã́ sio, ɔ̃ aa zɛ́pi bɛ̃̀ɛbò dasi guu. Ɔ̃ Pɔlu gbɛ̃́ pɔ́ Yesu náaikɛ̀ɔ sɛ̀lɛ aa bɔ̀ ń guu. Ɔ̃ ìɔ waasokɛ gbɛ̃́ɔnɛ Tilanu kyókpɛu lá gu lɛ́ dɔ.
A kɛ̀ màa e wɛ̃̀ pla, ɔ̃ Azi bùsudeɔ Dii yãmà, Yudaɔ ń Gɛlɛkiɔ píi.
Lua Pɔlu gbà zɛ́ à dabudabu bɔnsaɛɔ kɛ̀.
Beewa baa tó wà isimawaabɔɔ ge fùaɔ nà Pɔlu mɛwa wà gɛ nà gyãeɔwa, aaì gbã́gbãɛ, an tã́aɔ ì gɛ̃zɛa.
Yuda tã́agona pɔ́ aaìɔ bɛbɛeɔ wɛ̀ɛlɛ tã́a gò ń Dii Yesu tɔ́o aa mɛ̀: Wá òɛ́ ń Yesu pɔ́ Pɔlu ì a yã́ waasokɛ tɔ́o, à go.
Yudaɔ sa'onkia pɔ́ wì mɛ Seva nɛgɔ̃ɛ gbɛ̃ɔn soplaɔ mɛ́ ì kɛ màa.
Ɔ̃ tã́a ònɛ́: Má Yesu dɔ̃ mɛ́ ma Pɔlu bao mà. Ápiɔ sɔ̃, dén á ũi?
Ɔ̃ tã́adepi kùsimá à gbãamɔ̀nɛ́, à ń kwɛ́ píi à ń kɛkɛ'ĩa, ɔ̃ aa bàalɛ̀ bɔ̀lɛ uapiu puizi.
Kɛ́ Ɛfɛsɛdeɔ yã́pi mà, Yudaɔ ń Gɛlɛkiɔ píi, vĩa ń kṹ, ɔ̃ Dii Yesu tɔbɔ̀ maamaa.
Ɔ̃ gbɛ̃́ pɔ́ aa Yesu náaikɛ̀ɔ mɔ̀ dasi, aalɛ ń yãkɛaɔ o gupuau.
Gbɛ̃kɔɔlɛkɛnaeɔ ń taalaɔ nàaa mɔ kàtɛu bíla wáa. Kɛ́ wà lápiɔ ɔ̃a dɔ̀dɔ, wa è à kà ã́nusu ɔwatɛ̃ ɔ̀aasɔsɔo lɛɛ blakwi (50.000).
Beewa ɔ̃ Dii yã́ ìɔ kã́fĩ, ìɔ ɔta ń gbãao.
Yã́ bee gbɛa Pɔlu zɛ̀ò a nɔ̀sɛ guu à bɔlɛ ń Masedoni bùsuo ń Gɛlɛsi bùsuo, i gɛ́ Yelusalɛũ, à mɛ̀: Tó ma gɛ we, sema mà gɛ́ Lomadeɔ gwai.
Ɔ̃ à a dɔnlɛde gbɛ̃ɔn plaeɔ Timɔtee ń Elasao zĩ̀ Masedoni. Aàpi sɔ̃ à gɔ̃̀ Azi bùsuu gĩa.
Gɔɔ bee ɔ̃ yãkele fɛ̀lɛ maamaa Dii zɛ́ yã́ musu.
Ãnusupinae ku wì mɛɛ̀ Demɛtiu, ì Aatɛmi tã́akpɛ taa pí ń ã́nusuo. Aà zĩkɛnaɔ ì ài zɔ̃ɔ e zĩpiwa.
Ɔ̃ à ń kãaa ń gbɛ̃́ pɔ́ ì zĩ bee taa kɛɔ, a ònɛ́: Gbɛ̃́ɔ, á dɔ̃ kɛ́ ɔzĩɛ bee mɛ́ wá blekĩi ũ.
Álɛ e mɛ́ álɛ ma lá Pɔlupi lɛ́ kɛ, à mɛ̀: Tã́a pɔ́ wà ń píɔá luaɔ no. Ɔ̃ à gbɛ̃́ dasiɔ mi lìaa, wà aà yã́zɛ è. I kɛ Ɛfɛsɛ la ado no, ń Azi bùsuo píiɛ.
Yã́ bee a fɔ̃ músi'iwɛ̃ɛ. I kɛ wá ɔzĩ yãfũkũa ado no, a yã́ a to tã́a nɔɛzɔ̃ɔ Aatɛmi kpɛ́ gɔ̃ pɔe ũo, tã́a pɔ́ Azi bùsudeɔ ń dṹnia gbɛ̃́piio ì kúlɛɛ̀pi gawi a láaɛ.
Kɛ́ aa yã́pi mà, an pɔ pà, ɔ̃ aa nà wiiwa aa mɛ̀: Ɛfɛsɛdeɔ Aatɛmi zɔ̃ɔ.
Wɛ̃́lɛ lòo, gbɛ̃́ɔ bàalɛ̀ lɛ́ si kɔ̃kãaakɛkĩiu, ɔ̃ wà Masedoni bùsu gbɛ̃ɔn pla Gaiusi ń Alisaka pɔ́ aaì gɛ́ wɛ̃́lɛu ń Pɔluoɔ kũ̀ gɛ̀ńnɔ.
Pɔlu ye gɛ̃ zã guu, ɔ̃ Yesudeɔ i weiɛ̀o.
Azi bùsu gbɛ̃zɔ̃ɔeɔ dɛ aà gbɛ̃naɔ ũ, ɔ̃ aa gbɛ̃́ɔ zĩ̀ aa lɛdàwà asu gɛ̃ zãuo.
Kɔ̃kãaa yà, wàlɛ wiilɛ, wàlɛ kɔ̃ yãmao, asa gbɛ̃́ daside dɔ̃ bɔ́yãi wà kã̀aaio.
Yudaɔ ɔzɔ̃̀ Alɛsãndazi aà yã'o, ɔ̃ bíla guu gbɛ̃eɔ lɛ́ lɛdɔdɔwà. Alɛsãndapi ɔkɛ̀nɛ́ aa nílɛ, a ye Yudaɔ mi bɔ bíla wáa.
Kɛ́ wà aà dɔ̃̀ Yuda ũ, ɔ̃ ampii aa wiilɛ̀ sãnusãnu mɔ̀ pla taawa aa mɛ̀: Ɛfɛsɛdeɔ Aatɛmi zɔ̃ɔ.
Ɔ̃ wɛ̃́lɛ gbɛ̃zɔ̃ɔ ń zɔa zɛ̀ à mɛ̀: Ɛfɛsɛdeɔ, gbɛ̃́pii dɔ̃ kɛ́ á dɛ tã́a zɔ̃ɔ Aatɛmi kpɛ́ dɔ̃̀ana ũ ń luakimɔo pɔ́ kú weo.
Lá gbɛ̃e a fɔ̃ bɔ bee kpɛo, à ázĩa kũ tɛɛɛ. Ásu yãe kɛ ń nɔnwãaoo.
A mɔ́ ń gbɛ̃́ɛɔ la, aai ɔkã wá tã́akpɛ pɔewao, aai wá tã́a tɔbɛ̃ɛsio.
Ayãmɛto tó Demɛtiu ń a zĩkɛnaɔ yãvĩ ń gbɛ̃eo, yã́kpalɛkɛgɔɔɔ kú ń yãkɛkɛnaɔ. Aa gɛ́ kɔ̃ gbɛa we.
Tó á yãpãle vĩ lɔ, wa gɔ̃́gɔ̃ɛ́ kɔ̃kãaa pɔ́ gbãadeɔ gbɛ̀a guu.
Asa wa fɔ̃ wá tàae e zɔa pɔ́ kɛ̀ gbãɛ bee musu. Wá yã́zɛde e o zɔapi musuo, asa a gbá vĩo.
Kɛ́ zɔa làa, Pɔlu Yesudeɔ kã̀aa à ń gba sɔ̃, à lɛzàmá, ɔ̃ à gɛ̀ Masedoni.
Kɛ́ àlɛ pã bùsupia, à gbɛ̃́ɔ gbà sɔ̃ ń yã́ɔ dasi, ɔ̃ à gɛ̀ kàò Gɛlɛsi,
ɔ̃ à mɔ àaɔ̃ kɛ̀ we. Kɛ́ àlɛ gɛ́ gɛ̃i gó'ilɛnau à ta Sili bùsuu, a mà Yudaɔ lɛkpàaĩazi, ɔ̃ à zɛ̀ò à ɛa tá ń Masedonio.
Gbɛ̃́ pɔ́ gɛ̀aànɔɔ tɔ́n kɛ: Belee gbɛ̃́ Pilusi nɛ́ Sɔpatɛɛ ń Tɛsaloni gbɛ̃́ɔ Alisaka ń Sɛkɔ̃duo ń Dɛɛbɛ gbɛ̃́ Gaiusio ń Timɔteeo ń Azi bùsu gbɛ̃́ɔ Tisiki ń Tɔfiũo.
Gbɛ̃́ beeɔ dɔ̀aa gɛ̀ lɛ́ wá dã́ Toloasi.
Wápiɔ sɔ̃, Kàaso dikpɛ gbɛa wa gɛ̃ gó'ilɛnau Filipi, ɔ̃ gɔɔ sɔo gbɛa wa ń lé Toloasi. We wa ãsɔ̃a do dɛ̀u.
Ãsɔ̃anɛnzĩ wa kɔ̃ kã̀aa wà Dii dɔngubɔ ble. Pɔlu lɛ́ waasokɛnɛ́, a ye ta tó gu dɔ̀ɛ, ɔ̃ à dàyãla e wɛɛdo.
Filia dasi kú kpɛ́ lɛsĩ pɔ́ wá kãaaaupiu.
Ɛ̀waasoe zɔ̃lɛa fɛnɛntiu, wì mɛɛ̀ Ɛtiki, àlɛ igofampa. Kɛ́ Pɔlu waasokɛa kɛ̀ gbã̀a, i aà lɛ̀, ɔ̃ à bɔ̀ za kpɛdiakɔ̃api àaɔ̃de fɛnɛntiu à lɛ̀lɛ, ɔ̃ wà aà sɛ̀ gɛ̀.
Ɔ̃ Pɔlu pìla à kùsiwà, ɔ̃ à aà sɛ kpà a kùɛ à mɛ̀: Ásu gilikɛo, a bɛ̃́ɛ.
Kɛ́ à ɛ̀a dɛ̀dɛ musu, wa Dii dɔngubɔ blè. Pɔlu yã'ò maamaa e gu gɛ̀ dɔ̀ò, ɔ̃ à dàzɛu.
Ɔ̃ wà tà ń ɛ̀waasonapio bɛ̃́ɛ, gbɛ̃́ɔ nɔ̀sɛ nìni a dɛ beeao.
Wápiɔ sɔ̃ wa gɛ gɛ̃ gó'ilɛnau, wa dɔaa Pɔluɛ Aso, wɛ̃́lɛ pɔ́ wá aà sɛu. Màa à zɛ̀ò, asa a ye gɛ́ we kɛ̀sɛɛ.
Kɛ́ à wá lé Aso, ɔ̃ wa aà sɛ̀ wa gɛ Mitilɛni.
Kɛ́ a gu dɔ̀, wa bɔ we ń gó'ilɛnao, wa gɛ Kio. Gu sìa dɔa wa gɛ Samɔ, a gɔɔ àaɔ̃de ɔ̃ wa ka Milɛti.
Pɔlu zɛ̀ò yãa à dɔ Ɛfɛsɛzi, kɛ́ gɔɔ su gɛ̃wa Azi bùsuuo yã́i, asa àlɛ wã à e ka Yelusalɛũ e Pãteko dikpɛ àɔ kaɛ, tó a zɛkɛ̀.
Pɔlu gbɛ̃́ɔ zĩ̀ gbɛ̃zɔ̃ɔɔwa Ɛfɛsɛ, à mɛ̀ aa mɔ Milɛti.
Kɛ́ aa kà, ɔ̃ a ònɛ́: Á dɔ̃ lá mi kɛ gɔɔ pɔ́ má kúánɔ za zĩ́ pɔ́ ma gbapɛ̀lɛ Azi bùsula.
Ma zĩkɛ̀ Diiɛ zĩabusaa guu ń wɛ́'io. Ma taasikɛ̀ lɛ́ pɔ́ Yudaɔ kpàaĩmaziɔ yã́i.
Mi kã́fĩa yãe ulɛɛ́o, ma waasokɛ̀ɛ́, má dàdaɛ́ balu guu ń á bɛɔ.
Ma lɛdà Yudaɔwa ń Gɛlɛkiɔ píi aa zɛ ń Luao, aai wá Dii Yesu náaikɛ.
Tiasa málɛ gɛ́ Yelusalɛũ, lá Lua Nisĩna ma dauwa, yã́ pɔ́ a ma le we dɔ̃sai.
Wɛ̃́lɛ ń wɛ̃́lɛo Lua Nisĩna lɛ́ omɛɛ, yea ń mɔdaonao ń wɛ́tɛ̃ao lɛ́ ma dã́.
Ãma ma wɛ̃ni gbiamɛɛ lɔo, sema mà yã́ pɔ́ málɛ yá le, mà zĩ pɔ́ Dii Yesu dàmɛɛ kɛ mà a midɛ. Ɔ̃mɛ Lua gbɛ̃kɛ baokpaa gbɛ̃́ɔnɛ ũ.
Á gbɛ̃́ pɔ́ ma bɛbɛ á guu, ma kpala pɔ́ bɔ̀ Lua kĩ́i waasokɛ̀ɛ́ɔ, má dɔ̃ tiasa kɛ́ wá wɛsikɔ̃lɛ lɔo.
Ayãmɛto má òɛ́ gbã, tó á gbɛ̃e su vũaa, ma yã́n bee ũ lɔo.
Ma Lua pɔeã píi òɛ́, mi a kee ulɛɛ́o.
À laaidɔ ázĩawa ń sã pɔ́ Lua Nisĩna á dílɛ ń gbɛ̃zɔ̃ɔɔ ũɔ píi. À Lua gãlide pɔ́ à ń bó ń azĩa auopiɔ gwa.
Má dɔ̃ kɛ́ ma taa gbɛa àwalɛwan pãsĩɔ siágu, mɛ́ aa sãɔ wɛ̃na vĩo.
Baa á gbɛ̃eɔ fɛlɛ yã́ kolea danɛ́, aa gbɛ̃́ɔ ga namá.
Ayãmɛto à itɛ̃kɛ. Lá ma lɛdà á baadewa ń wɛ́'io gwãasĩna ń fãanɛo e wɛ̃̀ àaɔ̃ kã́mabosai, a yã́ àɔ dɔágu.
Tiasa málɛ á na Luaɛ a ɔzĩ ń a gbɛ̃kɛyã pɔ́ a fɔ̃ gbãa kã́fĩɛ́o, i á gba zɛ́ á baa àɔ daaa ń a gbɛ̃́ɔ píi.
Mi gbɛ̃e ɔ̃a ge aà pɔkasae nidɛo.
Á dɔ̃ ázĩawa, kɛ́ ma zĩkɛ̀ ń mazĩa ɔoɛ, ɔ̃ ma pɔ́ pɔ́ wálɛ a nidɛ ń ma gbɛ̃́ɔ è.
Má ɔ̀lɔɛ́ apii guu à zĩkɛ beewa, í dɔ yɛ̃̀ɛɛsaideɔlɛ. Yã́ pɔ́ Dii Yesu ò àɔ dɔágu à mɛ̀, gbadaa pɔna vĩ dɛ gba'eala.
Yã́ bee oa gbɛa à kùlɛ a kosowa ń ń baade píio, aa wabikɛ̀.
Aa wɛ́'ikàu ḿpii, aa Pɔlu kpàkpa ń kùɛ, aa lɛpɛ̀pɛwà.
Yã́ pɔ́ ń pɔ siakũ̀ zɔ̃ɔ mɛ́ dɛ kɛ́ à mɛ̀ ń wɛ́ a sikɔ̃lɛ lɔo ũ. Ɔ̃ aa gɛ̀ zɛiɛ̀ e gó'ilɛna kĩ́i.
Wá kɛ̃amá gbɛa wa gɛ̃ gó'ilɛnau wa dazɛu, wa mipɛ̀ Kosuwa. Gu sìa dɔa wa ka Lode, ɔ̃ bɔa we wa gɛ Patala.
We wa gó'ilɛna pɔ́ lɛ́ gɛ́ Fenisi bùsuu èu, ɔ̃ wa gɛ̃u wa dazɛu.
Kɛ́ wa Sipi è kãaa, wá gbà ɔzɛɛ, wálɛ gɛ́ Sili bùsuu, ɔ̃ wa ka Tii, gu pɔ́ wà gó'ilɛna aso bɔ̀lɛu.
Wa Yesudeɔ wɛ̀ɛlɛ, ɔ̃ wa ãsɔ̃a do kɛ̀ńnɔ. An gbɛ̃eɔ ò Pɔluɛ ń Lua Nisĩna gbãao asu gɛ́ Yelusalɛũo.
Ãma kɛ gɔɔ beeɔ lɛ́ pà, wa fɛlɛ, wálɛ tá. Aa gɛ̀ zɛiwɛ̃ɛ ḿpii ń ń naɔ ń ń nɛ́ɔ wɛ̃́nkpɛ e ísialɛ. Ɔ̃ wa kulɛ wá kosowa wa wabikɛ̀.
Kɛ́ wa lɛzàkɔ̃wa, wa gɛ̃ gó'ilɛnau. Ampiɔ sɔ̃ aa ɛ̀a ń bɛ.
Bɔa Tii wa ɛa dazɛu e wa ka Tɔlɛmai. Wa fɔkpà Yesudeɔwa wa kɛńnɔ gɔɔ do.
Kɛ́ a gu dɔ̀, wa fɛlɛ gɛ Sezale, wa gɛ pila baonakpana Filipi bɛ. A dɛ gbɛ̃ɔn sopla pɔ́ wà ń sɛ́ yãaɔ do ũ.
A nɛnɔɛ ãnabiɔ vĩ gbɛ̃ɔn síiɔ̃, aai zãkɛ yãao.
Wa gɔɔplakɛa we guu ãnabi pɔ́ wì mɛɛ̀ Agabu bɔ̀ Yude bùsuu à mɔ̀.
Kɛ́ à mɔ̀ wá kĩ́i, à Pɔlu ula ba sɛ̀ à azĩa gbáɔ ń a ɔɔ yèò à mɛ̀: Lá Lua Nisĩna òn kɛ: Gbɛ̃́ pɔ́ baɛ bee vĩ, màa Yudaɔ aa aà ye Yelusalɛũ, aai aà kpa buipãleɔwa.
Kɛ́ wa yã́pi mà, wá ń beleɔ wa awakpà Pɔluɛ asu gɛ́ Yelusalɛũo.
Ɔ̃ à mɛ̀: Bɔ́yãi álɛ ɔ́ɔlɔ álɛ ma nɔ̀sɛ ɔ̃̀ɔkpamɛɛi? Asu àɔ yea ũ seo. Baa tó ma ga Yelusalɛũ Dii Yesu tɔ́ yã́i, ma sɔu mà.
Kɛ́ wi fɔ̃ wa aà fùo, wa kã́mabò wa mɛ̀: Dii pɔeã kɛ.
Bee gbɛa wa sɔukɛ̀, ɔ̃ wa gɛ Yelusalɛũ.
Yesude pɔ́ kú Sezaleeɔ gɛ̀ pìlawanɔ Sipi gbɛ̃́ Manasɔ̃ bɛ. A dɛ Yesude ũ za zi.
Kɛ́ wa ka Yelusalɛũ, Yesudeɔ wá sí ń pɔnao.
Kɛ́ a gu dɔ̀, Pɔlu gɛ̀wanɔ Zaaki bɛ. Gbɛ̃zɔ̃ɔɔ kãaaa we ḿpii.
Pɔlu fɔkpàmá, ɔ̃ à yã́ pɔ́ Lua kɛ̀ a zĩ musu buipãleɔ guu dàu a sìunɛ́ dodo píi.
Kɛ́ aa yã́pi mà, aa Lua sáaukpà. Ɔ̃ aa òɛ̀: Yã́pi gwa, wá gbɛ̃́. Yudaɔ Yesu náaikɛ̀ ɔ̀aasɔsɔo lɛɛ ũma'ũma, mɛ́ ampii aaì kã́asikɛ Mɔizi ikoyãwa.
Wà n yã'ònɛ́ wà mɛ̀, ńlɛ yãda Yuda pɔ́ kú buipãleɔ guuɔnɛ aa bɔ Mɔizi ikoyã kpɛ, aasu tɔ̃zɔ̃ ń nɛ́ɔnɛo, aasu wàɔ ń fɛlɛkaayãɔ kũao.
Wá kɛa ni? Asa aa gí n mɔa maio.
Kɛ lá wá onɛwa. Wá guu gbɛ̃ɔn síiɔ̃eɔ lɛkɛ̀ Luawa.
Ǹ ń sɛ́ à gɛ gbãbɔ ázĩaɛ, ní ń fĩabo aa e mibo, gbɛ̃́pii iɔ dɔ̃ kɛ́ yã́ pɔ́ aa mà n musuá sĩana no. Aa e mpi sɔ̃ ń tɛ́ Mɔizi ikoyãi.
Buipãle Yesudeɔ sɔ̃, wa lakɛ̃ wá ònɛ́ wa zɛò aa laaika sa'onɔɔi ń kpàao ń nɔ̀ɔ kòlokpasai sóao ń gbãsĩkɛao.
Ɔ̃ Pɔlu gbɛ̃́piɔ sɛ̀ tàńnɔ. Kɛ́ a gu dɔ̀ aa gbãbɔ̀ ńzĩaɛ, ɔ̃ à gɛ̃̀ Lua ua, à gbãbɔ láagɔɔ sa pɔ́ wa o an baadeɛ yã'ò.
Kɛ́ gbãbɔa gɔɔ sopla bee kà láaa, Azi bùsu Yudaeɔ Pɔlu è Lua ua. Aa tɛkpà bílagu, ɔ̃ aa aà kũ̀.
Aalɛ wiilɛ aalɛ mɛ: Isailiɔ, à wá leò. Gbɛ̃́ɛ bee mɛ́ ìɔ yãda gbɛ̃́piiɛ gupiiu, ì Isailiɔ awiambɔ ń Mɔizi ikoyão ń guɛ beeo. Bee gbɛa à dɔ̀ɛ Lua uawa lɔ, à gɛ̃̀u ń Gɛlɛkiɔ.
Aa ò màa kɛ́ aa Ɛfɛsɛ gbɛ̃́ Tɔfiũ è ń Pɔluo wɛ̃́lɛ guu yãa yã́iɛ, ɔ̃ aalɛ e Pɔlu gɛ̃̀aànɔ Lua uaɛ.
Wɛ̃́lɛ lòo, gbɛ̃́ɔ wì ń bao za gupiiu, aa mɔ̀ Pɔlu kũ̀ Lua ua, aa aà gàlɛ bɔ̀ò. Wegɔ̃ɔ wà a gbaɔ tàta.
Kɛ́ aa ye aa aà dɛ, yã́pi bao Loma sosaɔ gbɛ̃zɔ̃ɔ lè, a mà Yelusalɛũ lòo.
Wegɔ̃ɔ à sosa badeɔ sɛ̀ ń sosa nɛ́ɔ, ɔ̃ aa gɛ̃̀má ń bao. Kɛ́ gbɛ̃́ɔ sosaɔ gbɛ̃zɔ̃ɔpi è ń sosaɔ sãnu, aa Pɔlu gbɛ̃a tò.
Ɔ̃ gbɛ̃zɔ̃ɔpi sɔ̃̀ Pɔluzi, à aà kũ̀ à mɛ̀ wà aà ye ń mɔdaonaɔ mɛ̀n pla. À ń lá à mɛ̀: Dén gbɛ̃́pi ũi? Bɔ́ yã́ a kɛ̀i?
Ɔ̃ bíla guu gbɛ̃́ɔ lɛ́ wiilɛ, aalɛ yã́ doũ oo. Kɛ́ zɔa tò gbɛ̃zɔ̃ɔpi fɔ̃ lɛ́ a súsu mao, à mɛ̀ wà gɛaànɔ sosaɔ bɛ.
Kɛ́ wà kàaànɔ dɛdɛkĩi, sosaɔ mɛ́ sù aà sɛ̀ gbɛ̃́ɔ nɔnɔaaa yã́i.
Asa gbɛ̃́pii tɛaàzi ń wiio, aalɛ mɛ: À aà dɛ.
Kɛ́ wa ye gɛ̃ ń Pɔluo sosaɔ bɛ, ɔ̃ à gbɛ̃zɔ̃ɔpi là à mɛ̀: Ńyɔ̃ we mà yã'onɛ́a? Ɔ̃ a òɛ̀: Ni Gɛlɛki yãmaa?
Egipi gbɛ̃́ pɔ́ fɛ̀lɛ ń gbãadeɔ zĩ́azĩa à gɛ̀ guwaiwaiu ń bùsudɛnaɔ gbɛ̃ɔn ɔ̀aasɔsɔo lɛɛ síiɔ̃n n ũo lò?
Pɔlu wèwà à mɛ̀: Yudan ma ũ. Wà ma i Taasu, Silisi bùsuuɛ. Wɛ̃́lɛ tɔsaide no. Ma wabikɛ̀ma, ma gba zɛ́ mà yã'o gbɛ̃́ɔnɛ.
À aà gbà zɛ́, ɔ̃ Pɔlu zɛ̀ dɛdɛkĩi, à ɔkɛ̀ gbɛ̃́ɔnɛ. Kɛ́ aa nìlɛ kílikili, à yã'ònɛ́ ń Ɛbɛlu yã́o à mɛ̀:
Ma gbɛ̃́ɔ ń ma maeɔ, à swã́kpa à ma yã́zɛ ma sa.
Kɛ́ aa mà àlɛ yã'onɛ́ ń Ɛbɛlu yã́o, aa zɛ̀ kílikili. Ɔ̃ Pɔlu mɛ̀:
Yudan ma ũ, wà ma i Taasu, Silisi bùsuuɛ, ɔ̃ ma nɛblè wɛ̃́lɛu la. Gamaliɛli kĩ́i ma ikoyã pɔ́ wá deziɔ kũa dàdau a zɛ́wa. Má ãiavĩ Luaɛ lá á kú gbã ápiiwa.
Ma ĩadà Yesu zɛdeɔwa e an gbɛ̃eɔ gà, ma gɔ̃ɛɔ ń nɔɛɔ kũ̀kũ ma ń ká kpɛ́u.
Sa'onkia ń gbɛ̃zɔ̃ɔɔ mɛ́ ma seeladeɔ ũ ḿpii. Ma lá pɔ́ aa kɛ̃̀ Damasi Yudaɔnɛ sì ń ɔzĩ, málɛ gɛ́ we mà zɛ́pideɔ kṹkũ mà suńnɔ Yelusalɛũ wà ń wɛtã.
Kɛ́ má bɛ zɛ́u, ma kãikũ̀ ń Damasio ĩatɛ̃ minanguo taawa, ɔ̃ kã́ndo gupua zɔ̃ɔ bɔ̀ luabɛ à kùlɛa.
Ma bɔ lɛlɛ tɔɔlɛ, ɔ̃ ma lɔɔ mà, wa òmɛɛ: Sɔlu, Sɔlu, àkɛa ńlɛ ĩadaai?
Ɔ̃ ma mɛ̀: Ḿmɛnn déi Dii? Ɔ̃ a òmɛɛ: Mámɛmaa Yesu Nazalɛti. Mámɛ ńlɛ ĩadaa.
Gbɛ̃́ pɔ́ kumanɔɔ gupuapi è, ãma aai gbɛ̃́ pɔ́ lɛ́ yã'omɛɛ lɔɔ mao.
Ɔ̃ ma aà là, kpelewa má kɛi, Dii? Ɔ̃ a òmɛɛ mà fɛlɛ gɛ̃ Damasi, we wa yã́ pɔ́ a dìlɛmɛɛ mà kɛ omɛɛ píi.
Gupuapi í gbãa tò ma wɛ́ lɛ́ gu'e lɔo, ɔ̃ ma gbɛ̃́ɔ ma kũ ma ɔwa, aa gɛ̃̀manɔ Damasi.
Lousisinae ku we wì mɛɛ̀ Ãnania. Ì misiilɛ Lua ikoyãɛ mɛ́ Damasi Yudaɔ píi ì aà tɔnasi.
À mɔ̀ ma kĩ́i à zɛ̀ ma saɛ, ɔ̃ a òmɛɛ: Sɔlu ma gbɛ̃́, ɛa gu'e. Wegɔ̃ɔ ma wɛ́ wɛ̃̀, ɔ̃ ma aà è.
À mɛ̀ wá deziɔ Lua mɛ́ ma sɛ, kɛ́ mà wɛsi Gbɛ̃maalɛ, mà yãma aà lɛ́u, mí aà pɔeã dɔ̃.
À mɛ̀ máɔ dɛ aà seelade ũ, míɔ yã́ pɔ́ má è ń yã́ pɔ́ má mào o gbɛ̃́piiɛ.
Ɔ̃ à mɛ̀ bɔ́ málɛ dã́ lɔi, mà fɛlɛ da'ilɛkɛ, ma duuna i woloa ń a sísiao?
Kɛ́ ma ɛa Yelusalɛũ, málɛ lousisi Lua ua, ɔ̃ ma wɛ́pungu'è.
Ma Dii è, a òmɛɛ mà kɛ mà bɔ Yelusalɛũ kpakpa, asa gbɛ̃́ɔ yã́ pɔ́ málɛ o a musu sio.
Ɔ̃ má ò Diiɛ, aa dɔ̃ sã́asã kɛ́ miɔ gɛ̃ lousisikpɛ ń lousisikpɛo màɔ aà náaikɛnaɔ ká kpɛ́u wàɔ ń gbɛ̃.
Kɛ́ wàlɛ aà seelade Ɛtiɛ̃ɛ dɛ sɔ̃, mapi má kú weɛ, ma zɛ ń aà dɛnaɔ, má ń ulaɔ kũanɛ́.
Ɔ̃ Dii òmɛɛ mà gɛ́, a ma zĩ e buipãleɔ kĩ́i zã̀zãɛ.
Aa swãkpà aà yã́i e à gɛ̀ kà buipãleɔ yã́piwa, ɔ̃ aa nà wiiwa aa mɛ̀: À aà dɛ! Gbɛ̃́ɛ bee taa kua zɛvĩo!
Aalɛ wiilɛ, aalɛ ń ulaɔ gbãɛ, aalɛ bùsuti zu musu.
Ɔ̃ Loma sosaɔ gbɛ̃zɔ̃ɔ mɛ̀ wà gɛ̃ ń Pɔluo ń bɛ, wà aà gbɛ̃ ń flàalao e aà sĩana'o, wi e yã́ pɔ́ wàlɛ wiidɔwà a yã́i ma.
Kɛ́ wàlɛ Pɔlu ɔɔ poo wà aà ye, a ò sosa bade pɔ́ kú weɛ: Á a zɛ́ vĩ à Loma gbɛ̃́ gbɛ̃ yã́kpalɛkɛsaia?
Kɛ́ sosapi yã́pi mà, à gɛ̀ a ò ń gbɛ̃zɔ̃ɔɛ à mɛ̀: Ńlɛ kɛ kpelewa ni? Gbɛ̃́piá Loma gbɛ̃́ɛ.
Ɔ̃ gbɛ̃zɔ̃ɔpi mɔ̀ Pɔlu là à mɛ̀: Omɛɛ, Loma gbɛ̃́n n ũa? A wèwà à mɛ̀: Ao.
Ɔ̃ gbɛ̃zɔ̃ɔpi òɛ̀: Ma ɔ zɔ̃ɔ kpàɛ, ɔ̃ ma gɔ̃ Loma gbɛ̃́ ũ. Ɔ̃ Pɔlu òɛ̀: Mapi, wà ma i a ũɛ.
Ɔ̃ gbɛ̃́ pɔ́ aa ye yãlalawà yãaɔ bɔ̀zã gɔ̃̀ɔ. Kɛ́ gbɛ̃zɔ̃ɔpi dɔ̃̀ Pɔluá Loma gbɛ̃́ɛ, vĩa aà kũ̀, kɛ́ a tò wà mɔkàwà yã́i.
A gu dɔ̀, kɛ́ gbɛ̃zɔ̃ɔpi ye à yã́ pɔ́ Yudaɔ mɔ̀ò sã́asã ma, à mɔpòlowà, ɔ̃ à sa'onkiaɔ ń Yuda gbãadeɔ kã̀aa, à mɔ̀ ń Pɔluo ń aɛ.
Pɔlu wɛpɛ̀ gbãadeɔwa à mɛ̀: Ma gbɛ̃́ɔ, yãe lɛ́ ma sɔ̃ vĩ Lua aɛo e ń a gbão.
Ɔ̃ sa'onkia Ãnania ò a dɔaiɔnɛ aa aà lɛ a lɛ́wa.
Ɔ̃ Pɔlu òɛ̀: Lua n lɛ sɔ̃, gbɛ̃nazĩn kaadɔɛmbɛ. Ń zɔ̃lɛ ńlɛ yã́kpalɛkɛmanɔ ikoyã musu, mɛ́ mpi sɔ̃, n bɔ a kpɛ, ń ò wà ma lɛ́.
Ɔ̃ dɔaipiɔ mɛ̀: Ḿmɛ ńlɛ Lua gbàgbankia sɔ̃sɔ̃ màaa?
Pɔlu mɛ̀: Gbɛ̃́ɔ, mi dɔ̃ sa'onkia no, asa a kɛ̃a láu wà mɛ̀, wásuli wá bùsu gbãade tɔbɛ̃ɛsio.
Pɔlu dɔ̃ kɛ́ gbãadepiɔ gbɛ̃eɔá Saduseɔnɛ, an gbɛ̃eɔ sɔ̃ Falisiɔnɛ, ɔ̃ a ònɛ́ gbã́ugbãu: Ma gbɛ̃́ɔ, Falisin ma ũ, Falisiɔ nɛ́n ma ũ. Gɛɔ vua yã́ pɔ́ ma wɛ́ dɔi yã́i ɔ̃ álɛ yã́kpalɛkɛmanɔ.
Kɛ́ à yã́pi ò, Falisiɔ ń Saduseɔ fɛ̀lɛkɔ̃wa ń lɛkpaao, ɔ̃ kãaakɛnaɔ kɛ̃̀aa lɛɛ pla.
Saduseɔ ì mɛ gɛɔ lí vuo, mɛ́ malaikaɔ ń nisĩnaɔ kuo. Falisiɔ sɔ̃ aa zɛ̀ ń beeɔ kuao.
Wii gbãa da ń guu, ɔ̃ Falisi pɔ́ aaì Mɔizi ikoyã danɛ́eɔ fɛ̀lɛ ń lɛkpaa gbãao aa mɛ̀: Wi yãvãie e gbɛ̃́ɛ beewao. Tó nisĩna ge malaika mɛ́ yã'òɛ̀ sɔ̃ bɛ?
Kɛ́ lɛkpaa gbãakũ̀, sosaɔ gbɛ̃zɔ̃ɔ lɛ́ vĩakɛ, kɛ́ gbɛ̃́ɔ su Pɔlu taitaikɔ̃ɛo, ɔ̃ a ò a sosaɔnɛ aa pila gɛ̃ ń guu, aa aà kũ gɛaànɔ ń bɛ.
A gwã́ Dii bɔ̀ mɔ̀ Pɔluwa à mɛ̀: Sɔ̃dilɛ! Lá n ma yã'ò Yelusalɛũ la, sema ǹ o Loma lɔ.
Kɛ́ a gu dɔ̀ Yudaeɔ kã̀aa asii guu, aa lɛgbɛ̃̀ aa mɛ̀ wa pɔbleo, wa imio e gɔɔ pɔ́ wà Pɔlu dɛ̀.
Lɛkpaaĩnapiɔ dɛ gbɛ̃ɔn blala.
Aa gɛ̀ sa'onkiaɔ ń gbɛ̃zɔ̃ɔɔ kĩ́i, aa ònɛ́: Wá sì ń Luao wa mɛ̀, tó wi Pɔlu dɛo, tó wa pɔblè, Lua láaikɛwá.
Ápiɔ ń gbãadeɔ píi à gɛ o sosaɔ gbɛ̃zɔ̃ɔɛ aà mɔ́ɛ́ ń Pɔluo lá á ye à aà yã́ɔ tàasika dɛ a káaulawa. Wápiɔ sɔ̃ wáɔ ku sɔu guu wà aà dɛ zɛ́u e àɔ gɛ́ kái la.
Pɔlu dãe nɛgɔ̃ɛ ń baikpaapi mà, ɔ̃ à gɛ̀ gɛ̃̀ sosaɔ bɛ, a ò Pɔluɛ.
Ɔ̃ Pɔlu sosa badee sìsi a òɛ̀: Gɛ́ ń ɛ̀waasoɛo á gbɛ̃zɔ̃ɔ kĩ́i, asa a ye baoe kpaɛ̀.
Ɔ̃ à aà sɛ̀ gɛ̀aànɔ ń gbɛ̃zɔ̃ɔ kĩ́i à mɛ̀: Pɔlu dakpɛuna ma sisi, a gbɛ̀aa mà mɔ n kĩ́i ń ɛ̀waasoɛo. A yãe vĩ a ye onɛ.
Ɔ̃ gbɛ̃zɔ̃ɔpi ɛ̀waasopi kũ̀ a ɔwa à gɛ̀aànɔ gusaɛ ḿpla, ɔ̃ à aà là à mɛ̀: Bɔ́ yã́ ń vĩ ǹ omɛɛi?
Ɔ̃ à mɛ̀: Yudaɔ mɛ́ lɛkpàaĩ, aa ye gbɛama ǹ mɔ́ ń Pɔluo ń gbãadeɔnɛ zia, lá aa ye aà yã́ gwa dɛ a káaulawa.
Ńsu we ń yã́io, asa an gbɛ̃́ɔ lɛ́ aà dã́ zɛ́u, aa dɛ gbɛ̃ɔn blala. Aa lɛgbɛ̃̀ aa mɛ̀ wa pɔbleo, wa imio e gɔɔ pɔ́ wà aà dɛ̀. An sɔu mà kɔ̀, n yã́ an swã́ dɔi.
Gbɛ̃zɔ̃ɔpi ò ɛ̀waasopiɛ: Ńsu to gbɛ̃e dɔ̃ ń òmɛɛo. Ɔ̃ à aà gbàɛ.
Ɔ̃ à sosa bade gbɛ̃ɔn plaɔ sìsi, a ònɛ́: À o sosa fɛ̃ndade gbɛ̃ɔn ɔ̀aa doɔnɛ aa sɔukɛ aa gɛ́ Sezale oosi ublegɔɔ ń sɔ̃de gbɛ̃ɔn bàaɔ̃kwiɔ ń sɔ̃nde gbɛ̃ɔn ɔ̀aa doɔ.
À sɔ̃́ yã́ kɛkɛ Pɔluɛ aà dikpɛ gɛò bùsu gbɛ̃zɔ̃ɔ Felisi kĩ́i yãkelesai.
Ɔ̃ à lakɛ̃̀ɛ̀ à mɛ̀:
Bùsu gbɛ̃zɔ̃ɔ Felisi, mapi Kolodi Lisia, ma láɛ bee kɛ̃̀nɛ, ma fɔkpàma.
Yudaɔ mɛ́ gbɛ̃́ɛ bee kũ̀, aa ye aa aà dɛ. Kɛ́ ma aà dɔ̃̀ Loma gbɛ̃́ ũ, ɔ̃ ma gɛ ń sosaɔ ma aà sìmá.
Kɛ́ má ye mà aà yã́ pɔ́ aa mɔ̀oa ma, ma aà sɛ̀ ma gɛò an yã́kpalɛkɛnaɔ kĩ́i.
We má dɔ̃̀u aà yã́ pɔ́ aa mɔ̀oa dɛ an ikoyã ũɛ, i yã́ pɔ́ kà wà a dɛ ge wà a dakpɛu kɛo.
Kɛ́ wà lɛkpàaĩaàzi, wà a kpã́i kɛ̀mɛɛ, ɔ̃ ma aà gbàɛoma gɔ̃̀ɔ, má ò yãdeɔnɛ aa gɛ́ ń aà yã́o n kĩ́i we.
Ɔ̃ sosaɔ kɛ̀ lá wa ònɛ́wa, aa Pɔlu sɛ̀ gɛ̀ò Antipati gwãasĩna.
Kɛ́ gu dɔ̀, sosa pɔ́ bɛ kɛ̀sɛɔ Pɔlu nà sɔ̃deɔnɛ ń ɔzĩ aa gɛaànɔ aɛ, ɔ̃ aa ɛ̀a tà ń bɛ.
Kɛ́ sɔ̃deɔ kà Sezale, aa lápi kpà bùsu gbɛ̃zɔ̃ɔpiwa, ɔ̃ aa Pɔlu nàɛ̀ a ɔzĩ.
Bùsu gbɛ̃zɔ̃ɔpi lápi kyokɛ̀, ɔ̃ à Pɔlu là bùsu pɔ́ à bɔ̀u. A mà Silisi bùsu à bɔ̀u,
ɔ̃ a òɛ̀: Tó gbɛ̃́ pɔ́ yãvĩnnɔɔ mɔ̀, má ma lá aa o. Ɔ̃ à mɛ̀ wàɔ aà dɔ̃́a ua. Elodi mɛ́ uapi kpà yãa.
Gɔɔ sɔo gbɛa sa'onkia Ãnania mɔ̀ Sezale ń gbɛ̃zɔ̃ɔeɔ ń ikoyãdɔ̃na pɔ́ wì mɛɛ̀ Tɛɛtuluo. Aa mɔ̀ ń Pɔlu yã́o bùsu gbɛ̃zɔ̃ɔ kĩ́i.
Kɛ́ wà Pɔlu sìsi, Tɛɛtulu fɛ̀lɛ lɛ́ yãdaaàla à mɛ̀: Felisi, ń n báaao wá bùsu na à kɛ̀ zài. N zia làasookɛa mɛ́ mɔ̀ ń wá kálɛa maao.
Wì n tɔnasi, wàɔ n sáaukpa gupiiu gɔɔpii.
Kɛ́ má ye mà n gágao, má wabikɛma, sùuukɛwanɔ, wá yã́ yɔɔnaɛ ma.
Wá è gbɛ̃́piá gbɛ̃nazĩn èbeɛ. Ì zɔada Yudaɔ guu dṹnia guu píi, a dɛ lousisizɛ ɛɛ pɔ́ wì mɛ Nazalɛtideɔ dɔaanaɔ do ũ.
Baa se a ye Lua ua gbãlɛ, ɔ̃ wa aà kũ̀.
Tó n gɔ̃ɛpi làla nzĩa, ńyɔ̃ aà yã́ pɔ́ wa mɔò sĩana dɔ̃.
<range>
Ɔ̃ Yudaɔ yã́'idìa aa mɛ̀ lá yã́piɔ dɛn we.
Ɔ̃ bùsu gbɛ̃zɔ̃ɔpi mikɛ̀ Pɔluɛ aà yã'o. Ɔ̃ Pɔlu mɛ̀: Lá má n dɔ̃ yã́kpalɛkɛna ũ bùsuɛ bee guu a wɛ̃ gɛ̃̀gɛ̃, ɔ̃ málɛ a mibɔayã'ò ma laaiwa.
Tó ń gbɛ̀a, wa onɛ ma gɛa Yelusalɛũ lousisii dɛ gɔɔ kuɛplalao.
Wi ma e málɛ lɛkpaakɛ ń gbɛ̃eo Lua uao. Wi ma e málɛ zɔada lousisikpɛɔ guu ge wɛ̃́lɛ guuo.
Gbɛ̃́piɔ fɔ̃ yã́ pɔ́ aa lìamazi seelade enɛo.
Sĩana má ònɛ, zɛ́ pɔ́ aalɛ mɛ lousisizɛ ɛɛɛ guu ɔ̃ málɛ zɔble wá deziɔ Luaɛ. Má yã́ pɔ́ wa kɛ̃̀ Mɔizi ikoyã guu ń ãnabiɔ pɔ́ɔ náai vĩ.
Ma wɛ́ dɔ Luai lá ampiɔwa, kɛ́ gbɛ̃maaɔ ń gbɛ̃vãiɔ bɔ gau píi.
Ayãmɛto miɔ azĩa toto gɔɔpii kɛ ma sɔ̃ su àɔ vĩ Lua aɛ ge gbɛ̃nazĩna aɛo.
Ma wɛ̃kɛa ń ma bùsuo gbɛa ma ɛa su ɔdama kɛ̀nɛ́, ma sa'ò
Lua ua. Kɛ́ málɛ sa'o ma gbãbɔa gbɛa, ɔ̃ wà ma le we. Mi bíla kãaao, mɛ́ zɔa kuo.
Azi bùsu Yudaeɔ mɛ́ yãdeɔ ũ. Sema aa mɔ wà yãbɔ kɔ̃ lɛ́u n kĩ́i.
Tó màa no, tó gbɛ̃́ pɔ́ aa ku laɔ dàa pɔ́ aa èa gɔɔ pɔ́ aa yã́kpalɛkɛ̀manɔ o.
Sema yã́ mɛ̀ndo pɔ́ má ònɛ́ ń lɔɔ gbãao ma mɛ̀, gɛɔ vua yã́ musu ɔ̃ aalɛ yã́kpalɛkɛimanɔ bàasio.
Felisi Yesu zɛ́ bɔɔlɛ dɔ̃, ɔ̃ à lakà Yudaɔ yã́a à mɛ̀: Tó sosaɔ gbɛ̃zɔ̃ɔ Lisia mɔ̀, má á yã́ midɛɛ́.
A ò sosa badeɛ aàɔ Pɔlu dɔ̃́a, ãma aà aà gba ĩ́ana, i to aà gbɛ̃́ɔ dɔaàlɛ.
Gɔɔpla gbɛa Felisi mɔ̀ ń a Yuda nɔ pɔ́ wì mɛɛ̀ Dusiio. À Pɔlu sìsi, ɔ̃ à Kilisi Yesu náaikɛa yãmàwà.
Pɔlu lɛ́ yã'o maakɛa musu ń zĩakũadɔ̃o ń yã́kpalɛkɛa ń gbɛ̃́ɔ pɔ́ lɛ́ mɔo, ɔ̃ vĩa Felisi kũ̀ à mɛ̀: Fɛlɛ tá gĩa. Gɔɔ pɔ́ ma ɔ'è, má ɛa n sísi.
Aà wɛ́ dɔi Pɔlu a gbagusaɛdaɛɛ, ɔ̃ ìɔ aà sisi mɔ̀ɔmɔɔ aà mɔ faaiboanɔ.
Kɛ́ à kɛ̀ wɛ̃̀ pla, Pɔɔsiu Fɛsɛtu zɔ̃̀lɛ Felisi gbɛu. Kɛ́ Felisi ye àɔ na ń Yudaɔ yã́i, ɔ̃ à Pɔlu tò dakpɛu.
Fɛsɛtu zɔ̃lɛa kpalau gɔɔ àaɔ̃ gbɛa, à fɛ̀lɛ Sezale à gɛ̀ Yelusalɛũ.
Wekĩi sa'onkiaɔ ń Yuda gbãadeɔ mɔ̀ aà kĩ́i, aa fɛ̀lɛ ń Pɔlu yã́o. Aa wabikɛ̀wà
aà sùuukɛ, aà to Pɔlu mɔ́nɛ́ Yelusalɛũ. Asa aa zɛ̀ò wà baikpaɛ̀ zɛ́u wà aà dɛɛ.
Ɔ̃ Fɛsɛtu ònɛ́: Pɔlu ku kpɛ́u Sezale, mapi sɔ̃ má tá we tia.
Á gbãadeeɔ mɔ gɛmanɔ, tó à yãvãikɛ̀ɛ, í o.
Fɛsɛtu kɛ̀ńnɔ gɔɔ swaaɔ̃ ge kwi taawa, ɔ̃ à ɛ̀a tà Sezale. Kɛ́ a gu dɔ̀, à zɔ̃̀lɛ a gĩ́naa à mɛ̀ wà mɔ́ ń Pɔluo.
Kɛ́ à mɔ̀, Yuda pɔ́ bɔ̀ Yelusalɛũɔ lìaaàzi, ɔ̃ aa yãzɔ̃ɔ pɔ́ wi fɔ̃ a seela èoɔ dɔ̀wà dasidasi.
Pɔlu yã́zãsìmá à mɛ̀: Mi zã Yudaɔ ikoyã ge Lua ua yã́wao. Mi zã yãewa Sezaaɛo.
Fɛsɛtu lɛ́ wɛɛlɛ àɔ na ń Yudaɔ ɔ̃ à Pɔlu là à mɛ̀: Ńyɔ̃ we gɛ́ Yelusalɛũ mà yã́kpalɛkɛnnɔ we yã́ɛ beeɔ musua?
Pɔlu mɛ̀: Sezaa ikoyã pɔ́ kũ̀ wà yã́kpalɛkɛmanɔ ɔ̃ má kúu la. Mi tàaekɛ Yudaeɛo, lá mpi ń dɔ̃ sã́asãwa.
Tó ma tàaekɛ̀ à kà wà ma dɛɛ, má gí wà ma dɛo. Ãma lá mi yã́ pɔ́ gbɛ̃́ɛɔ lɛ́ o ma musue kɛo, gbɛ̃e zɛvĩ à ma kpámáo. Gɛa Sezaa kĩ́i ɔ̃ ma zɛò.
Kɛ́ Fɛsɛtu lɛkpàaĩ ń a gbɛ̃́ɔ à mɛ̀: Sezaa n zɛò, aà kĩ́i ńyɔ̃ gɛ́u.
Gɔɔpla gbɛa kí Agipa ń Beenisio mɔ̀ Sezale fɔkpai Fɛsɛtuwa.
Kɛ́ aalɛ gɔɔplakɛ we, Fɛsɛtu bɔ̀ ń Pɔlu yã́o kípiɛ à mɛ̀: Gɔ̃ɛe ku la, Felisi aà tò dakpɛu.
Kɛ́ ma gɛ Yelusalɛũ, sa'onkiaɔ ń Yuda gbɛ̃zɔ̃ɔɔ fɛ̀lɛmɛɛ ń aà yã́o, aa mɛ̀ mà sùuukɛ mà yãdaaàla.
Má ònɛ́, tó gbɛ̃́ pɔ́ wà yãdɔ̀wà i kɔ̃'e ń a yãdɔmadeɔo mɛ́ i zɛ'è à yã́pi zãsìmáo, wá Lomadeɔ wili aà kpámáo.
Kɛ́ aa sùmanɔ la, mi zɛzɛo. Kɛ́ a gu dɔ̀ gɔ̃̀ɔ, ɔ̃ ma zɔ̃lɛ ma gĩ́naa ma mɛ̀ wà mɔ́ ń gbɛ̃́pio.
Gbɛ̃́ pɔ́ yãvĩaànɔpiɔ yã'ò, aai yãvãi pɔ́ málɛ e wa dɔwà o aà yã́ musuo.
Aa yãkele vĩaànɔ ń lousisizɛ yã́ musu ń gɔ̃ɛ pɔ́ wì mɛɛ̀ Yesu yã́o. À gà, ɔ̃ Pɔlu zɛ̀ ń aà kua bɛ̃́ɛ yã́o.
Ma bílikɛ̀ yã́pi zɛ́ dɔ̃awa, ɔ̃ ma aà là tó a ye gɛ́ Yelusalɛũ wà yã́pi gɔ̃́gɔ̃ɛ̀ we.
Ɔ̃ Pɔlu mɛ̀ Loma kí ɔ̃ a zɛò, wàɔ a kũa. Ɔ̃ ma mɛ̀ wàɔ aà dɔ̃́a e màɔ gɛ́ aà gbaɛi Sezaawa.
Ɔ̃ Agipa ò Fɛsɛtuɛ: Má ye mà gbɛ̃́pi yãma mazĩa. Ɔ̃ Fɛsɛtu mɛ̀: Ńyɔ̃ yãma aà lɛ́u zia.
Kɛ́ a gu dɔ̀ Agipa ń Beenisio mɔ̀ ń gawi zɔ̃ɔo, ɔ̃ aa gɛ̃̀ kɔ̃kãaakɛkpɛu ń sosaɔ gbɛ̃zɔ̃ɔɔ ń wɛ̃́lɛ gbɛ̃́ gbiaɔ. Kɛ́ Fɛsɛtu lɛsì, wà mɔ̀ ń Pɔluo.
Ɔ̃ Fɛsɛtu yãsɛ̀ à mɛ̀: Kí Agipa ń gbɛ̃́ pɔ́ kúwanɔ laɔ píi, a gbɛ̃́ɛ bee èa? Yuda pɔ́ kú Yelusalɛũɔ ń laɔ píi gbɛ̃́pi yã́ sɛ̀ mɔ̀oa, aalɛ wiilɛa aa mɛ̀, a maa àɔ ku lɔo.
Mapi, mi e à yãe kɛ̀ à kà wà aà dɛo, ɔ̃ lá à zɛ̀ ń Sezaao, ma zɛò mà aà gbaɛwà.
Mi yã́pi gbadɔ̃ mà lákɛ̃ kíɛ aà yã́ musuo. A yã́i tò ma mɔaànɔ á aɛ, atɛ̃sa mpi kí Agipa, kɛ́ yãlalaawà gbɛa mà yã́ e mà a lákɛ̃.
Asa dakpɛuna gbaɛama yã́ pɔ́ wa dàaàla oa wásawasa sai, i kɛmɛɛ zɛvĩo.
Ɔ̃ Agipa ò Pɔluɛ: Ń zɛvĩ ǹ n yã'o. Ɔ̃ Pɔlu ɔsɛ̀ à azĩa yã́ bɔɔlɛkɛ̀ à mɛ̀:
Kí Agipa, má è ma minakɛ̀, kɛ́ má è málɛ mazĩa yã́ bɔɔlɛkɛ n aɛ gbã, yã́ pɔ́ Yudaɔ lìamazi musu píi.
Atɛ̃sa kɛ́ ń Yudaɔ fɛlɛkaayã dɔ̃ píi ń ń yãkeleɔ. Bee yã́i ma wabikɛ̀ma, ma yã́ɛ mamɛɛ.
Yudaɔ ma kua dɔ̃ za ma nɛ́fɛ̃nɛnzĩ daalɛa ma bùsuu e Yelusalɛũ.
Aa ma dɔ̃ à gɛ̃̀gɛ̃. Tó aa yei, aa fɔ̃ o má dɛ wá lousisin gãli pɔ́ gbãa ń Lua yã́o wì mɛ Falisiɔ gbɛ̃́ ũ.
Tiasa wàlɛ yã́kpalɛkɛmanɔ, kɛ́ ma wɛ́ dɔ lɛ́ pɔ́ Lua gbɛ̃̀ wá deziɔnɛzi yã́i.
Wá bui kuɛplaɔ aaìɔ zɔble Luaɛ gwãasĩna ń fãanɛo wɛdɔa lɛgbɛ̃a doũpizi guu. Kí, wɛdɔa yã́pizi yã́i Yudaɔ fɛ̀lɛmanɔ.
Bɔ́yãi Lua gɛɔ vua kɛ̀ɛ́ yã́zɛsai ũi?
Mapi yãa, ma zɛò kɛ́ yã́ pɔ́ a bɔ Yesu Nazalɛti yã́ kpɛ píi ɔ̃ máliɔ kɛ.
Màa má kɛ̀ Yelusalɛũ. Sa'onkiaɔ ma gba zɛ́, ɔ̃ ma Lua gbɛ̃́ɔ kà kpɛ́u dasi. Tó wàlɛ ń dɛdɛ sɔ̃, ma lɛ́ ìɔ ku a guuɛ.
Miɔ gɛ́ lousisikpɛ ń lousisikpɛo mɔ̀ɔmɔɔ màɔ wɛ́tɛ̃amɔnɛ́, mi gãnamá aa dɔ́ɛ ń Luao. Ma pɔ fɛ̃ańzi, ɔ̃ mi gɛ́ ĩadaimá ń wɛ̃́lɛ baaɔ.
Beewa málɛ gɛ́ Damasi ń iko pɔ́ sa'onkiaɔ ma gbaɛoo.
Kí, kɛ́ má bɛ zɛ́u ĩatɛ̃ minanguo, ma gupua è à bɔ̀ luabɛ à kùlɛa ń ma gbɛ̃́ɔ, a pãsĩ dɛ ĩatɛ̃a.
Wa lɛlɛ zĩ́lɛ wápii, ɔ̃ ma lɔɔ mà, wa òmɛɛ ń Ɛbɛlu yã́o wà mɛ̀: Sɔlu, Sɔlu, bɔ́yãi ńlɛ ĩadaiai? Lípanazɔ̃a ń teo mɛ́ lɛ́ ĩakpanzi fá!
Ma mɛ̀: Ḿmɛnn déi, Dii? Ɔ̃ Dii mɛ̀: Mámɛ má Yesu pɔ́ ńlɛ ĩadawà ũ.
Fɛlɛ zɛ. Ma bɔ mɔma kɛ́ mà n sɛ ma zĩkɛna ũɛ, níɔ dɛ yã́ pɔ́ ń è ń yã́ pɔ́ má ɔlɔnɛo seelade ũ.
Má n suaba Yudaɔ ɔzĩ ń buipãleɔ. Málɛ n zĩmá,
kɛ́ ǹ ń wɛ́ kɛ̃́nɛ́, aa bɔ gusiau aa gɛ̃ gupuau, aa bɔ Setãu ikou aa gɛ̃ Lua pɔ́u, an duuna i kɛ̃́má, an bàa iɔ kú ń gbɛ̃́ pɔ́ an kua adoaɔ ma náaikɛa yã́i.
Kí Agipa, Ayãmɛto mi gí luabɛ gbɛ̃́ pɔ́ bɔ̀ mɔ̀a yã'onɛ maio.
Ma waasokɛ̀ Damasi gĩa ń Yelusalɛũo, ɔ̃ má kɛ̀ Yude bùsu gupiiu ń buipãleɔ kĩ́io. Má ònɛ́ aa nɔ̀sɛlilɛ aa zɛ ń Luao, aai yã́ pɔ́ a to wà dɔ̃ aa nɔ̀sɛlìlɛ kɛ.
Bee yã́i Yudaɔ ma kũ Lua ua, aa ye ma dɛ.
Lua dɔnlɛ má kuò e ń a gbão, ɔ̃ má zɛa aà seelade ũ nɛ́fɛ̃nɛn gbɛ̃zɔ̃ɔɔnɛ píi. Mili yãpãle oo, sema yã́ pɔ́ ãnabiɔ ń Mɔizio ò à kɛ̀ bàasio.
Aa mɛ̀ Mɛsii a taasikɛ, ɔ̃mɛ a bɔ gau sɛ̃́ia, i gupua yã'o Yudaɔnɛ ń buipãleɔ.
Kɛ́ Pɔlu lɛ́ azĩa yã́ bɔɔlɛkɛ màa, Fɛsɛtu wiidɔ̀wà à mɛ̀: Ĩana kàma yã̀ Pɔlu? N dɔ̃a zɔ̃ɔ mɛ́ lɛ́ n mi liaa.
Ɔ̃ Pɔlu mɛ̀: Ĩana i kaao, Fɛsɛtu. Yã́zɛde málɛ o mɛ́ sĩanaɛ.
Kí, lá ń yã́ beeɔ dɔ̃, má fɔ̃ mà a yã'onɛ wásawasa bakũaanakɛsai. Má dɔ̃ kɛ́ a kee i kɛ n mi kpɛo, asa yã́piá gusaɛ yã́ no.
Kí Agipa, n yã́ pɔ́ ãnabiɔ ò sìa? Má dɔ̃ kɛ́ ń sì.
Ɔ̃ Agipa ò Pɔluɛ: Ń ye ma dɛdɛnlɛa kɛ mà gɔ̃ Yesude ũ gɔ̃̀ɔ yã̀?
Pɔlu mɛ̀: Gɔ̃̀ɔ ge zã́ má yei, tó Lua wèi. I kɛ ndo no, ń gbɛ̃́ pɔ́ aalɛ ma yãma gbãɔ píi, aa gɔ̃ lá má dɛwa, mɔdaonaɛ beeɔ bàasi.
Ɔ̃ kípi ń bùsu gbɛ̃zɔ̃ɔo ń Beenisio ń gbɛ̃́ pɔ́ kãaaa weɔ fɛ̀lɛ bɔ̀lɛ.
Kɛ́ aa bɔ̀lɛ, aalɛ o'okɔ̃ɛ: Gbɛ̃́pi i yãe kɛ à kà dɛa ge wà dakpɛuo.
Ɔ̃ Agipa ò Fɛsɛtuɛ: Tó gbɛ̃́pi i mɛ a yã́pi a gɛ́ Sezaa kĩ́iɛ yãao, wá aà gbaɛɛ.
Kɛ́ wà zɛ̀ò wà da Itali zɛ́u, ɔ̃ wà Pɔlu ń dakpɛuna kĩnieɔ nà sosa bade pɔ́ wì mɛɛ̀ Zuliuɛ a ɔzĩ. A dɛ sosa gãli pɔ́ wì mɛ Sezaa sosaɔ dɔaanaɔ do ũ.
Wa gɛ̃ gó'ilɛna pɔ́ bɔ̀ Adamiti, àlɛ bɔlɛ ń Azi bùsu wɛ̃́lɛɔ guu, ɔ̃ wa dazɛu. Masedoni bùsu gbɛ̃́ Alisaka Tɛsaloni kúwanɔ.
Kɛ́ a gu dɔ̀ wa ka Sidɔ̃. Zuliu Pɔlu kũa ń nɔ̀sɛdoũo, ɔ̃ à aà gbà zɛ́ aà gɛ́ a gbɛ̃́ɔ gwai, kɛ́ aa e ɔdawà.
Bɔa we wa pɛlɛ í guo. Kɛ́ ĩ́ana lɛ́ dawálɛ yã́i wa dɔ Sipi bùsu kpɛ oi.
Bɛa ísia guo wa dɔ Silisi ń Pãmfili bùsuɔzi, ɔ̃ wa ka Mila, Lisi bùsuu.
Wekĩi sosa badepi Alɛsãndi gó'ilɛna pɔ́ lɛ́ gɛ́ Itali è, ɔ̃ à wá káu.
Gɔɔ plae dà wá tá kɔɔnkũ̀. Dɛ̃ɛ ń dɛ̃ɛo wa ka Sinidi lɛ́i. Kɛ́ ĩ́ana i weiwɛ̃ɛ wà gɛ́ súsuo, wa pãalɛ wa bɔ Kɛlɛti bùsu kpɛ oi Samɔnɛ saɛ.
Dɛ̃ɛ ń dɛ̃ɛo wálɛ dɔ Kɛlɛtizi, ɔ̃ wa ka gu pɔ́ wì mɛ Godɔkĩi Maau. A kãi ń wɛ̃́lɛ pɔ́ wì mɛ Laseo.
Lá wa gɛ̃gɛ̃ zɛ́u, wá táa'o gɛa aɛ gɔ̃̀ kai yã́ ũ, asa Yudaɔ lɛyegɔɔ gɛ̃̀ kɔ̀. Ayãmɛto Pɔlu lɛdàmá
à mɛ̀: Gbɛ̃́ɔ, má è táɛ bee a mɔ́ ń ásoo zɔ̃ɔo ń músio. I kɛ gópi ń a asoɔɛ adoo, ń wápiɔɛ lɔ.
Ãma sosa bade gobɔna ń godeo yã́ sì dɛ Pɔlu pɔ́a.
Gupi maa wà godɔu wà buziɛble weo, ɔ̃ gbɛ̃́ daside zɛ̀ ń daa zɛ́uo. Aa ye wà ka Feniki, wɛ̃́lɛ pɔ́ kú Kɛlɛti bɛ'aɛ oi, tó a zɛkɛ̀, wí buziɛble we.
Kɛ́ ĩ́an busɛ fɛ̀lɛ gɛɔmidɔkĩi oi, aalɛ e wà fɔ̃ ń pɔeã kɛɛ. Ɔ̃ aa ń gó pòlo aa dàzɛu, aalɛ dɔ Kɛlɛtizi kãikãi.
I gɛ̃gɛ̃o, zàa'ĩan gbãa pɔ́ wì mɛ ĩ́an pãsĩ pìla Kɛlɛti gbɛwa.
À golìaa, wi fɔ̃ dàɛ lɔo, ɔ̃ wa gɔ̃ tɛi.
Kɛ́ à wá kpá gũgũn nɛ́na pɔ́ wì mɛ Kodai, wa dáama'è yɔɔ. Dɛ̃ɛ ń dɛ̃ɛo wa wá gónɛ suababɔ è wá kũ̀ we.
Kɛ́ aa yè wa nà gó zɔ̃ɔpiwa, ɔ̃ aa kɛ̀kɛ bakã̀ gó zɔ̃ɔpiɛ. Kɛ́ aalɛ vĩakɛ pãa Libii bùsu isaaaɛ, ɔ̃ aa gó kúla pɛ̀lɛ íu, ɔ̃ aa gɔ̃̀ tɛ́ ĩ́anai.
Kɛ́ a gu dɔ̀, lá zàa'ĩana gì lɛ́ wá gó zãampapa gbã́ugbãu, ɔ̃ aa nà asoɔ zuzua íuwa.
A gɔɔ àaɔ̃de zĩ́ aa ń gó zĩkɛbɔɔ bɔ̀lɛ kɔ̀lɛ ńzĩa.
À kà gɔɔ ũma ĩatɛ̃ ń saanaɔ i bɔo, mɛ́ ĩ́an pãsĩpi ń louo i kpálɛo. Buaa aafia pɔ́ wá wɛ́ dɔi yãa kɛ̀ fama.
Wa gɔɔplakɛ̀, wi e pɔblèo, ɔ̃ Pɔlu fɛ̀lɛ ònɛ́: Gbɛ̃́ɔ, tó a ma yãmà yãa, dɔ̃ wi fɛlɛ Kɛlɛti, músi ń ásooɛ beeɔ gbàsa wá léo.
E tia málɛ lɛdawá, à sɔ̃dilɛ! Á gbɛ̃e a gao, sema gópi wíwi bàasio.
Gĩa gwã́ Lua pɔ́ má dɛ aà pɔ́ ũ mɛ́ mi zɔbleɛ̀, aà malaika bɔ̀ mɔ̀a
à mɛ̀: Ńsu vĩakɛo, Pɔlu. Sema ǹ Sezaa aɛ le. Lua gbɛ̃́ pɔ́ kúńnɔ gó guuɔ bɔ̀nɛ aafia ḿpii.
Ayãmɛto gbɛ̃́ɔ, à sɔ̃dilɛ! Má Lua náai vĩ kɛ́ a kɛ lá a òmɛɛwa.
Sema wà ka gũgũnae isaaa.
A gɔɔ gɛ̃o mɛ̀ndosaide gwã́ ĩ́an pãsĩpi lɛ́ wá gálɛ Adiati ía e tia. Ɔ̃ wɛɛdo ígbɛ̃ɔ lɛ́ e wa kãikũ̀ ń gɔ̃sɔ̃lɛoɛ.
Ɔ̃ aa bà i'ɛgwabɔ gbàɛ íu, aa è a ɛ gã̀sĩsuu basiiɔ̃. Kɛ́ à kɛ̀ sàa yɔɔ aa gbàɛ lɔ, aa è a ɛ gã̀sĩsuu bàaɔ̃.
Aalɛ pãa gbɛwa vĩakɛ, ɔ̃ aa kúla mɛ̀n síiɔ̃ gbàɛ gó pɔ̀ɔkpɛ, ɔ̃ aalɛ Lua sisi gu dɔnɛ́ kpakpa.
Gópi zĩkɛnaɔ lɛ́ zɛwɛɛlɛ wà bɔlɛ gó guu wà bàalɛ, ɔ̃ aalɛ gó suababɔpi pila aa da ía, aalɛ kɛ lá wa ye kúlaɔ gbaɛ go'aɛwa.
Ɔ̃ Pɔlu ò sosa badeɛ ń aà sosanɛɔ: Tó gbɛ̃́ beeɔ i gɔ̃ gó guuo, á e bɔo.
Ɔ̃ sosaɔ gó suababɔ baɔ zɔ̃̀zɔ̃, aa tò à lɛ̀lɛ íu.
Kɛ́ gu ye dɔi, Pɔlu awakpànɛ́ ḿpii aa pɔble à mɛ̀: A gɔɔ gɛ̃o mɛ̀ndosain gbã a gɔ̃ looa pɔblesai.
Málɛ awakpaɛ́ à pɔble, asa a maa á pɔlɛba àɔ dɔaɛ, í e bɔ aafia. Baa á mikã mɛ̀ndo a vũaao.
Pɔlu yã́pi oa gbɛa à pɛ̃ɛ sɛ̀ à Lua sáaukpà gbɛ̃́pii wáa, ɔ̃ a ɛ̀ àlɛ só.
Ampii aa sɔ̃dìlɛ aa pɔblè sa.
Wá gbɛ̃́ pɔ́ wá kú gó guuɔ píi, wa ka gbɛ̃ɔn ɔ̀aa do ń basiiɔ̃ síiɔ̃saio (276).
Kɛ́ aa pɔblè aa kã̀, aa pɔ́wɛna bɔ̀lɛ zù íu, kɛ́ gó e yãfũkũ yã́i.
Kɛ́ gu dɔ̀ aa gɔ̃sɔ̃e è, aai dɔ̃o. Kɛ́ aa ísia sɔ̀ɔmiboa è a gɔ̃sɔ̃ daaĩa, ɔ̃ aa zɛ̀ò wà gɛ́ ń góo isaaa we, tó wa fɔ̃́.
Aa kúlaɔ wòlo aa tò í guu, ɔ̃ aa golilibɔɔ ba pòlo gɔ̃̀ɔ. Aa go'aɛ zwãa pòo ĩ́anaɛ, ɔ̃ aa mipɛ̀ gɔ̃sɔ̃piwa.
Ɔ̃ aa sì ũfãau ń saɛ, ɔ̃ gó zɛ̀ we. Ũfãapi go'aɛ kũ̀ gíũgiũ, i fɔ̃ dèeo, ɔ̃ ikooa pɔ́ lɛ́ vĩvĩ ń gbãao lɛ́ gó pɔ̀ɔkpɛ wiwi.
Sosaɔ zɛ̀ò wà dakpɛunaɔ dɛdɛ, kɛ́ an gbɛ̃e su kpáa'o pilimáo yã́i.
Ãma sosa bade ye Pɔlu misi, ɔ̃ à gìnɛ́ aa ń pɔeã kɛ. A ò kpadɔ̃naɔ dɔaa kusi íwa aa bua,
gbɛ̃́ kĩniɔ iɔ tɛ́ ń kpɛ lipɛpɛɛɔ ge gó kasoɔ musu. Beewa ɔ̃ gbɛ̃́pii baa lè aafia.
Kɛ́ wa baa lè aafia, wá mà gũgũnapi tɔ́n Malita.
Beleɔ wá kṹ ɔplapla ń yeawázio. Aa gbãakpàwázi, aa tɛ́ sa kàwɛ̃ɛ, asa lou nà maawa mɛ́ ĩ́ana bɔ̀lɛ.
Pɔlu yàa kele nàaa mɔ̀ lɛ́ kátɛu, píligona ku a guu. Kɛ́ tɛ́ pusu aà pà, à bɔ̀ Pɔlu kũ̀ a ɔwa.
Kɛ́ beleɔ mlɛ̃pi è dɔ aà ɔwa, aa òkɔ̃ɛ: Gbɛ̃́ beeá gbɛ̃dɛnaɛ sĩana. Baa kɛ́ à bùa íwa aafia, sĩana i weiɛ̀ àɔ kuo.
Ãma Pɔlu mlɛ̃pi gbã̀ɛ a dà tɛ́u, i yãe kɛɛ̀o.
Gbɛ̃́ɔ wɛ́ dɔi aà ɔ a ka à lɛ́lɛ gɛ ũ wegɔ̃ɔɛ. Kɛ́ à gɛ̃̀gɛ̃, aa è pɔe i aà leo, ɔ̃ aa lɛ́ lìlɛ aa mɛ̀ gbɛ̃́piá luaeɛ.
Gupi saɛ gũgũna gbɛ̃zɔ̃ɔ pɔ́ wì mɛɛ̀ Publiu bɛ kuu. À wá dílɛ gɔɔ àaɔ̃, à nibɔ kɛ̀wɛ̃ɛ ń yeawázio.
Publiu mae wúlɛa ń mɛ̀wãao, àlɛ bãnubãnukɛ. Ɔ̃ Pɔlu gɛ̃̀ aà kĩ́i, à wabikɛ̀ɛ̀ à ɔnàwà à aà gbã̀gbã.
Kɛ́ à gbã̀gbã màa, gũgũnapi gyãe kĩniɔ mɔ̀ aà kĩ́i, ɔ̃ aa gbã̀gbã sɔ̃.
Aa wá kpɛlà maamaa. Kɛ́ wálɛ tá, aa kũ̀sũakɛ̀wɛ̃ɛ lɔ.
Wá kua gũgũnapiu mɔ àaɔ̃ gbɛa wa gɛ̃ gó'ilɛna pɔ́ buziɛblè weu, wa dazɛu. Gópi bɔ̀ Alɛsãndi, wà tã́asiaɔ seela kɛ̀wà.
Kɛ́ wa ka Silakusa, wa gɔɔ àaɔ̃ kɛ̀ we.
Bɔa we wa dɔ gɔ̃sɔ̃lɛi e wa gɛ kaò Lɛgio. Kɛ́ a gu dɔ̀ ĩ́ana bɔ̀ gɛɔmidɔkĩi oi, a gɔɔ plaade wa ka Puzɔli.
Wɛ̃́lɛpi guu wa Yesudeɔ lèu. Aa mɛ̀ wà sùuukɛ wà ãsɔ̃a do kɛńnɔ. Wá kɛ̀ màa, ɔ̃ wa da Loma zɛ́u.
Loma Yesudeɔ wá bao mà, ɔ̃ aa mɔ̀ daiwálɛ. Gbɛ̃eɔ wá lé Apiu'ɛlɛu, gbɛ̃eɔ sɔ̃ gu pɔ́ wì mɛ Pilakĩi'aaɔ̃u. Kɛ́ Pɔlu ń é, à Lua sáaukpà, aà sɔ̃ nìni.
Kɛ́ wa ka Loma, wà Pɔlu gbà zɛ́ aàɔ ku adoa ń sosa pɔ́ ìɔ aà dɔ̃́ao.
Gɔɔ àaɔ̃ gbɛa Pɔlu Yuda gbɛ̃zɔ̃ɔɔ sìsi. Kɛ́ aa kã̀aa, a ònɛ́: Ma gbɛ̃́ɔ, mi zã Yudaɔnɛ yãewao. Mi bɔ wá deziɔ fɛlɛkaayãe kpɛo, ɔ̃ wà ma kũ Yelusalɛũ wà ma kpa Lomadeɔwa.
Aa yãlàlaa, aai yãe e ma musu à kà wà ma dɛo, ɔ̃ aa ye ma gbaɛ.
Ɔ̃ Yudaɔ bɔ̀ ma kpɛ. Teasi ma zɛ ń gɛa Sezaa kĩ́io, i kɛ má yãvĩ ń ma bùsu gbɛ̃́ɔ no.
Ayãmɛto ma á gbɛ́a wà kɔ̃'e mà oánɔ, asa gbɛ̃́ pɔ́ Isailiɔ wɛ́ dɔi yã́i wà mɔɛ bee kàia.
Ɔ̃ aa òɛ̀: Wi taalae e à bɔ̀ Yude bùsuu n yã́ musuo. Wá gbɛ̃e sɔ̃ i bɔ we à sùwá ń n bao vãioo.
Wá è a maa wà yã́ pɔ́ ń kũa ma n lɛ́u, asa wá mà wì lousisizɛpi bɛ̃̀ɛbo gupiiuɛ.
Aa gɔɔdìlɛkɔ̃ɛ ń Pɔluo, ɔ̃ aa mɔ̀ aà kĩ́i ua pɔ́ à pìlau dasidasi. A ye aa a yã́zɛ dɔ̃ Yesu yã́ musu, ɔ̃ à dàalɛ Mɔizi ikoyãwa ń ãnabiɔ yã́ɔ, à kpala pɔ́ bɔ̀ Lua kĩ́i yã'ònɛ́, à a bɔɔlɛkɛ̀nɛ́ za kɔɔkɔɔ e oosi.
Gbɛ̃eɔ yã́ pɔ́ àlɛ oɔ zɛ́ è, ãma gbɛ̃eɔ gìi.
Kɛ́ aalɛ kɛ̃aa ń lɛkpaao, Pɔlu yã́ mɛ̀ndo kã̀fĩnɛ́ à mɛ̀: Yã́ pɔ́ Lua Nisĩna dà ãnabi Isaiaɛ a ò á deziɔnɛá sĩanaɛ à mɛ̀:
Gɛ ǹ o gbɛ̃́ beeɔnɛ, aa swã́kpa aaɔ gɛ́ yãemasai, aa wɛ́tɛi aaɔ gɛ́ yãe'esai.
An nɔ̀sɛ paaao, kɛ́ aasu ɔ̃nɔkũo yã́i, an swã́ gbãa, kɛ́ aasu yãmao yã́i, an wɛ́ kũaaa, kɛ́ asu kɛ̃o yã́i, asa aa ye ɛa sua mà ń gbã́gbão.
Ayãmɛto, àɔ dɔ̃ kɛ́ Lua gbɛ̃́ɔ zĩ̀ ń suabayão buipãleɔwa. Aamɛ aa sí.
<range>
Pɔlu kɛ̀ kpɛ́ pɔ́ àlɛ a fĩabo guu wɛ̃̀ bṹu pla. Ìɔ gbɛ̃́ pɔ́ aaì mɔ faaiboianɔɔ kũ ɔplapla píi.
À kpala pɔ́ bɔ̀ Lua kĩ́i yã́ waasokɛ̀nɛ́, à Dii Yesu Kilisi yãdànɛ́ ń laaio kpálɛa, gbɛ̃e i kpaɛ̀o.
Mámɛmaa Pɔlu, Kilisi Yesu zɔ̀blena, Lua ma sisi à ma dilɛ a zĩna ũ baona
pɔ́ à dɔ̀aa à a lɛgbɛ̃̀ a ãnabiɔnɛ, aa kɛ̃̀ a yã́ taalau kpana ũ.
Aà Nɛ́ Yesu Kilisi wá Dii yã́ mɛ́ baonapi ũ. Aà dɛa gbɛ̃nazĩna ũ guu à bɔ̀ Davidi bui guuɛ. Aà luakɛ guu sɔ̃ aà bɔa gau ń gbãao mɛ́ ɔ̀lɔwɛ̃ɛ kɛ́ Lua Nɛ́n aà ũ.
<range>
Kilisipi mɛ́ gbɛ̃kɛkɛ̀mɛɛ à ma zĩ bui píi kĩ́i, kɛ́ aa e a náaikɛ, aai gɔ̃ a yãmanaɔ ũ, i tɔbɔ.
Á kú ń guu sɔ̃, á gbɛ̃́ pɔ́ Yesu Kilisi á sisi à á sɛ́ɔ.
Mámɛ ma láɛ bee kɛ̃̀ á Lomade pɔ́ Lua yeázi à á sisi, a gɔ̃ a gbɛ̃́ɔ ũ píiɛ. Lua wá Mae ń Dii Yesu Kilisio gbɛ̃kɛkɛɛ́, aai á gba aafia.
Sɛ̃́ia gĩa ma Lua sáaukɛ̀ ń Yesu Kilisi gbãao ápii yã́ musu, kɛ́ á luanaaikɛa lì dṹniaa píi yã́i.
Tó málɛ wabikɛ píi, á yã́ lí sãmaguo. Lua mɛ́ ma seelade ũ. Aàpi málɛ zɔbleɛ̀ ń nɔ̀sɛmɛndoo, málɛ aà Nɛ́ baokpa.
Miɔ wabikɛwà aà zɛkɛkɛmɛɛ lá a yeiwa, mà e mɔ á gwai sa,
asa wɛsiaálɛ ni lɛ́ ma dɛ maamaaɛ, kɛ́ mà Lua Nisĩna gbae daɛ́ á zɛdɔa yã́i.
Beewa á luanaaikɛa ń ma pɔ́o a wá baade gba sɔ̃.
Ma gbɛ̃́ɔ, má ye àɔ dɔ̃ kɛ́ miɔ dilɛ mɔ̀ɔmɔɔ mà mɔ á gwai kɛ́ mà a zĩ gbɛ e á guu, lá má è buipãleɔ guuwa, ɔ̃ e tia mi zɛ'eo.
Gɛlɛki yãmanaɔ ń Gɛlɛki yãmansaiɔ píi, ladɔ̃naɔ ń ladɔ̃nsaiɔ píi, an yã́ gɔ̃̀ ma yã́ ũɛ.
Bee yã́i ma mɛ wã̀ mà baonapi kpá á Lomadeɔnɛ sɔ̃.
Mili widɛ ń baonapi yã́oo. Ɔ̃mɛ gbãa pɔ́ Lua ì gbɛ̃́ pɔ́ lɛ́ a náaikɛɔ suabaò ũ, atɛ̃sa Yudaɔ, an gbɛa buipãleɔ.
Baonapi ì owɛ̃ɛ lá Lua ì to yã́ bɔńnɔ na. A dɛ luanaaikɛa yã́ ũ adoɛ, lá wa kɛ̃̀ lá guuwa wà mɛ̀: Gbɛ̃́ pɔ́ Lua tò yã́ bɔ̀aànɔ na a náai pɔ́ àlɛ kɛ yã́i aɔ ku.
Za musu ɔ̃ Lua ì a pɔkũma bɔbɔ gbɛ̃nazĩna pɔ́ an vãikɛa ì zɛzɔ̃ sĩanaɛɔwa an pãkpaaazi ń ń vãikɛao yã́i.
Yã́ pɔ́ wa fɔ̃ dɔ̃ Lua yã́ musu ulɛanɛ́o, Lua mɛ́ yã́pi bɔ̀nɛ́ gupuau.
Za gɔɔ pɔ́ à dṹnia kàlɛ, aà gbãa láasai ń aà luakɛ pɔ́ wìli e ń wɛ́oo bɔ̀ gupuau aà zĩɔ guu wásawasa. Ayãmɛto gbɛ̃nazĩna awa vĩo.
Aa Lua dɔ̃, ãma aali aà kpɛla a zɛ́wa aa aà sáaukpào. An làasooɔ sɔũkũ̀, ɔ̃ aa gɔ̃̀ gusiau an mìsai yã́i.
Aa ńzĩa dìlɛ ɔ̃nɔnaɔ ũ, ɔ̃ aa gɔ̃̀ mìsaideɔ ũ.
Aaì kúlɛ gbɛ̃nazĩna pɔ́ ì gaɔ ń bãɔ ń nɔ̀bɔɔ ń pɔ́taa'onkuawaɔ taaɛ Lua pɔ́ lí gao gbɛu.
Ayãmɛto Lua ń kpá gbãsĩkɛaa, aa wisaiyã kɛ ń kɔ̃o, lá aalɛ a nidɛ ń nɔ̀sɛ guuwa.
Aa Lua sĩande lɛũkpakɛ̀ ń ɛɛo. Aaì kúlɛ Lua pɔkɛaɔnɛ aa zɔblenɛ́ Lua pɔ́ pɔ́pii kɛ̀ gbɛu. Ɛ̀fãaiden aà ũ gɔɔpii! Ãmi.
Ayãmɛto Lua ń kpá wisaiyã nidɛaa. Baa an nɔɛɔ yã́ pɔ́ wì kɛ lɛũkpakɛ̀ ń yã́ pɔ́ wìli kɛoo.
Màa gɔ̃ɛɔ sɔ̃ aa yã́ pɔ́ wì kɛ ń nɔɛɔ tò, aaì luakɔ̃i. Gɔ̃ɛ ń gɔ̃ɛo aaì wisaiyã kɛ ń kɔ̃o, aaì a gbɛ'e ńzĩawa an sã́sãa lɛ́u.
Lá aai we zɛ̀ ń Lua dɔ̃aoo, ɔ̃ à ń kpá làasookpaanlayãa, kɛ́ aaɔ yã́ pɔ́ dɛ wà kɛoɔ kɛ.
Yãvãi píi pɛ̀ɛmá: Nɔ̀sɛpãsĩ, bĩi, ĩ́isɛa ń kɔ̃o, wɛdɔakɔ̃ɛ, gbɛ̃dɛa, sòle, gbɛ̃blea ń kɔ̃nikɛao. Gupɛaanaɔn ń ũ,
gbɛ̃yaanaɔ, Lua ibɛɛɔ, gbɛ̃́ taiinkɛnaɔ, yɔ̃̀ɔdeɔ, ĩ́andãnaɔ, vãi làasookɛnaɔ, de ń dao yãmansaiɔ,
mìsaideɔ, náaisaideɔ, gbɛ̃́yãkɛnsaiɔ, sósobisaideɔ.
Aa dɔ̃ Lua dìlɛ kɛ́ yãbeetaakɛnaɔ kà wà ń dɛdɛ, kási aali zɛ ń a kɛao adoo, aaì tɛ́kpa a kɛnaɔgu lɔɛ.
Ayãmɛto n gbɛ̃́ pɔ́ ni gbɛ̃pãle tàae e, ń awa vĩo. Tó n gbɛ̃pãle tàae è, n nzĩa dàyãuɛ, asa n gbɛ̃taae'ena ni kɛ màa sɔ̃ɛ.
Wá dɔ̃ kɛ́ Lua yã́kpalɛkɛa ń yãbeetaakɛnaɔ maaɛ.
N gbɛ̃́ pɔ́ ni yãbeetaakɛnaɔ tàae e mɛ́ ni kɛ sɔ̃, ńlɛ e ńyɔ̃ bɔ Lua yã́kpalɛu yã̀?
Ge ńlɛ dɔ́ɛ ń Lua maakɛa zɔ̃ɔo ń aà mɛnao ń aà sùuuo yã̀? Kɛ́ Lua lɛ́ maakɛnɛ kɛ́ ǹ nɔ̀sɛlilɛ, ń dɔ̃o lé?
N swã́gbãakɛ̀, ni nɔ̀sɛlilɛo, ɔ̃ ńlɛ pɔkũma kãaanzi e luapɔkũmabɔbɔmagɔɔzĩ, tó Lua yã́kpalɛkɛa ń gbɛ̃́ɔ a zɛ́wa bɔ̀ gupuau.
A fĩabo baadeɛ a yãkɛawa.
Gbɛ̃́ pɔ́ aalɛ gawi ń bɛɛɛo ń wɛ̃ni láasaio wɛɛlɛ aalɛ maakɛ ń mɛnaoɔ àizãna e.
Gbɛ̃́ pɔ́ anzĩa pɔeã lɛ́ dɔaanɛ́, aa gì sĩanai aa tɛ vãiwaɔ sɔ̃, Lua a pɔkũma ń pɔkpɛ̃nɛo bɔbɔmá.
Wɛ́tɛ̃a ń wãwão a vãikɛna píi le, atɛ̃sa Yudaɔ, an gbɛa buipãleɔ.
Lua a maakɛna píi gba gawi ń bɛɛɛo ń aafiao, atɛ̃sa Yudaɔ, an gbɛa buipãleɔ.
Asa Lua lí gbɛ̃e zãboo.
Gbɛ̃́ pɔ́ duunakɛ̀ Mɔizi ikoyã dɔ̃sai, a kaalɛ màa ikoyãpi saiɛ. Gbɛ̃́ pɔ́ duunakɛ̀ naa ikoyãpi ɔzĩ sɔ̃, Lua a yã́kpalɛkɛaànɔ ikoyãpi musuɛ.
I kɛ gbɛ̃́ pɔ́ lɛ́ ikoyã ma ń swã́o mɛ́ maa Luaɛo. Gbɛ̃́ pɔ́ lɛ́ zĩkɛwà mɛ́ a bɔ maa.
Tó bui pɔ́ aa Mɔizi ikoyã dɔ̃oɔ yã́ pɔ́ kpàaĩo kɛ̀ ń ńzĩao, aa ikoyã vĩ ńzĩawaɛ.
Aalɛ ɔlɔwɛ̃ɛ kɛ́ yã́ pɔ́ kú ikoyãpi guu kú ń nɔ̀sɛuɛ. An làasoo lɛ́ a sĩana o lɔ, asa an làasoo mɛ̀ndoo, a keeɔ ì ń dayãu, a keeɔ ì ń bɔu.
Màa yã́kpalɛkɛgɔɔzĩ Lua a yã́kpalɛkɛ ń gbɛ̃nazĩnaɔ yã́ pɔ́ ulɛa an nɔ̀sɛu musu ń Kilisi Yesu gbãao, lá baona pɔ́ málɛ kpá òwa.
N Yuda ia, n zɛ ń n Yudakɛo, ń Mɔizi ikoyã náai vĩ, ńlɛ Lua yɔ̃̀ɔkɛ.
Ń Lua pɔeã dɔ̃, ń yãmaa dɔ̃ ikoyãpi guu.
Ńlɛ e ń dɛ vĩ̀aɔ wɛde ũ, gbɛ̃́ pɔ́ kú gusiauɔ filia ũ,
wɛ́siadeɔ yãdanɛde ũ, gbɛ̃́ dafuɔ mɛtulu ũ. Ńlɛ e Lua ikoyã mɛ́ dɔ̃a ń sĩanao mi ũ.
N gbɛ̃́ pɔ́ ni yãda gbɛ̃pãleɔnɛ, bɔ́yãi nili da nzĩaɛo ni? N mɛ̀ wasu kpã́i'oo, mɛ́ ni o sɔ̃ bɛ?
Ni mɛ wasu wúlɛ ń gbɛ̃pãle nɔoo, mɛ́ ni wúlɛò sɔ̃ bɛ? Ni saka tã́aɔgu, mɛ́ ni ń kpɛ́ pɔ́ɔ kpã́i'o sɔ̃ bɛ?
Ni yɔ̃̀ɔkɛ Lua ikoyã musu, ɔ̃ n ikoyãpi dasai ì Lua tɔ́ ɔ̃̀ɔkpa.
Asa á yã́i buipãleɔ ìɔ Lua tɔbɛ̃ɛsi lá a kɛ̃a láuwa.
Tó ń Lua ikoyã kũa, ɔ̃ tɔ̃zɔ̃a ài vĩnɛ. Tó ńlɛ a yãda sɔ̃o, ń sáa ń gyafɔɔdeɔɛ.
Tó gyafɔɔde Lua ikoyãɔ kũa, Lua a gyafɔɔdepi gwa sáa ń gbɛ̃́ pɔ́ tɔ̃zɔ̃̀oo lé?
Baa tó ń iko lápi kũa mɛ́ n tɔ̃zɔ̃̀, tó ni ikoyãpi dao, gyafɔɔde pɔ́ ìɔ kũa a to yã́ zɔ̃lɛmaɛ.
Lá kua Yuda zálala ũá mɛkaa yã́ no, màa tɔ̃zɔ̃a zálalaá mɛkaa yã́n sɔ̃o.
Lá kua Yuda zálala ũá nɔ̀sɛ yã́ɛ, tɔ̃zɔ̃a zálalaá nɔ̀sɛ yã́ɛ sɔ̃. Lua Nisĩna zĩɛ, i kɛ aà ikoyã lá yã́ no. Lua mɛ́ ì gbɛ̃́ bee taa sáaukpa, i kɛ gbɛ̃nazĩna no.
Dɛa Yuda ũ kã́fĩa kpele a vĩi? Ài kpele tɔ̃zɔ̃a vĩi?
A kã́fĩa vĩ zɔ̃ɔ yã́pii guu. Sɛ̃́ia gĩa Lua a yã́ nànɛ́ ń ɔzĩɛ.
Kɛ́ an gbɛ̃eɔ náai vĩo, bɔ́ a vĩi? An náaisai mɛ́ a Lua náai bãdɛa?
Ó! Aawo! Lua náai vĩ, baa kɛ́ gbɛ̃́piiá ɛɛdeɛ, lá a kɛ̃a láuwa wà mɛ̀: Tó n yã'ò, n yã́ aɔ zɛvĩ, tó wà yã́kpalɛkɛ̀nnɔ, n yã́ a ble.
Tó wá vãikɛ lɛ́ Lua maakɛ bɔ gupuau, bɔ́ yã́ wá oi? Wá o Lua yã́ zɛvĩo, kɛ́ ì pɔkũmabɔbɔwá yã́i yã̀? Gbɛ̃nazĩna yã'oa ɔ̃ málɛ owa.
O! Aawo! Tó Lua yã́ zɛvĩo, kpelewa a fɔ̃ yã́kpalɛkɛ ń dṹniaoi?
Gbɛ̃e a mɛ, tó a ɛɛdekɛ lɛ́ Lua náai kã́fĩ mɛ́ àlɛ aà tɔbɔ, bɔ́yãi a yãdaaàla lán duunkɛnawai?
Tó ń ò màa ńlɛ mɛ wà yãvãikɛ, yãmaa i bɔu. Gbɛ̃eɔ ma tɔbɛ̃ɛsì aa mɛ̀ màa mi o. Lua yãdaanla kɔ̃sìńnɔ.
Too! Wá Yudaɔ wá sã̀ɔ yã̀? Aawo bá! Asa ma bɔbɔ ń Yudaɔ ń buipãleɔ píi kɔ̀, ampiiá duuna zɔɔnɛ.
A kɛ̃a Lua taalau wà mɛ̀: Gbɛ̃e maao, baa do.
Laaidee kuo, luakĩiwɛɛlɛnae kuo.
Aa pã̀alɛ ḿpii, aa fɔkpà, yãmaakɛnae kuo, baa do.
An nɔ̀sɛ dɛ lán kaadɔɛmbɛwaɛ. Aaì lɛnakasanɛ́, mlɛ̃̀ sɛwɛ kú ń lɛ́u,
yã́'ĩi ń gbɛ̃́kaao mɛ́ ń lɛ́ pà.
Aa wãa ń gbɛ̃dɛao,
aaì músi ń pɔsiao kpáńzi,
aa aafia zɛ́ dɔ̃o,
aa Lua vĩa vĩo.
Wá dɔ̃ kɛ́ Lua ikoyã píi dɛ gbɛ̃́ pɔ́ kú a ɔzĩɔ yã́ ũɛ, kɛ́ gbɛ̃́pii lɛ́ gɔ̃ kpaaũa, dṹnia gbɛ̃́pii i gɔ̃ tàaede ũ Luaɛ.
Asa gbɛ̃e a bɔ maa Luaɛ ikoyãpi kũa yã́io. Lua ikoyã mɛ́ ì to wà duuna dɔ̃.
Lá Lua ì to yã́ bɔńnɔ na bɔ̀ gupuau sa, lá a yã́ kú Mɔizi ikoyã ń ãnabiɔ láɔ guuwa. I kɛ aà ikoyã kũa yã́ no.
Lua ì to yã́ bɔńnɔ na Yesu Kilisi náaikɛa yã́iɛ. Gbɛ̃́ pɔ́ lɛ́ aà náaikɛ píi yã́ɛ, asa gbɛ̃e adoo.
Gbɛ̃́pii duunakɛ̀, ɔ̃ aa kɛ̃̀sã Lua gawii.
Lua ì to yã́ bɔńnɔ na gba ũ a gbɛ̃kɛ yã́i ń Kilisi Yesu pɔ́ ń bó gbãao.
Aàpi Lua kpà duuna awakpabɔ ũ gbɛ̃́ pɔ́ aalɛ aà au náaikɛɔnɛ, kɛ́ à ɔlɔ gbɛ̃́piiɛ i yãkɛ a zɛ́waɛ. À mɛnakɛ̀ yãa, i duun ziɔ yãdao,
ɔ̃ tia kɛ́wa a ɔ̀lɔnɛ́ i yãkɛ a zɛ́wa. Beewa Lua ì yãkɛ a zɛ́wa mɛ́ ì to yã́ bɔ ń Yesu náaikɛnaɔ na lɔ.
Lá màaɛ, gbɛ̃nazĩna a fɔ̃ ĩ́anadã lɔe? Bee kuo. Bɔ́yãi ni? Kɛ́ a dɛ yãkɛa yã́ ũo, Yesu náaikɛa yã́ɛ yã́i.
Asa má è Lua ì to yã́ bɔ ń gbɛ̃́o na aà Luapi náaikɛa yã́iɛ, ikoyãkũa ku a guuo.
Luaá Yudaɔ Luaɛ ńdoa? Buipãleɔ Luan sɔ̃oa? Ao, buipãleɔ Luaɛ lɔ.
Asa Lua mɛ̀ndoɛ. A to yã́ bɔ ń gbɛ̃́ pɔ́ tɔ̃zɔ̃̀o na a náai pɔ́ àlɛ kɛ yã́iɛ, mɛ́ a to yã́ bɔ ń gyafɔɔdeo na a náai doũpi musu lɔ.
Wálɛ ikoyã bãdɛ ń luanaaikɛao yã̀? Màa no, wálɛ a kpɛlaɛ.
Wá Yudaɔ, wá o kpelewa wá dezi káau Ablahaũ yã́ musu ni?
Tó Lua tò yã́ bɔ̀aànɔ na yã́ pɔ́ a kɛ̀ yã́iɛ, dɔ̃ à fɔ̃̀ ĩ́anadã̀. Ãma a fɔ̃ dã Luaɛo.
Kpelewa wa ò lá guui? Wà mɛ̀ Ablahaũ Lua náaikɛ̀, ɔ̃ Lua tò yã́ bɔ̀aànɔ na.
Fĩaboa zĩkɛnaɛá gbɛ̃kɛkɛaɛ̀ no, aà aseaɛ.
Baa tó gbɛ̃́ lɛ́ yãe kɛo, tó àlɛ Lua pɔ́ ì to yã́ bɔ ń tàaedeɔ na náaikɛ, Lua a to yã́ bɔaànɔ na a náai pɔ́ àlɛ kɛ yã́iɛ.
Davidi gbɛ̃́ pɔ́ Lua tò yã́ bɔ̀aànɔ na yãekɛsai báaa'ea yã'ò à mɛ̀:
Báaadeɔn gbɛ̃́ pɔ́ Lua ń tàaeɔ wòlomá à ń duuna kɛ̃̀máɔ ũ.
Báaaden gbɛ̃́ pɔ́ Dii a aà duuna yãdao ũ.
Báaa beeá gbɛ̃́ pɔ́ tɔ̃zɔ̃̀ pɔ́ɛ adoa, ge gyafɔɔde pɔ́ɛ lɔ? Wà mɛ̀ Lua tò yã́ bɔ̀ ń Ablahaũo na, kɛ́ à a náaikɛ̀ yã́iɛ.
Kpelewa Ablahaũ dɛ gɔɔ pɔ́ Lua tò yã́ bɔ̀aànɔ nai? Aà tɔ̃zɔ̃aa ge gyafɔɔdeɛ? I tɔ̃zɔ̃o, gyafɔɔdeɛ.
Ɔ̃ à tɔ̃zɔ̃̀, kɛ́ Lua tò yã́ bɔ̀aànɔ na a gyafɔɔgɔɔ seela ũ. Màa a dɛ gyafɔɔde pɔ́ Lua tò yã́ bɔ̀ńnɔ na Luapi náaikɛa yã́iɔ píi dezi ũ.
A dɛ gbɛ̃́ pɔ́ aa tɔ̃zɔ̃̀ɔ dezi ũ lɔɛ. I kɛ an tɔ̃zɔ̃a yã́i no, kɛ́ aa tɛ́ wá dezi Ablahaũ pɔ́ Lua náaikɛ̀ a gyafɔɔgɔɔ iai yã́iɛ.
Lua lɛgbɛ̃̀ Ablahaũɛ ń aà buiɔ à mɛ̀ dṹnia a gɔ̃ ń pɔ́ ũ. I kɛ aà ikoyã kũa yã́i no, kɛ́ Lua tò yã́ bɔ̀aànɔ na a náai pɔ́ a kɛ̀ yã́iɛ.
Tó gbɛ̃́ pɔ́ aa ikoyã kũaɔ mɛ́ aa kible, dɔ̃ luanaaikɛa ài vĩo, mɛ́ Lua lɛgbɛ̃a kɛ̀ famaɛ,
asa ikoyã ì mɔ́ ń Lua pɔkũmaoɛ. Gu pɔ́ ikoyã kúuo, tàae líɔ ku we sɔ̃o.
Ayãmɛto pɔ́ pɔ́ Lua a lɛgbɛ̃̀ eaá aà náaikɛa yã́ɛ, kɛ́ àɔ dɛ aà gbɛ̃kɛyã ũ. Beewa lɛgbɛ̃apiá Ablahaũ buipiɔ píi pɔ́ɛ, i kɛ gbɛ̃́ pɔ́ aa Mɔizi ikoyã kũa ńtɛ̃ɛɔ no, ń gbɛ̃́ pɔ́ aalɛ Lua náaikɛ lán Ablahaũwaɔɛ lɔ. Ablahaũá wápii deziɛ.
A dɛ wá dezi ũ Lua kĩ́i, lá a kɛ̃a láuwa. Lua mɛ̀ a aà dìlɛ bui dasiɔ dezi ũ. Ablahaũ Lua pɔ́ ì wɛ̃ni kpa gɛɔwa ì to pɔ́ pɔ́ kú yãaoɔ àɔ ku náaikɛ̀.
À Lua náaikɛ̀, à wɛdɔ̀ pɔ́ pɔ́ gbɛ̃e wɛ́ dɔiozi, ɔ̃ à gɔ̃̀ bui dasiɔ dezi ũ lá Lua òɛ̀wa à mɛ̀, aà buiɔ aaɔ dasi lán saanaɔwa.
Ablahaũ kà wɛ̃̀ basɔo taawa. Baa tó à làasookɛ̀ a gɔ̃ɛkɛbɔsaiwa ń Sala nɛasakpɛ kákaao, aà luanaaikɛa lí busao.
Ìli seakɛ lɛ́ pɔ́ Lua gbɛ̃̀ɛwao, i gí Lua náaikɛio, ɔ̃ à gbãa'è a luanaaikɛawa à Lua tɔbɔ̀,
asa a dɔ̃ a fɛ̃a vĩo, Lua gbãa kà à lɛ́ pɔ́ á gbɛ̃̀pi kɛ.
Ayãmɛto Lua tò yã́ bɔ̀aànɔ na.
Wi yã́ bɔaaànɔ napi kɛ̃ aà yã́i adoo,
wa kɛ̃̀ wá gbɛ̃́ pɔ́ Lua a to yã́ bɔwanɔ naɔ yã́iɛ lɔ, wá gbɛ̃́ pɔ́ wálɛ Lua pɔ́ wá Dii Yesu bɔ̀ gau náaikɛɔ.
Lua aà kpàmá kɛ́ à e wá tàaeɔ kɛ̃́wá yã́iɛ, ɔ̃ à aà bɔ̀ gau, kɛ́ yã́ e bɔwanɔ na yã́i.
Lá Lua tò yã́ bɔ̀wanɔ na a náai pɔ́ wálɛ kɛ yã́i, wá naaànɔ sa ń wá Dii Yesu Kilisi gbãao.
Aà náaikɛa guu wa zɛ'è aà sabai wa gɛ̃ Lua gbɛ̃kɛ pɔ́ wá kuopi guu, ɔ̃ wálɛ pɔnakɛ ń Lua gawi pɔ́ wá wɛ́ dɔio.
I kɛ bee ado no, wálɛ pɔnakɛ ń wá taasikɛao lɔ, kɛ́ wá dɔ̃ taasikɛa ì mɔ́ ń mɛnao,
mɛna ì mɔ́ ń dàa maao, dàa maa ì mɔ́ ń wɛdɔa Luazio,
mɛ́ wɛdɔa Luazipi fama vĩo, asa Lua a Nisĩna pìsi wá nɔ̀sɛu, ɔ̃ a tò wá dɔ̃̀ a yewázi.
Wá gbãasai guu Kilisi gà wá vãikɛnaɔ wá gbɛu gɔɔ pɔ́ Lua dìlɛwa.
Baa gaa gbɛ̃maa gbɛu àao. Tó gbɛ̃́ a we ga gbɛ̃maa gbɛu, wá dɔ̃o,
ɔ̃ Lua ɔ̀lɔwɛ̃ɛ lá á yewázi, asa wá duundekɛ guu ɔ̃ Kilisi gà wá gbɛu.
Lá wa bɔ maa sa Kilisi au yã́i, Kilisipi wá sia Lua pɔkũmawa sea vĩ lɔe?
Yãa wá ĩ́i ń Luaoɛ, ɔ̃ wa kɛaànɔ na aà Nɛ́ gaa yã́i. Lá wa kɛaànɔ na sa, wá suabaa aà kua wɛ̃ni guu yã́i sea vĩ lɔe?
I kɛ beeɛ adoo, wálɛ pɔnakɛ ń Luao lɔ ń wá Dii Yesu Kilisi pɔ́ tò wa kɛaànɔ na gbãao.
Gbɛ̃́ mɛ̀ndo mɛ́ tò duuna gɛ̃̀ dṹnia guu, ɔ̃ duuna ga ì. Beewa ga lì gbɛ̃́piia, kɛ́ gbɛ̃́pii duunakɛ̀ yã́i.
Duuna ku dṹnia guu e Lua ikoyã àɔ gɛ́ mɔ́i. Gɔɔ pɔ́ ikoyã kuo, Lua i duuna yãdao,
ãma sɛa Adamuwa e à gɛ̀ pɛ̀ Mɔiziwa ga ikokɛ̀ gbɛ̃́piiwa, baa gbɛ̃́ pɔ́ aai duunakɛ lán Adamu zãayãwawaoɔ. Adamupiá gbɛ̃́ pɔ́ a mɔ taaɛ.
Ãma Lua gba muaa ń Adamu tàaeoo, asa lá dasi gà Adamu ado zãa yã́wa yã́i, Lua gbɛ̃kɛ ń a gba pɔ́ lì dasila Yesu Kilisi ado gbɛ̃kɛ yã́io dɛ beea.
Lua gba muaa ń gbɛ̃́ mɛ̀ndo duunapioo. Tàae mɛ̀ndopi mɛ́ mɔ̀ ń yã́kpalɛkɛao, ɔ̃ yã́ zɔ̃̀lɛ gbɛ̃nazĩnaɔwa. Tàaeɔ mɔ̀ ń Lua gbɛ̃kɛkɛanɛ́o, ɔ̃ yã́ bɔ̀ ń gbɛ̃́ɔ na.
Lá Adamu ado tàae mɛ́ tò ga ikokɛ̀, Yesu Kilisi ado yã́ pɔ́ à mɔ̀ò zɔ̃ɔ dɛ beea. Aà yã́i gbɛ̃́ pɔ́ Lua gbɛ̃kɛkɛ̀nɛ́ a tò yã́ bɔ̀ńnɔ na gba ũɔ kible àizãna guu.
Beewa lá tàae mɛ̀ndopi tò yã́ zɔ̃̀lɛ bui píiwa, màa lɔ maakɛa mɛ̀ndopi ì to bui píi bɔ maa, aai àizãnable.
Lá gbɛ̃́ mɛ̀ndo swã́gbãa mɛ́ tò dasi gɔ̃̀ duundeɔ ũ, màa lɔ gbɛ̃́ mɛ̀ndo yãmaa mɛ́ a to dasi bɔ maa.
Ikoyã mɔ̀ kɛ́ tàae e àɔ kã́fĩ yã́iɛ. Lá duuna lɛ́ kã́fĩ, Lua gbɛ̃kɛ ìɔ diadiɛ.
Lá duuna kiblea mɔ̀ ń gao, màa lɔ Lua gbɛ̃kɛ kiblea ì to wà bɔ maa, wí àizãnable ń wá Dii Yesu Kilisi gbãao.
Wá o kpelewa ni? Wá gi wàɔ tɛ duunawa kɛ́ Lua gbɛ̃kɛ e àɔ kã́fĩ yã̀?
Ó'o! Aawo! Wá gbɛ̃́ pɔ́ wá dɛ gɛɔ ũ duuna yã́ musu, kpelewa wá gi wàɔ tɛ duunawa lɔi?
Wá gbɛ̃́ pɔ́ wa da'ilɛkɛ̀ Kilisi Yesu pɔ́ ũɔ, á dɔ̃ kɛ́ wá sãnuaànɔ aà ga guuo lé?
Wa gaaànɔ, wà wá vĩ́aànɔ da'ilɛkɛa guu, lá Kilisi bɔ̀ gau ń a Mae gbãa gawideo, kɛ́ wápiɔ sɔ̃ wàɔ kú ń wɛ̃ni dafuo màa.
Lá wa naawà lán sàwakula ń gbalaowa aà ga guu, wá gɔ̃aànɔ màa aà vua guu lɔ.
Wá dɔ̃ kɛ́ wà wá kua zi pà lipãakɔ̃awa ń Kilisio, wá mɛ̀ duunde i midɛ, kɛ́ wásu wàɔ zɔble duunaɛ lɔo,
asa gbɛ̃́ pɔ́ gà bɔ̀ duuna yã́uɛ.
Lá wa ga ń Kilisio, wá a náai vĩ kɛ́ wáɔ kuaànɔ lɔ.
Wá dɔ̃ lá Kilisi bɔ̀ gau, a gaa vĩ lɔo, ga iko vĩwà lɔo.
Asa kɛ́ à gà, à gà duuna yã́ musu gɛ̃n doɛ, mɛ́ lá a ku tia, a ku Lua pɔ́ ũ.
Màa ápiɔ sɔ̃, à ázĩa dilɛ gɛɔ ũ duuna yã́ musu, íɔ ku Lua pɔ́ ũ naa Kilisi Yesuwa.
A yã́i ásu to duuna kible á mɛ̀ gɛwa, a dɔ́ɛ'ĩi dɔaaɛ́ lɔo.
Ásu à á mɛgue kpa duunawa vãikɛbɔ ũo. À ázĩa kpa Luawa gàbɔɔ ũ, í á mɛguɔ kpawà yãmaakɛbɔɔ ũ.
Ásu to duuna àɔ iko vĩwá lɔo, asa á na ikoyã ɔzĩo, sema Lua gbɛ̃kɛ.
Kpelewan wei? Lá wá kú ikoyã ɔzĩ lɔo, sema Lua gbɛ̃kɛ ɔzĩ, wáɔ tɛ duunawa yã̀? Ó'o! Aawo!
Á dɔ̃ tó a ázĩa kpà gbɛ̃́wa, álɛ misiilɛɛ̀, á dɛ ade zɔ ũo lé? Tó duuna a ázĩa kpàwà, á gaɛ. Tó a misìilɛ Luaɛ sɔ̃, á bɔ maa.
Wa sáaukɛ̀ ń Luao, asa duuna zɔɔn á ũ yãa, ɔ̃ a misìilɛ yã́ pɔ́ wa dàɛ́ zɛ́zɛɛ ń nɔ̀sɛmɛndoo.
A bɔ duuna yã́u, a gɔ̃ maakɛa zɔɔ ũ.
Málɛ bee o gbɛ̃nazĩna yã'oawa á gbãasai yã́iɛ. Lá a á mɛ kpà yãa gbãsĩ ń yãvãiɔwa zɔɔ ũ, a vãikɛ̀, màa tia lɔ à á mɛ kpa maakɛawa zɔɔ ũ, á kua iɔ adoa.
Kɛ́ á dɛ duuna zɔɔ ũ yãa, á bàa kú ń yãmaakɛaoo.
Ài kpele á è yã́ pɔ́ á kɛ̀ yãa, à kɛ̀ɛ́ wíyã ũ tiaɔ musui? Yã́piɔ midɛaá gaɛ.
Tiasa lá a bɔ duuna yã́u, álɛ zɔble Luaɛ, ài pɔ́ á e mɛ́ kua adoa pɔ́ a midɛ ń wɛ̃ni láasaio ũ.
Duuna aseaá gaɛ, ãma gba pɔ́ Lua ì dawɛ̃ɛ naa wá Dii Kilisi Yesuwa guu mɛ́ wɛ̃ni láasai ũ.
Ma gbɛ̃́ɔ, málɛ yã'oɛ́ lán gbɛ̃́ pɔ́ Mɔizi ikoyã dɔ̃ɔwa. Á dɔ̃ kɛ́ ikoyãpi iko vĩ gbɛ̃́wa gɔɔ pɔ́ a ku noa?
Màa ikoyãpi nɔzãe yè a zã́wa gɔɔ pɔ́ a bɛ̃́ɛ. Tó gɔ̃ gà, ɔ̃ ikoyãpi ì polowà.
Gɔɔ pɔ́ aà zã́ kú, tó à gɔ̃̀ gɔ̃ pãle pɔ́ ũ, wa oɛ̀ dɔ́ɛ'ĩideɛ. Tó aà zã́ gàɛ sɔ̃, ikoyãpi pòlowàn we. Tó à gɔ̃̀ gɔ̃ pãle pɔ́ ũ sa, beeá dɔ́ɛ'ĩi yã́n lɔo.
Màa ápiɔ sɔ̃ ma gbɛ̃́ɔ, a ga ikoyã musu Kilisi mɛ guu, ɔ̃ a gɔ̃ gbɛ̃́ pɔ́ bɔ̀ gaupi pɔ́ ũ, kɛ́ wà e kã́fĩakɛ Luaɛ.
Kɛ́ wá dàa dɔ̀aawɛ̃ɛ yãa, ikoyã mɛ́ tò duuna ni wá dɛ́ wá mɛ guu, ɔ̃ wa kã́fĩakɛ̀ gaɛ.
Tia sɔ̃ wa ga pɔ́ pɔ́ wá kṹ zɔ ũpi yã́ musu, wa bɔ ikoyãu, ɔ̃ wálɛ zɔble Luaɛ zɛ́ dafu guu ń aà Nisĩna gbãao, i kɛ ikoyã lá zɛ́ zi no.
Wá o kpelewa ni? Lua ikoyãá duuna yã̀? Aawo bá! Ikoyãpi mɛ́ tò ma duuna dɔ̃̀. Tó ikoyã i mɛ wasu pɔ́ bĩikɛoo, dɔ̃ mi dɔ̃ lá pɔ́ bĩikɛa dɛo.
Duuna zɛkĩi è yã́ pɔ́ Lua dìlɛpiwa, ɔ̃ a tò pɔ́pii ni ma dɛ. Asa kɛ́ má ikoyã dɔ̃o, duuna dɛmɛɛ yãe ũo.
Yãa kɛ́ má ikoyã dɔ̃o, má bɛ̃́ɛɛ. Kɛ́ ma yãdilɛapi mà, duuna vù iu,
ɔ̃ ma ga. Yãdilɛa pɔ́ dɛ à wɛ̃ni kpaapi ga ìmɛɛ.
Duuna zɛkĩi è yãdilɛapiwa, ɔ̃ à ma sãsã à ma dɛ yã́pi sabai.
Beewa ikoyãpi kua adoa, mɛ́ yã́ pɔ́ Lua dìlɛpi kua adoa, a zɛvĩ mɛ́ a maa.
Yãmaa mɛ́ tò ma gaa? Aawo bá! Kɛ́ duuna e bɔ gupuau, ɔ̃ à yãmaa mɔaokɛ̀, a tò ma ga. Beewa wa duuna dɔ̃̀ duuna ũ yãdilɛapi sabai.
Wá dɔ̃ kɛ́ ikoyãpiá Lua yã́ɛ. Mapi sɔ̃, dàaden ma ũ, má na duuna ɔzĩ.
Miliɔ yã́ pɔ́ málɛ kɛ gbadɔ̃o, asa mili yã́ pɔ́ má ye mà kɛ kɛo, yã́ pɔ́ má ye mà kɛo ɔ̃ mi kɛ.
Tó yã́ pɔ́ má kɛ̀ i kpaaĩ ń ma pɔeãoo, ma we ikoyãpi maakɛi.
I kɛ mámɛ málɛ kɛo, duuna pɔ́ kú ma guuɛ.
Má dɔ̃ yãmaa ku ma guuo, ma dàa maao. Miɔ ye mà yãmaakɛ, ãma mili fɔ̃ má kɛ̀o.
Yãmaa pɔ́ má ye mà kɛ, mili kɛo. Yãvãi pɔ́ má yeio ɔ̃ mi kɛ.
Tó yã́ pɔ́ má yeio ɔ̃ málɛ kɛ, i kɛ mámɛ málɛ kɛo, duuna pɔ́ kú ma guuɛ.
Má è tó má ye mà maakɛ, vãi mɛ́ ì dɔaamɛɛ.
Lua ikoyã mɛ́ ì kɛmɛɛ na ma sɔ̃ guu,
ãma má è iko pãle ku ma mɛ guu, ìɔ zĩka ń iko pɔ́ kú ma nɔ̀sɛ guuo, a tò má na duuna iko pɔ́ kú ma mɛ guu ɔzĩ.
Ma wɛ̃nade ia, démɛ a ma si ma mɛ̀ gɛɛ beewai?
Ma sáaukɛ̀ ń Luao! Ń wá Dii Yesu Kilisi gbãao. Beewa ɔ̃ mi zɔble Lua ikoɛ ma làasoo guu, mɛ́ mi zɔble duuna ikoɛ ma dàa guu.
Yã́ a zɔ̃lɛ gbɛ̃́ pɔ́ aa naa Kilisi Yesuwaɔwa lɔo,
asa naa Kilisi Yesuwa Lua Nisĩna Wɛ̃nikpamade gbãa ma bɔ gbãa pɔ́ duuna ń gao lɛ́ mɔmɛɛ guu.
Yã́ pɔ́ Mɔizi ikoyã i fɔ̃ kɛ̀o gbɛ̃nazĩna gbãasaikɛ yã́i Lua kɛ̀. À azĩa Nɛ́ zĩ̀ gbɛ̃nazĩna ũ lán wá duundeɔwa duuna woloawá yã́i, ɔ̃ à widà duunawa a Nɛ́ mɛpi guu,
kɛ́ yã́ pɔ́ ikoyã lɛ́ wɛɛlɛ sĩana kɛ wá gbɛ̃́ pɔ́ wá dàa lɛ́ dɔaawɛ̃ɛ lɔo, sema Lua Nisĩnaɔwa.
Gbɛ̃́ pɔ́ an dàa lɛ́ dɔaanɛ́ɔ ì laaidɔ ń dàa yã́wa. Gbɛ̃́ pɔ́ Lua Nisĩna lɛ́ dɔaanɛ́ɔ ì laaidɔ Lua Nisĩna yã́wa.
Laaidɔa dàa yã́waá gaɛ. Laaidɔa Lua Nisĩna yã́waá wɛ̃ni ń aafiaoɛ.
Laaidɔa dàa yã́waá ĩ́isɛa ń Luaoɛ. Ade lí misiilɛ Lua ikoyãɛo, a fɔ̃ seo.
Gbɛ̃́ pɔ́ an dàa lɛ́ dɔaanɛ́ɔ yã́ lí ká Luaguo.
Ápiɔ sɔ̃, á dàa lɛ́ dɔaaɛ́o, sema Lua Nisĩna, tó a kú á guu sĩana. Tó gbɛ̃́ Kilisi Nisĩna vĩ sɔ̃o, a dɛ Kilisi gbɛ̃́ ũo.
Tó Kilisi kú á guu, baa tó á mɛ dɛ gɛ ũ duuna yã́i, Lua Nisĩna dɛɛ́ wɛ̃ni ũɛ, kɛ́ Lua tò yã́ bɔ̀ánɔ na yã́i.
Tó Lua pɔ́ Yesu bɔ̀ gau Nisĩna kú á guu, Lua pɔ́ Kilisipi bɔ̀ gau a wɛ̃ni kpá á mɛ̀ gɛpiwa ń a Nisĩna pɔ́ kú á guu gbãao.
Ayãmɛto ma gbɛ̃́ɔ, wá tɛ́ wá dàai teasi no.
Tó á tɛ́ á dàai, á gaɛ. Tó a á yãvãikɛaɔ mìdɛ ń Lua Nisĩna gbãao sɔ̃, áɔ ku.
Gbɛ̃́ pɔ́ Lua Nisĩna ì dɔaanɛ́ɔ mɛ́ Lua nɛ́ɔ ũ.
Asa tã́a pɔ́ ì to wà zɔble ń vĩao mɛ́ diɛ́o, Lua Nisĩna pɔ́ tò a gɔ̃ Lua nɛ́ɔ ũ ɔ̃ á vĩ, ɔ̃ wi wiilɛ Luawa ń aà gbãao wi mɛ: Baa, wá Mae.
Nisĩnapi mɛ́ ì owɛ̃ɛ wá sɔ̃u Lua nɛ́ɔn wá ũ.
Lá nɛ́ɔn wá ũ, àizɛɛblenaɔn wá ũ. Lua àizɛɛblenaɔn wá ũ, wá ble sãnu ń Kilisioɛ. Tó wa taasikɛ̀aànɔ, wáɔ kuaànɔ aà gawi guu.
Má è wá fɔ̃ gɔɔɛ bee taasi lɛɛũ ń gawi pɔ́ Lua a bɔowɛ̃ɛoo.
Lua pɔkɛaɔ píi wɛ́ dɔ aà nɛ́ɔ bɔa gupuaui láasai.
Asa Lua tò a pɔkɛaɔ píi gɔ̃̀ dɔ̀ɔsaiɛ. I kɛ an pɔeã no, Lua mɛ́ kɛ̀ màa, kɛ́ wɛdɔaaàzi guu
dṹnia a bɔ ɔ̃̀ɔkpaa pɔ́ àlɛ zɔbleɛ̀u, i dɛ̀ɛpoo Lua nɛ́ɔ gawi guu.
Wá dɔ̃ Lua pɔkɛaɔ píi lɛ́ aaukɛ ń wãwão e tia.
I kɛ dṹnia ado no, wá gbɛ̃́ pɔ́ wa Lua Nisĩna è gba sɛ̃́ia ũɔ, wálɛ aaukɛ kpã́ikpãi sɔ̃ e Lua àɔ gɛ́ wá boi, i wá sí a nɛ́ɔ ũ.
Lua wá suabà, kɛ́ wà wɛdɔ beei. Pɔ́ pɔ́ wa è ń wɛ́oá wɛdɔia yã́ɛ lɔo. Démɛ ì wɛdɔ pɔ́ pɔ́ a èi lɔi?
Tó wá wɛ́ dɔ pɔ́ pɔ́ wi eozi sɔ̃, wiɔ dã́ ń mɛnaoɛ.
Beewa sɔ̃ Lua Nisĩna ì dɔwálɛ wá gbãasai guu, asa wá wabikɛa dɔ̃ a zɛ́wao, ɔ̃ Lua Nisĩna ì kulɛkɛwɛ̃ɛ Luaɛ ń aau pɔ́ a yã́ gɛ̃̀ oaao.
Lua ì nɔ̀sɛ guu e, mɛ́ a a Nisĩna làasoo dɔ̃, asa Lua Nisĩna ì kulɛkɛ Lua gbɛ̃́ɔnɛ lá Lua yeiwaɛ.
Wá dɔ̃ kɛ́ yã́pii ì bɔ maa gbɛ̃́ pɔ́ ye Luaziɔnɛ, gbɛ̃́ pɔ́ à ń sisi à ń sɛ́ lá àlɛ yáwaɔ.
Asa Lua dìlɛ za káau gbɛ̃́ pɔ́ a dɔaa ń dɔ̃ɔ bɔ a Nɛ́wa, kɛ́ aàɔ dɛ vĩ̀i ũ dãuna dasiɔnɛ.
Gbɛ̃́ pɔ́ à ń dílɛ za káaupiɔ ɔ̃ à ń sisi, ɔ̃ a tò yã́ bɔ̀ ń gbɛ̃́ pɔ́ à ń sisipiɔ na, ɔ̃ à a gawi lì gbɛ̃́ pɔ́ a tò yã́ bɔ̀ńnɔ napiɔnɛ.
Wá o kpelewa yã́ beeɔ musu ni? Lá Lua zɛ̀wanɔ, démɛ a bɔ wá kpɛi?
Lá i gí ń azĩa Nɛ́oo, à aà kpà wápii yã́i, a wá gba pɔ́pii lɔo lé?
Démɛ a bɔbɔ ń gbɛ̃́ pɔ́ Lua ń sɛ́ɔi? Luapi mɛ́ tò yã́ bɔ̀wanɔ na.
Démɛ a yãdawálai? Kilisi Yesu gà à ɛ̀a vù. A ku Lua ɔplaai, àlɛ kulɛkɛɛ̀wɛ̃ɛ.
Bɔ́mɛ a wá kɛ̃́ Kilisi yeawáziwai? Taasi ge wɛ́tɛ̃a ge ĩadama ge nɔana ge taasidekɛ ge kai ge fɛ̃nda, an kee a fɔ̃́e?
A ku lá guu wà mɛ̀: N yã́i wá kú ga lɛ́zĩ za kɔɔ e oosi, wì wá dilɛ lán sã pɔ́ wa ń kòlokpaɔwa.
Yã́ beeɔ píi guu wálɛ zĩble àannɔ ń gbɛ̃́ pɔ́ yewázi gbãao.
Asa má dɔ̃ sã́asã kɛ́ ga ge wɛ̃ni ge malaikaɔ ge tã́aɔ ge tia yã́ ge zia yã́ ge gbãadeɔ
ge musupɔɔ ge zĩ́lɛpɔɔ ge Lua pɔkɛa pãleɔ, an kee a fɔ̃ wá kɛ̃́ Lua yeawáziwa naa wá Dii Kilisi Yesuwa guuo.
Málɛ sĩana'o naa Kilisiwaɛ, málɛ ɛɛtoo. Lua Nisĩna pɔ́ dɔ̀aa ma làasooɛ mɛ́ dɛmɛɛ yã́pi seelade ũ.
Ma pɔsia kɛ̀ zài, ma nɔ̀sɛ ìɔ yaa gɔɔpiiɛ.
Má fɔ̃ wabikɛ Luawa aà ma kɛ̃ Kilisiwa, aà láaikɛa ma Isaili deeɔ gbɛu.
Ampiɔ ɔ̃ Lua ń sɛ́ a nɛ́ɔ ũ, à a gawi ɔ̀lɔnɛ́, aà bàa kúńnɔ, à a ikoyã kpàmá, à lousisia dànɛ́, à lɛgbɛ̃̀nɛ́.
Aa dɛ Lua gbɛ̃́ káauɔ buiɔ ũ, mɛ́ an bui guu ɔ̃ Kilisi pɔ́ dɛ pɔ́piia bɔ̀u gbɛ̃nazĩna ũ. Ɔ̃mɛ Lua pɔ́ kũ̀ wàɔ a sáaukpa gɔɔpii ũ. Ãmi.
I kɛ yã́ pɔ́ Lua ò lɛ̀lɛ pã no, asa Isaili píi mɛ́ Isaili zálala ũo.
I kɛ Ablahaũ bui píi mɛ́ Ablahaũpi nɛ́ɔ ũ Luaɛo, asa Lua ò Ablahaũɛ à mɛ̀, Izaaki buiɔ ɔ̃ wàli onɛ́ aà buiɔ.
Beewa i kɛ nɛ́ pɔ́ à ń í ń pɔeãoɔ mɛ́ Lua nɛ́ɔ ũo, nɛ́ pɔ́ à ń í Lua lɛgbɛ̃a musuɔ mɛ́ dɛ buipiɔ ũ.
Asa Lua lɛgbɛ̃̀ à mɛ̀: Má ɛa mɔ zii maa'i, Sala i nɛ'i gɔ̃ɛ ũ.
I kɛ beeɛ adoo. Lua ì gbɛ̃́ɔ sɛ lá àlɛ yáwaɛ, i kɛ an yãkɛa yã́i no, kɛ́ à ń sisiɛ. Beewa kɛ́ Lɛbɛka sìaɔ nɔsì ń wá dezi káau Izaakio, e àɔ gɛ́ ń ii, e aaɔ gɛ́ maa ge vãikɛi, Lua ò Lɛbɛkaɛ a pɔ́ bɔ̀ káau a gɔ̃ nɛ́ ũ gbɛ̃́ zã́ɛ.
<range>
<range>
Lá a kɛ̃a láuwa wà mɛ̀: Má ye Yakɔbuzi, Esau sɔ̃, má yeio.
Wá o kpelewa ni? Yãvãi ku Lua kĩ́i yã̀? Aawo bá!
Asa a ò Mɔiziɛ, gbɛ̃́ pɔ́ á ye sùuukɛaànɔ ɔ̃ á kɛ, mɛ́ gbɛ̃́ pɔ́ á ye wɛ̃nadɔ̃ɛ̀ ɔ̃ á dɔ̃ɛ̀.
Ayãmɛto Lua gbɛ̃́ɔ sɛa i bɔ gbɛ̃nazĩna pɔeã guuo ge an kɔaikɛa, à bɔ̀ Lua sùuu guuɛ.
Asa lá guu Lua ò Falaɔ̃ɔɛ à mɛ̀: Ma n kpa kpalau kɛ́ mà a gbãa ɔlɔ gbɛ̃́ɔnɛ n musuɛ, ma tɔ́ i li dṹniaa píi.
Beewa gbɛ̃́ pɔ́ a ye sùuukɛaànɔ ì kɛaànɔɛ, mɛ́ gbɛ̃́ pɔ́ a ye aà swã́gbãa kṹ, ì kṹ.
Á gbɛ̃e a ma la, bɔ́yãi Lua lɛ́ gbɛ̃́ɔ tàae e lɔi? Démɛ a fɔ̃ gi Lua pɔeãi?
N gbɛ̃nazĩna ia, dén n ũ n gbasa n yã́zãsì Luawai? Oo a a bona la, bɔ́yãi n ma bo kɛ́waia?
Oobona zɛvĩ à oo swãde ń oo swãsaio bo ń gĩ̀ doũ pɔ́ á tòtooo lé?
Tó Lua ye à a pɔkũma ɔlɔnɛ́ kɛ́ aa a gbãa dɔ̃, mɛ́ à mɛna zɔ̃ɔ kɛ̀ ń gbɛ̃́ pɔ́ dɛ à pɔkũmabɔbɔmá à ń kaalɛɔ sɔ̃ bɛ!
Tó à bee kɛ̀, kɛ́ gbɛ̃́ pɔ́ dɛ à sùuukɛńnɔ à dɔ̀aa ń kɛkɛ aa gɛ̃ a gawi guuɔ a gawi zɔ̃ɔ dɔ̃ɛ sɔ̃ bɛ!
Gbɛ̃́ pɔ́ Lua ń sisi à ń sɛ́piɔn wá ũ. I kɛ Yudaɔnɛ ńdoo, ń buipãleɔɛ sɔ̃.
Lá Lua ò ãnabi Ozee lá guuwa à mɛ̀: Bui pɔ́ dɛ ma gbɛ̃́ɔ ũoɔ ɔ̃ má onɛ́ ma gbɛ̃́ɔ. Bui pɔ́ má yeńzioɔ ɔ̃ máɔ yeńzi.
Gua pɔ́ Lua ònɛ́ aa dɛ a gbɛ̃́ɔ ũo, we wa ounɛ́ Lua bɛ̃́ɛpi nɛ́ɔ.
Isaia wiilɛ̀ Isailiɔ yã́ musu à mɛ̀: Baa tó Isailiɔ dasi lán ísialɛ ũfãawa, an kɔ̃naɔ mɛ́ a bɔ.
Asa Dii a yã́ pɔ́ a ò kɛ dṹniau, mɛ́ a a midɛ zɛzɛsaiɛ.
Lá Isaia dɔ̀aa òwa à mɛ̀: Tó Dii Zĩgɔ̃de i wá buieɔ to yãao, dɔ̃ wa gɔ̃ lán Sɔdɔũdeɔwa, wí bɔ Gɔmɔɔdeɔwa.
Wá o kpelewaɛ sa? Buipãleɔ lɛ́ wɛɛlɛ Lua to yã́ bɔńnɔ nao, ɔ̃ a tò à bɔ̀ńnɔ na. A tò yã́ bɔ̀ńnɔ na a náai pɔ́ aa kɛ yã́iɛ.
Isailiɔ sɔ̃ aalɛ wɛɛlɛ Lua to yã́ bɔńnɔ na ikoyã musu, ɔ̃ i bɔńnɔ nao.
Bɔ́yãi ni? Kɛ́ aa ye Lua to yã́ bɔńnɔ na an yãkɛa yã́ yã́iɛ, i kɛ aà náaikɛa yã́i no. Aa gɛ̃mbɔlɛ gbɛ pɔ́ ì ń pã́lɛwa,
lá a kɛ̃a láuwa: Gwa, málɛ gbɛ pɔ́ ì to wà gɛ̃mbɔlɛ dilɛ Siɔna, gbɛsi pɔ́ ì to wà fu. Wí a gbɛ̃́ pɔ́ lɛ́ aà náaikɛ kũo.
Ma gbɛ̃́ɔ, yã́ pɔ́ má yei ma sɔ̃ guu, málɛ a wabikɛ Luawa mɛ́ Isailiɔ suabaa ũ.
Má dɛ a seelade ũ, kɛ́ aa ãiavĩ ń Lua yã́o, ãma an wɛ́ kɛ̃ao.
Asa aa lá Lua ì to yã́ bɔńnɔ na dɔ̃o, ɔ̃ aaìɔ wɛɛlɛ yã́ bɔńnɔ na ń ńzĩa gbãao. Aai lá Lua ì to yã́ bɔńnɔ na sio.
Asa Kilisi Mɔizi ikoyã lɛpàpa, ɔ̃ yã́ ìɔ bɔ ń aà náaikɛnaɔ na.
Lá ikoyã ì to yã́ bɔńnɔ na ɔ̃ Mɔizi ò a taalau à mɛ̀, gbɛ̃́ pɔ́ yã́pi kũa aɔ ku a sabai.
Lá luanaaikɛa ì to yã́ bɔńnɔ na a ò à mɛ̀: Ńsu o n nɔ̀sɛu, démɛ a gɛ́ luabɛ à Kilisi pilaio,
ge démɛ a gɛ́ bɛdau à Kilisi bɔ gauio.
Yã́ pɔ́ a òn kɛ: Yã́pi kunnɔ kãi, a kú ń lɛ́u ń n nɔ̀sɛo. Luanaaikɛa yã́ pɔ́ wi a waasokpa ɔ̃n yã́pi ũ.
Tó ń ò ń lɛ́o gupuau Yesu mɛ́ Dii ũ, mɛ́ ń a náai vĩ n nɔ̀sɛu Lua aà bɔ̀ gau, a n suaba.
Asa yã́pi náai vĩa nɔ̀sɛu ì to gbɛ̃́ bɔ maa, mɛ́ yã́pi oa ń lɛ́o ì gbɛ̃́ suaba.
A kɛ̃a Luayãtaalau wà mɛ̀, wí a gbɛ̃́ pɔ́ lɛ́ aà náaikɛ kũo.
Yudaɔ ń buipãleɔ dodoa kɔ̃ɛo, asa ampii an Dii doũɛ, ì kã́fĩakɛ a sìsinaɔnɛ píi.
Asa Dii sìsinaɔ bɔ píiɛ.
Kpelewa aa aà sísi aà náaikɛsaii? Kpelewa aa aà náaikɛ aà yã́ masaii? Kpelewa aa aà yã́ ma waasokɛnasaii?
Tó wi waasokɛnaɔ zĩmáo, kpelewa aa waasokɛnɛ́i? A kɛ̃a Lua taalau wà mɛ̀: Baonakpanaɔ mɔa na.
Ãma gbɛ̃́pii i baonapi sio. Ɔ̃ Isaia mɛ̀: Dii, démɛ wá yã́ sìi?
Beewa luanaaikɛa ì bɔ aà yãmaa kĩ́iɛ, mɛ́ yã́piá Kilisi yã́ɛ.
Ma mɛ̀ yóo! Aai mao lé? Aa mà. An lɔɔ tà dṹnia guu píi, an yã'oa gɛ̀ e tɔɔlɛ lɛ́wa.
Ma mɛ̀ yóo! Isailiɔ i dɔ̃o lé? Mɔizi dɔ̀aa ò à mɛ̀: Má tó bui pɔ́ aa dɛ ma gbɛ̃́ ũoɔ á pɔ fɛlɛɛ́, má tó á pɔ pa bui wɛ́siadeɔ yã́ musu.
Ɔ̃ Isaia sɔ̃dìlɛ à Lua lɛdɔɛkɛ̀ à mɛ̀: Gbɛ̃́ pɔ́ aalɛ ma kĩ́i wɛɛlɛoɔ mɛ́ ma e, ma azĩa ɔ̀lɔ gbɛ̃́ pɔ́ aalɛ ma gbɛaoɔnɛ.
Isailiɔ yã́ musu sɔ̃ Lua ò: Za kɔɔ e oosi ma ɔdɔ̀ bui swã́gbãade pɔ́ fɛ̃̀manɔɔzi.
Ma mɛ̀ yóo! Lua azĩa gbɛ̃́ɔ vũ̀aa yã̀? Aawo bá! Mapi, Isailin ma ũ. Ablahaũ buin ma ũ Bɛ̃yãmɛɛ bui guu.
Lua i a gbɛ̃́ pɔ́ à dɔ̀aa ń dɔ̃ɔ vũaao. Á Ɛlia yã́ pɔ́ kú lá guuɛ bee dɔ̃o lé? Kɛ́ à gɛ̀ ń Isailiɔ yã́o Lua kĩ́i à mɛ̀:
Dii, aa n ãnabiɔ dɛ̀dɛ, aa n gbagbakĩiɔ dɛ̀ɛlɛ. Mámɛ ma gɔ̃ mado, ɔ̃ aalɛ ma wɛ.
Lua ò Ɛliaɛ kpelewa ni? À mɛ̀ á gbɛ̃́ pɔ́ aai kúlɛ tã́aɛoɔ kũa a pɔ́ ũ gbɛ̃ɔn ɔ̀aasɔsɔo lɛɛ sopla (7.000).
Màa an kɔ̃na pɔ́ Lua ń sɛ́ a gbɛ̃kɛ guuɔ gɔ̃̀ gbã lɔ.
Lá à ń sɛ́ a gbɛ̃kɛ guu, i kɛ an yãkɛa yã́i no. Tó màa no, dɔ̃ Lua gbɛ̃kɛaɔ gbɛ̃kɛ ũo.
Kpelewan wei? Isailiɔ i yã́ pɔ́ wàlɛ wɛɛlɛ eo, ãma an gbɛ̃́ pɔ́ Lua ń sɛ́ɔ è. Gbɛ̃́ kĩniɔ nɔ̀sɛ tàta,
lá a kɛ̃a láuwa wà mɛ̀: Lua kɛmazĩ'ũ kpàńzi, ɔ̃ an wɛ́ lɛ́ gu'eo, an swã́ lɛ́ yãmao e ń a gbão.
Davidi ò lɔ: To an dikpɛkɛa gɔ̃nɛ́ bai ũ, wà ń kṹ, to à yã'inɛ́, wà tɔsimá.
To an wɛ́ siakũ kɛ́ aasu gu'eo, to an wó gɔ̃ koolonnɔ gɔɔpii.
Ma mɛ̀ yóo! Kɛ́ Isailiɔ fùa, aa lɛ̀lɛ míɔmiɔ yã̀? Aawo bá! An tàaeɔ yã́i Lua buipãleɔ suabà, kɛ́ Isailiɔ nɔ̀sɛ fɛlɛ yã́i.
Lá an tàaeɔ mɛ́ tò dṹnia kã́fĩa è, mɛ́ an lɛ́lɛa mɛ́ tò buipãleɔ kã́fĩa è, tó Isailipiɔ sù ń pá ziu, wa bee o lɔa?
Málɛ yã'o á buipãleɔnɛ sa. Lá má dɛ zĩna ũ á buipãleɔ kĩ́i, máɔ ma zĩ sáaukpaɛ,
kɛ́ mà azĩa buiɔ nɔ̀sɛ fɛlɛ, mí ń gbɛ̃eɔ suabaɛ.
Lá Lua gia Isailiɔzi mɛ́ tò dṹnia kɛ̀anɔ na, tó à ɛ̀a ń sí lɔ, bee aɔ dɛai? Bee aɔ dɛ wɛ̃ni ũ gɛɔnɛɛ.
Tó wà pɔ́wɛn káau kpà Luawa, a bṹu gɔ̃̀ aà pɔ́ ũɛ. Tó lízĩna dɛ Lua pɔ́ ũ, a gɔ̃naɔ dɛ aà pɔ́ ũ lɔɛ.
Lua kuli zálala gɔ̃naeɔ zɔ̃̀zɔ̃, ɔ̃ à n gbɛ̃́ pɔ́ ń dɛ kuna lí ũ pɛ̀ an gbɛu, kɛ́ ǹyɔ̃ kú ń kuli maa zĩ́na gbãao.
Ńsu saka kuli zálala gɔ̃na pɔ́ a zɔ̃̀zɔ̃ɔguo. Kpelewa ńyɔ̃ ĩ́anadãi? Ń kú lízĩna sabaiɛ, i kɛ lízĩna mɛ́ kú n sabaio.
N mɛ̀ à ligɔ̃napiɔ zɔ̃̀zɔ̃ kɛ́ à n pɛ an gbɛu yã́iɛ.
Màaɛ, à ń zɔ̃zɔ̃ kɛ́ aai a náaikɛo yã́iɛ. Mpi sɔ̃ n gɔ̃ n luanaaikɛa yã́i. Ńsu wala kɛo. Laaika!
Lá Lua i gí lí zálala gɔ̃naɔ zɔ̃zɔ̃io, a gí n zɔ̃i sɔ̃o.
Gwa lá Lua maa mɛ́ a pãsĩ. A pãsĩ ń gbɛ̃́ pɔ́ aa fùwaɔ, mɛ́ a maanɛ, tó n zɛ ń aà maao. Tó màa no, a n zɔ̃ sɔ̃ɛ.
Tó Isailiɔ ń luanaaikɛsai tò, a ɛa ń pɛ́ n gbɛuɛ, asa a ń pɛa ń gbɛu gbãa vĩ.
Lua n zɔ̃ kuna líwa à n pɛ kuli zálalawa, lá wìli kɛowa. Lá a kɛ̀ màa, kù ligɔ̃n zálalaɔ ɛa pɛa ńzĩa líwa zɛvĩ dɛ beelao lé?
Ma gbɛ̃́ɔ, má ye àɔ asiiyãɛ bee dɔ̃, kɛ́ á wɛ́ su àɔ sia, à ázĩa dilɛ waladeɔ ũo yã́i. Isaili kĩniɔ swã́ gbãakũ̀ gĩa e buipãleɔ gɛ̃a kpala pɔ́ bɔ̀ Lua kĩ́iu lɛ́ kaɛ.
Bee gbɛa Lua a Isailiɔ suaba píi lá a kɛ̃a láuwa wà mɛ̀: Suabana a bɔ Siɔna, a Yakɔbu buiɔ kɛ̃ luadɔ̃saiwa.
Ma bàakuańnɔ gɔɔ pɔ́ má ń duuna kɛ̃́má yã́n we.
Baona yã́ musu aa dɛ Lua ibɛɛɔ ũ á yã́i. Lua gbɛ̃́ɔ sɛa yã́ musu aa dɛ Lua yenzideɔ ũ an deziɔ yã́i.
Asa Lua lí déndɔ̃mɛɛ kɛ gba pɔ́ á dàɔ ń gbɛ̃́ pɔ́ a ń sisi a ń sɛ́ɔ yã́ musuo.
Á buipãleɔ i Lua yãma yãao. Tiasa Lua sùuukɛ̀ánɔ kɛ́ Isailiɔ i aà yãmao yã́i.
Màa Isailiɔ lɛ́ Lua yãma tiao, kɛ́ Lua e sùuukɛánɔ, i gbasa sùuukɛńnɔ.
Lua yãmasai kpà gbɛ̃́piizi, kɛ́ aà e sùuukɛńnɔ píi yã́iɛ.
Lua ɔ̃nɔ ń a dɔ̃ao zɔ̃ɔkɛ lɛ́ vĩo. Gbɛ̃e yã́ pɔ́ àlɛ yá yáasi dɔ̃ píio. Gbɛ̃e a fɔ̃ à aà zɛ bɔɔlɛkɛo.
Démɛ Dii làasoo dɔ̃i? Démɛ yãdàɛ̀ aà lɛdamade ũi?
Dé Dii fĩasɛ̀wà a gbasa boɛ̀i?
Pɔ́pii bɔ̀ aà kĩ́iɛ, aa kú ń aà gbãao, mɛ́ aa ku aà pɔ́ ũ. Wàɔ aà tɔbɔ gɔɔpii. Ãmi.
Ayãmɛto ma gbɛ̃́ɔ, lá Lua wɛ̃nadɔ̃̀wɛ̃ɛ màa, ma wabikɛ̀wá à ázĩa kpawà sa'obɔ bɛ̃́ɛ sãasai pɔ́ ì kaaàgu ũ. Beewa wì kúlɛɛ̀ a zɛ́wa.
Ásu tɛ dṹnia tiaɛ bee tufaio. À to Lua á lilɛ, á làasoo i dafukũ, kɛ́ à e à aà pɔeã dɔ̃, yã́ pɔ́ maa mɛ́ ì kɛɛ̀ mɛ́ à àsaa.
Gbɛ̃kɛ pɔ́ Lua kɛ̀mɛɛ yã́i ɔ̃ málɛ o ápiiɛ, ásu ázĩa maabo dɛ a maa lɛ́ao. Á baade azĩa dilɛ a sĩana lɛ́u, lá Lua aà gbà zɛ́ aà a náaikɛwa.
Gbɛ̃nazĩna mɛ̀ mɛ̀ndo guɔ vĩ dasi, an baade ń a zĩoɛ.
Màaɛ, baa ń wá dasikɛo, wá mɛ doũ naa Kilisiwaɛ, wá dɛ kɔ̃ mɛguɔ ũ.
Wá gba dodoa kɔ̃ɛ lá Lua dàwɛ̃ɛ a gbɛ̃kɛ guuwa. Tó ãnabikɛkɛgba ń vĩ, kɛ n luanaaikɛa lɛ́u.
Tó dɔnlɛdekɛɛ, dɔńlɛ. Tó yãdaanɛ́ɛ, danɛ́.
Tó lɛdaamaɛ, damá. Tó gbadaaɛ, da bĩisai. Tó dɔaanakɛɛ, kɛ ń ãiao. Tó wɛ̃nadɔ̃anɛɛ, dɔ̃nɛ́ ń pɔnao.
Àɔ yekɔ̃i ń nɔ̀sɛmɛndoo. À mikɛ̃ vãiwa, í zɛ ń maao.
Àɔ gbɛ̃kɛ vĩ ń kɔ̃o nana. Àɔ kɔ̃ kpɛla ń pɔnao.
Àɔ ãiavĩ zígbiasai, á mɛ iɔ wãa Dii zĩ guu.
À pɔnakɛ yã́ pɔ́ á wɛ́ dɔi yã́ musu. À mɛnafɔ̃ taasikɛa guu. À mɛkpa wabikɛawa.
À dɔnlɛkɛ Lua gbɛ̃́ pɔ́ pɔ́ lɛ́ kɛ̃́sãmáɔnɛ. À wɛtã ń nibɔfɔ̃ao.
À samaa'o á ĩadamadeɔnɛ. À samaa'onɛ́, ásu ń kao.
À pɔnakɛ ń pɔnakɛnaɔ. À ɔ́ɔlɔ ń ɔɔlɔnaɔ.
À nɔ̀sɛdoũkɛ ń kɔ̃o. Ásuli dɛnlawɛɛlɛo. À gbɛ̃́kpa ń yɛ̃̀ɛɛsaideɔ. Ásuli ázĩa dilɛ yãdɔ̃naɔ ũo.
Ásuli vãi fĩabo ń vãioo. Àli yã́ pɔ́ maa gbɛ̃́piiɛ kɛ.
Tó a kɛ, àɔ na ń gbɛ̃́piio lá á fɔ̃́ lɛ́u.
Ma gbɛ̃́ yenzideɔ, ásuli tɔsi gbɛ̃́wao, à aà tó ń Luao. A ku lá guu wà mɛ̀: Dii mɛ̀ ámɛ á tɔsimá, ámɛ á fĩabonɛ́.
Tó nɔana lɛ́ n ibɛɛ dɛ, blɛ kpawà. Tó imiɛ, ǹ aà gba í. Tó ń kɛ̀ màa, ńlɛ aà ɔ kaɛ̀ a lɛ́uɛ.
Ńsu to vãi zĩblemao. Zĩ blewà ń maao.
Gbɛ̃́pii misiilɛ bùsu gbãadeɔnɛ, asa ikoe ku Lua lɛ́ saio. Lua mɛ́ gbãade pɔ́ kúɔ dìlɛ píi.
Ayãmɛto gbɛ̃́ pɔ́ bɔ̀ gbãade yã́ kpɛ, ade bɔ̀ yã́ pɔ́ Lua dìlɛ kpɛɛ. Gbɛ̃́ pɔ́ bɔ̀ ń kpɛ́ɔ ńzĩa dàyãuɛ.
I kɛ maakɛnaɔ mɛ́ lí vĩakɛ kpalablenaɔnɛo, sema vãikɛnaɔ. Tó ń ye ǹ vĩakɛ gbãadeɛo, maakɛ, i n sáaukpa.
Gbãadeá Lua zĩkɛnaɛ n aafia yã́i. Tó n vãikɛ̀ sɔ̃, vĩakɛɛ̀, asa a fɛ̃nda looa pã no. Lua zĩkɛnaɛ, ì tɔsiɛ̀ vãikɛnawaɛ.
A yã́i tò a maa àli misiilɛnɛ́. I kɛ ĩadama yã́i ado no, á làasoo yã́iɛ lɔ.
Bee yã́i i wɛ̃̀'ɔ̃a kpái sɔ̃, asa gbãadeɔá Lua zĩkɛnaɔnɛ, aalɛ zĩpi kɛɛ̀ɛ.
Àli fĩabonɛ́ píi. Àli wɛ̃̀'ɔ̃a kpá a sinawa, íli á pɔ́ɔ lá sí lɔ. Àli misiilɛ gbɛ̃́ pɔ́ dɛ à misiilɛɛ̀. Àli gbɛ̃́ pɔ́ dɛ à aà yãda yãda.
Ásuli gbɛ̃e fĩa sɛo, sema yeakɔ̃i bàasio. Gbɛ̃́ pɔ́ ye a gbɛ̃́deezi, Lua ikoyã pɛ̀ɛwàɛ.
Wà mɛ̀ ńsuli wúlɛ ń gbɛ̃pãle nɔoo, ńsuli gbɛ̃dɛo, ńsuli kpã́i'oo, ńsuli pɔ́ bĩikɛo. Yã́piɔ ń yãdilɛa pãle pɔ́ kúɔ píi kú yã́ɛ bee guuɛ wà mɛ̀: Ǹyɔ̃ ye n gbɛ̃́deezi lá nzĩa wɛ̃niwa.
Tó gbɛ̃́ ye gbɛ̃́i, ìli vãikɛ a gbɛ̃́deeɛo. Yeakɔ̃i mɛ́ Lua ikoyãpapaa ũ.
À kɛ màa, asa á gɔɔ pɔ́ wá kuwàɛ dɔ̃. Á vua iu gɔɔ kà, asa wá suabaa kãi tia dɛ gɔɔ pɔ́ wa Yesu náaikɛ̀la.
Gwãasĩna kà zã̀, gudɔa mɛ́ kãi. Wà gusia yã́ kɔ́lɛ, wí gupua gɔ̃kɛbɔɔ sɛ́lɛ.
Wàɔ kú wá dɔ̀ɔwa fãanɛ gbɛ̃́ɔ ũ lalasi kɔ̃̀ɔ ń wɛ̃dɛkɛao sai nɔdãakpaa ń wisaiyão sai, lɛkpaa ń zaakɔ̃uo sai.
À Dii Yesu Kilisi ɔlɛsɛ́. Ásuli tó á dàa zi dɔaaɛ́ à dɔ́ɛ'ĩi kɛo.
À gbɛ̃́ pɔ́ busɛ luanaaikɛa guu dilɛ yãkelesai.
Gbɛ̃e kũa á fɔ̃ pɔ́pii ble, mɛ́ gbɛ̃́ pɔ́ a luanaaikɛa busɛ lí nɔ̀ɔ soo.
Gbɛ̃́ pɔ́ ì pɔ́pii ble suli saka gbɛ̃́ pɔ́ lí pɔ́pii bleoguo, mɛ́ gbɛ̃́ pɔ́ lí pɔ́pii bleo suli gbɛ̃́ pɔ́ ì pɔ́pii ble tàae eo, asa Lua aà sìɛ.
Dén n ũ kɛ́ ńlɛ gbɛ̃pãle zĩkɛna tàae ei? Tó a fɔ̃́ ge a fɔ̃o no, aà Dii yã́ɛ. A fɔ̃́, asa Dii gbãa a to aà fɔ̃́.
Gbɛ̃e kũa gɔɔ na dɛkɔ̃a, mɛ́ gbɛ̃pãle kũa gɔɔpii sáaɛ. Baade a sɔ̃ dadoũ ń yã́ pɔ́ à zɛ̀òo.
Gbɛ̃́ pɔ́ ì gɔɔ bɔ ì bɔ Dii yã́iɛ. Gbɛ̃́ pɔ́ ì pɔ́pii ble, ì ble ń Dii gbãaoɛ, ì Lua sáaukpa. Gbɛ̃́ pɔ́ ì pɔ́ tɛ̃́ ì tɛ̃ Dii yã́iɛ, ì Lua sáaukpa.
Gbɛ̃e líɔ ku azĩa yã́io, gbɛ̃e lí ga azĩa yã́io. Tó wá kú, wá kú Dii pɔ́ ũɛ,
tó wa ga, wa ga Dii pɔ́ ũɛ. Wá kún nò, wa gan nò, wá dɛ Dii pɔ́ ũɛ.
Asa Kilisi gà à vù kɛ́ àɔ dɛ gyaadeɔ ń gbɛ̃́ bɛ̃́ɛɔ Dii ũɛ.
Kɛ́ ńlɛ n gbɛ̃do tàae e sɔ̃ bɛ? Mpi sɔ̃ ńlɛ saka n gbɛ̃dogu sɔ̃ bɛ? Lua aɔ zɔ̃lɛa a gĩ́naa, wápii wí bɔ zɛ aà aɛ,
lá wa kɛ̃̀ lá guuwa, Dii mɛ̀: Lá má kú, gbɛ̃́pii a kúlɛmɛɛ, gbɛ̃́pii a ma luakɛ dɔ̃.
Beewa wá baade a azĩa yã́ sɛ́lɛ siu Luaɛ.
A yã́i wásuli kɔ̃ tàae e lɔo. Kɔ̃ tàae'ea gbɛu à zɛò kɛ́ á yã́ pɔ́ a tó á gbɛ̃do fu kɛo.
Kua Dii Yesu guu má dɔ̃ sã́asã kɛ́ pɔe líɔ gbãlɛa ń azĩaoo. Tó gbɛ̃́ dìlɛ pɔ́ gbãlɛa, ɔ̃ ìɔ gbãlɛaɛ̀.
Tó n n gbɛ̃do nɔ̀sɛ ɔ̃̀ɔkpàɛ̀ pɔ́ pɔ́ ń blè yã́ musu, ń yeaàzio. Blɛ pɔ́ ń blè yã́i ńsu gbɛ̃́ pɔ́ Kilisi gà aà yã́i ɔ̃̀ɔkpao.
Ásu to wà sakaɛ́ pɔ́ pɔ́ maauo,
asa kpala pɔ́ bɔ̀ Lua kĩ́iá pɔblea ń imiao yã́ no. Yãkɛa a zɛ́wa ń kɛa ń kɔ̃o nao ń pɔna pɔ́ Lua Nisĩna ì inɛ́o yã́ɛ.
Gbɛ̃́ pɔ́ lɛ́ zɔble Kilisiɛ màa yã́ ì ka Luagu, mɛ́ wì aà sáaukpa.
A yã́i tò wàli wɛɛlɛ wàɔ na ń kɔ̃o, wíɔ gbãa kã́fĩkɔ̃ɛ.
Ńsu Lua zĩ ɔ̃̀ɔkpa blɛ yã́io. Blɛ píi maaɛ, ãma pɔ́ pɔ́ ńyɔ̃ ble n gbɛ̃do fu maao.
Nɔ̀ɔsoan nò, wɛ̃mian nò, yã́ pɔ́ a to n gbɛ̃do fu píi, a maa ǹ tɛ̃ɛ.
Yã́ pɔ́ ń a náai vĩ, ǹyɔ̃ kũa e Lua kĩ́i. Báaaden gbɛ̃́ pɔ́ yã́ pɔ́ à zɛ̀ò lí aà sɔ̃ vĩo ũ.
Tó gbɛ̃́ lɛ́ seakɛ blɛ pɔ́ àlɛ blewa sɔ̃, à azĩa dàyãuɛ, kɛ́ i kpaaĩ ń aà luanaaikɛaoo yã́i. Yã́ pɔ́ i kpaaĩ ń gbɛ̃́ luanaaikɛaooá duunaɛ.
Wá gbɛ̃́ pɔ́ wá gbãa luanaaikɛa guuɔ, sema wà gbɛ̃́ busɛɔ fɔ̃ an gbãasai guu. Wásuli yã́ pɔ́ ì ká wázĩagu kɛo.
Wá baade lí yã́ pɔ́ a ka a gbɛ̃dogu kɛ, kɛ́ aà e maakũ, i zɛdɔ yã́i.
Asa Kilisi i azĩa pɔeã kɛo. A kɛ̃a Lua taalau wà mɛ̀, Lua sɔ̃́sɔ̃a gɔ̃̀ɛ̀.
Yã́ pɔ́ wa kɛ̃̀ yãa píi, wa kɛ̃̀ lɛdaawá yã́iɛ. Yã́pi ì wá gba mɛna, ì wá gba sɔ̃ kɛ́ wàɔ wɛdɔ ziai.
Lua pɔ́ ì ń gba mɛna, ì ń gba sɔ̃ to àɔ nɔ̀sɛdoũkɛ ń kɔ̃o lá Kilisi Yesu kɛ̀wa,
í Lua wá Dii Yesu Kilisi Mae tɔbɔ ń nɔ̀sɛmɛndoo ń lɛdoũo.
À kɔ̃ sí lá Kilisi á síwà Lua tɔbɔa yã́i.
Málɛ oɛ́, Kilisi gɔ̃̀ Yudaɔ dɔnlɛde ũ, kɛ́ à lɛ́ pɔ́ Lua gbɛ̃̀ an deziɔnɛ kɛ, aai dɔ̃ Lua náai vĩ,
buipãleɔ i Lua tɔbɔ aà sùuu yã́i, lá a kɛ̃a láuwa wà mɛ̀: A yã́i tò má n sáaukpa buipãleɔnɛ, mí n táasilɛ.
Wà mɛ̀ lɔ: Buiɔ, à pɔnakɛ ń Lua gbɛ̃́ɔ.
Wà mɛ̀ lɔ: Bui píi, à Dii táasilɛ, bùsu gbɛ̃́pii à aà tɔ́ gbia bɔ.
Isaia ò lɔ: Yɛse miɔna a vlãpa, i fɛlɛ kible buipãleɔwa, an wɛ́ iɔ dɔaàzi.
Lua pɔ́ gbɛ̃́pii wɛ́ dɔi to pɔna ń aafiao pɛɛwá a náai pɔ́ álɛ kɛ yã́i, kɛ́ á wɛdɔaaàzi kã́fĩ ń a Nisĩna gbãao.
Ma gbɛ̃́ɔ, má dɔ̃ sã́asã kɛ́ maakɛa pɛ̀ɛwá, á yã́pii dɔ̃ wásawasa, á fɔ̃ lɛdakɔ̃wa.
Ma láɛ bee kɛ̃aɛ́ guu ma yãeɔ kɛ̃̀ ń sɔ̃o dilɛa kɛ́ àɔ dɔágu yã́i, asa Lua gbɛ̃kɛkɛ̀mɛɛ,
ɔ̃ ma gɔ̃ Kilisi Yesu zĩkɛna ũ buipãleɔnɛ. Málɛ bao pɔ́ bɔ̀ Lua kĩ́i kpánɛ́, kɛ́ an kua e àɔ adoa ń Luapi Nisĩna gbãao. Málɛ bee kɛ Luaɛ aà gbagbaa pɔ́ ì kaaàgu ũɛ.
Ma naa Kilisi Yesuwa guu má fɔ̃ ĩ́anadã zĩ pɔ́ málɛ kɛ Luaɛ yã́ musu.
Asa má yãe oa vĩo, mɛ́ i kɛ yã́ pɔ́ Kilisi kɛ̀ ma kĩ́i bàasio. A tò buipãleɔ Lua yãmà ma yã'oa ń ma yãkɛao guu
ń dabudabuɔ ń yãbɔnsaɛɔ gbãao ń Lua Nisĩna gbãao. Bɔa Yelusalɛũ ma bɛbɛ wɛ̃́lɛ ń wɛ̃́lɛo e ma pɛɛò Ilili bùsuu Kilisi bao kpàwakɛa guu.
Miɔ ye mà baonapi kpa gu pɔ́ wi Kilisi yãmau yãaoɛ, kɛ́ másu buba gbɛ̃pãle pɔ́ gã̀uo yã́i.
Lá a kɛ̃a láuwa wà mɛ̀: Gbɛ̃́ pɔ́ wi aà yã'onɛ́ yãaoɔ wɛ́ a kɛ̃́, gbɛ̃́ pɔ́ aai aà bao ma yãaoɔ dɔ̃.
Yã́ pɔ́ ìɔ kpamɛɛ mɔ̀ɔmɔɔ mà mɔ á kĩ́in we.
À kà wɛ̃̀ ũma, kɛ́ miɔ ye mà mɔ á gwai. Tiasa lá yãe ma dɔa bùsuɛ beeɔ guu lɔo,
ma wɛ́ dɔi wà wɛsikɔ̃lɛ sa ma gɛa Ɛsipayã bùsuu guu. Tó ma gɔɔplakɛ̀ánɔ ń pɔnao, í gɛ́ zɛimɛɛ we.
Tia kɛ́wa sɔ̃ málɛ gɛ́ ń dɔnlɛo Lua gbɛ̃́ɔnɛ Yelusalɛũ,
asa gbɛ̃́ pɔ́ aa ku Masedoni ń Gɛlɛsiɔ zɛ̀ò wà Lua gbɛ̃ taaside pɔ́ aa ku Yelusalɛũɔ kámasa kaɛ.
Aa zɛ̀ò, ãma teasiɛ, asa lá Yudaɔ Lua àizɛɛ lì buipãleɔnɛ, a maa buipãleɔ ń dṹnia àizɛɛ lí Yudaɔnɛ sɔ̃ɛ.
Tó ma gbapi nànɛ́ ń ɔzĩ má làa, ma gɛa Ɛsipayã guu má bɔlɛ á kĩ́i.
Má dɔ̃ kɛ́ tó málɛ mɔ́ á kĩ́i, Kilisi báaa pɛɛaa guu ɔ̃ má mɔ́wá.
Ma gbɛ̃́ɔ, ma naɛ́ wá Dii Yesu Kilisizi ń yeakɔ̃i pɔ́ Lua Nisĩna ì iwɛ̃ɛo, à dɛ̃ɛka àɔ wabikɛmɛɛ Luawa,
kɛ́ aà ma bɔ Yude luayãdansaiɔ guu, mɛ́ dɔnlɛ pɔ́ málɛ gɛò Yelusalɛũ Lua gbɛ̃́ɔnɛ kɛnɛ́ pɔmaa ũ,
mí á le ń pɔnao, tó Lua wèi, mí kã́mabo á kĩ́i.
Lua aafiade aàɔ kúánɔ ápii. Ãmi!
Málɛ wá dãe Febe, Sãkele gãlideɔ dɔnlɛde sáaukpaɛ́.
À aà si Dii yã́i, lá a maa Lua gbɛ̃́ɔ kɛ ń kɔ̃owa. À dɔaàlɛ ń pɔ́ pɔ́ a yei á kĩ́io píi, asa à dɔnlɛkɛ̀nɛ́ dasi ń mapio lɔ.
Ma fɔkpà Pisii ń Akilasiowa. Ma zĩkɛndeeɔnɛ Kilisi Yesu zĩ guu.
Aa sì ń mi sãalɛ, mapi mà bɔ. I kɛ mámɛ má adoo, wɛ̃́lɛ ń wɛ̃́lɛo buipãle gãlideɔ lɛ́ ń sáaukpa píi lɔɛ.
Ma fɔkpà gãli pɔ́ aaì kãaa an kpɛ́u gbɛ̃́ɔwa. Ma fɔkpà ma gbɛ̃́ yenzide Ɛpɛnɛwa. Aàpi mɛ́ Kilisi náaikɛ̀ Azi bùsuu sɛ̃́ia.
Ma fɔkpà Maliamawa. À kɔaikɛ̀ɛ́ maamaa.
Ma fɔkpà Andɔniku ń Zuniaowa. Ma bui pɔ́ wà wá dá kpɛ́u sãnuɔnɛ. Aa tɔbɔ̀ zĩnaɔ guu, mɛ́ aa naa Kilisiwa ma ãa.
Ma fɔkpà Ampilia pɔ́ dɛ ma gbɛ̃́ yenzide ũ naa Diiwa guu.
Ma fɔkpà Ubɛ̃ pɔ́ dɛ wá zĩkɛndee ũ Kilisi zĩ guuwa ń ma gbɛ̃́ yenzide Setakio.
Ma fɔkpà Apɛlɛwa, asa náaideɛ naa Kilisiwa guu. Ma fɔkpà Alisɔbu bɛdeɔwa.
Ma fɔkpà ma bui Elodiɔ̃wa. Ma fɔkpà Naasisi bɛde pɔ́ aa naa Diiwaɔwa.
Ma fɔkpà Tifɛna ń Tifosaowa. Nɔɛpiɔ kɔaikɛ̀ Diiɛ. Ma fɔkpà Pɛɛsidiwa. Nɔɛ yenzidepi kɔaikɛ̀ Diiɛ.
Ma fɔkpà Lufu pɔ́ tɔbɔ̀ Dii zĩ guuwa ń aà da pɔ́ málɛ gwa ma da ũo.
Ma fɔkpà Asikitiwa ń Felegɔ̃o ń Ɛɛmɛo ń Patobao ń Ɛɛmao ń ń Yesude dee pɔ́ aa sãnuɔ píi.
Ma fɔkpà Fililɔguwa ń Zulio ń Nɛlɛo ń aà dãeo ń Ɔlimpao ń Lua gbɛ̃́ pɔ́ aa sãnuɔ píi.
À fɔkpakɔ̃wa ń Lua gbɛ̃́ɔ lɛ́pɛakɔ̃wao. Wɛ̃́lɛ ń wɛ̃́lɛo Yesudeɔ fɔkpàwá ḿpii.
Ma gbɛ̃́ɔ, málɛ oɛ́, à laaika gbɛ̃́ pɔ́ aa bɔ̀ yã́ pɔ́ á dada kpɛɔzi. Aaì gbɛ̃́ɔ kɛ̃kɔ̃wa, aaì gbɛ̃́ɔ sã́sã. À kɛ̃́má,
asa gbɛ̃́ bee taaɔ lí zɔble wá Dii Kilisiɛo, sema ń gbɛɛ yã́. Aaì yãesaideɔ sã́sã ń lɛnao ń yãdɔ̃o.
Gbɛ̃́pii á misiilɛa Diiɛ bao mà. Málɛ pɔnakɛ á yã́ musu. Má ye àɔ maakɛa ɔ̃nɔ vĩ, íɔ wɛ́siadeɔ ũ vãikɛa musu.
Lua aafiade a Setãu úlɔ á gbá zíɛ tia. Wá Dii Yesu gbɛ̃kɛkɛɛ́.
Ma zĩkɛndee Timɔtee ń ma buiɔ Lusiu ń Zasɔ̃o ń Sosipatɛɛo fɔkpàwá.
Ma Tɛɛtiu, ma gbɛ̃́ pɔ́ ma lápi kɛ̃̀, ma fɔkpàwá naa Diiwa guu.
Ma uabele Gaiusi pɔ́ Yesudeɔ ì kãaa aà bɛ fɔkpàwá. Wɛ̃́lɛ ɔ'ulɛna Elasa fɔkpàwá ń wá gbɛ̃do Kaatuo.
<range>
Lua a fɔ̃ á gba gbãa lá a ku Yesu Kilisi bao pɔ́ mi kpa guuwa. Asiiyãpi ulɛa za káauɛ,
tiasa ɔ̃ Lua pɔ́ ìɔ ku gɔɔpii dìlɛ wà yã́ pɔ́ kú ãnabiɔ láɔ guupi bɔ gupuau, kɛ́ bui píi e dɔ̃, aai Lua náaikɛ, aa gɔ̃ aà yãmanaɔ ũ.
Wà Lua mɛ̀ndona ɔ̃nɔde tɔbɔ ń Yesu Kilisi gbãao e gɔɔpii! Ãmi.
Mámɛmaa Pɔlu, Lua ma sisi à ma sɛ a pɔeãwa, ma gɔ̃ Kilisi Yesu zĩna ũ. Mapi ń wá gbɛ̃do Sɔsɛnio,
wámɛ wa láɛ bee kɛ̃̀ Lua gãlide pɔ́ kú Kɔlɛniɔnɛ. Lua á sisi a gɔ̃ a gbɛ̃́ɔ ũ, á kua adoa naa Kilisi Yesuwa ń gbɛ̃́ pɔ́ ìɔ wá Dii Yesu Kilisipi sisi gupiiuɔ, wá Dii doũdeɔ.
Lua wá Mae ń Dii Yesu Kilisio gbɛ̃kɛkɛɛ́, aai á gba aafia.
Miɔ Lua sáaukpa gɔɔpii á yã́ musu gbɛ̃kɛ pɔ́ a kɛ̀ɛ́ á naa Kilisi Yesuwa yã́i.
Á naawà guu pɔ́pii kã̀fĩɛ́, yã'oa píi ń dɔ̃a píio,
asa wá Kilisi yã'oaɛ́ zɛ̀dɔ á guu,
ɔ̃ Lua Nisĩna gbae i kɛ̃́sãwáo, gɔɔ pɔ́ á wɛ́ dɔ wá Dii Yesu Kilisi mɔai.
Wá Dii Yesu Kilisipi a to à zɛ gbãa e a lɛ́wa, íɔ ku tàaesai aà mɔgɔɔ.
Lua náai vĩ. Ɔ̃mɛ á sisi à gbɛ̃́kpa ń a Nɛ́ Yesu Kilisi wá Diio.
Gbɛ̃́ɔ, ma awakpàɛ́ ń wá Dii Yesu Kilisi tɔ́o, àɔ lɛdoũ vĩ ń kɔ̃o ápii, kɛ́ kɔ̃kpaalɛa e láa á guu, í nakɔ̃wa ń làasoo doũo ń nɔ̀sɛmɛndoo.
Má mà Koloe gbɛ̃́ɔ kĩ́i, yãkele kú á guu.
Lá má màn kɛ: Á gbɛ̃eɔ mɛ̀ wà zɛ̀manɔ. Gbɛ̃eɔ mɛ̀ wà zɛ̀ ń Apolooo. Gbɛ̃eɔ mɛ̀ wà zɛ̀ ń Piɛɛo. Gbɛ̃eɔ mɛ̀ wà zɛ̀ ń Kilisio.
Kilisi kpaalɛa yã̀? Wà ma paliwa á yã́ia? A da'ilɛkɛ̀ ń ma tɔ́o yã̀?
Ma Lua sáaukɛ̀, kɛ́ mi á gbɛ̃e da'ilɛkɛo, sema Kilisipu ń Gaiusio bàasio.
Lá màaɛ, gbɛ̃e a e o a da'ilɛkɛ̀ a gɔ̃ ma ìwa ũo.
Ao, ma Sefana bɛdeɔ da'ilɛkɛ̀ lɔ. Bee bàasio, tó ma gbɛ̃pãle da'ilɛkɛ̀, a dɔmagu lɔo.
Kilisi i ma zĩ gbɛ̃́ da'ilɛkɛa yã́io, sema a bao kpàwakɛaɛ. I kɛ ń yãdɔ̃o no, kɛ́ aà gaa líwa su kɛ famao yã́iɛ.
Kilisi gaa líwaá mìsaiyãɛ gbɛ̃́ vũaaaɔnɛ. Wá gbɛ̃́ pɔ́ Lua lɛ́ wá suabaɔ sɔ̃, a dɛwɛ̃ɛ aà gbãa ũ.
A kɛ̃a Lua taalau wà mɛ̀: Má ɔ̃nɔnaɔ ɔ̃nɔ midɛ, má wɛzɛ̃naɔ wɛzɛ̃ suumpa.
Ɔ̃nɔna ku máɛ? Ladɔ̃na ku máɛ? Dṹnia tiaɛ bee yã́piidɔ̃na ku máɛ? Lua i dṹnia ɔ̃nɔ dilɛ mìsaiyã ũo lé?
Lua ɔ̃nɔ guu, i to dṹnia gbɛ̃́ɔ a dɔ̃ ń ńzĩa ɔ̃nɔoo. À kàaàgu à gbɛ̃́ pɔ́ aalɛ a náaikɛɔ suaba waaso pɔ́ wa dìlɛ mìsaiyã ũpi musu.
Yudaɔ ye dabudabui, Gɛlɛkiɔ ì ɔ̃nɔ wɛɛlɛ,
wápiɔ sɔ̃, Kilisi gaa líwa kpàwa wi kɛ, ɔ̃ Yudaɔ ì fuwà, buipãleɔ ì mɛ mìsaiyãɛ,
ãma gbɛ̃́ pɔ́ Lua ń sisi à ń sɛ́ɔ, Yudaɔ ń Gɛlɛkiɔ píi, Kilisi dɛnɛ́ Lua gbãa ń a ɔ̃nɔo ũ.
Lua yã́ pɔ́ dɛnɛ́ mìsaiyã ũpi dɛ gbɛ̃nazĩna ɔ̃nɔla. Lua yã́ pɔ́ dɛnɛ́ gbãasaiyã ũpi dɛ gbɛ̃nazĩna gbãala.
Gbɛ̃́ɔ, à gwa lá á dɛ gɔɔ pɔ́ Lua á sisi. Dãɔ kĩ́i á daside ɔ̃nɔna ũo, á daside gbãade ũo, á daside kíabui ũo.
Lua gbɛ̃́ pɔ́ dɛ dṹniaɛ mìsaide ũɔ sɛ̀, kɛ́ à wida ɔ̃nɔnaɔwaɛ. À gbɛ̃́ pɔ́ dɛ dṹniaɛ gbãasaide ũɔ sɛ̀, kɛ́ à wida gbãadeɔwaɛ.
À gbɛ̃́ pɔ́ dṹnia ń dílɛ kpɛɛ, ì sakáńgu an yã́ líɔ kuoɔ sɛ̀, kɛ́ à gbɛ̃́ pɔ́ an yã́ ìɔ kuɔ kpa kpɛɛ.
Màa gbɛ̃e a e lí ĩ́anadã Lua aɛo.
Ápiɔ sɔ̃, Lua tò á naa Kilisi Yesuwa, ɔ̃ à gɔ̃̀ wá ɔ̃nɔ ũ. Naa Kilisipiwa Lua tò yã́ bɔ̀wanɔ na, wá kua adoa mɛ́ à wá suabà.
Ayãmɛto lá a kɛ̃a láuwa, tó gbɛ̃́ ye ĩ́anadã, aà dã Dii yã́ musu.
Gbɛ̃́ɔ, kɛ́ ma mɔ á kĩ́i, ma mɔ Lua yã́ kpàwakɛiɛ́ɛ, i kɛ mi mɔ ɔ̃nɔ gbãa ge lɛna kɛiɛ́o.
Ma zɛò má yãe oɛ́o, sema Yesu Kilisi yã́ bàasio, atɛ̃sa aà gaa líwa.
Ma mɔa á kĩ́i guu ma mɔ ń sɔ̃̀deedeeo ń vĩao ń lualuaoɛ.
Ma waasokɛa guu mi yã'o ń lɛnakɛao ge ɔ̃nɔo. Má ò ń gbãa pɔ́ Lua Nisĩna ɔ̀lɔɛ́oɛ,
kɛ́ á luanaaikɛa su bɔ gbɛ̃nazĩna ɔ̃nɔ guuo, sema Lua gbãa.
Ń beeo wi ɔ̃nɔyã'ò gbɛ̃́ kàsaaɔnɛ. I kɛ dṹnia tiaɛ bee ɔ̃nɔ ge a gbãade pɔ́ an gbãa lɛ́ midɛɔ pɔ́ no.
Lua ɔ̃nɔ wálɛ o, aà pɔeã pɔ́ ulɛa yãapi. À dɔ̀aa dìlɛ wá gawi ea yã́ musu zadɔ̃ i dṹnia kálɛo.
Dṹnia tiaɛ bee gbãadee ɔ̃nɔpi dɔ̃o. Tó aa dɔ̃ yãaɛ, aa Dii gawide páliwao.
Lá a kɛ̃a láuwa wà mɛ̀: Pɔ́ pɔ́ wi wɛsiɛo, mɛ́ gbɛ̃e swã́ i a yã́ mao, mɛ́ a làasoo i gɛ̃ gbɛ̃e sɔ̃uo, ɔ̃ Lua a sɔukɛ̀ gbɛ̃́ pɔ́ yeaziɔnɛ.
Lua ɔ̀lɔwɛ̃ɛ ń a Nisĩna gbãao, asa Nisĩnapi yã́pii taasi kũa, baa Lua asii zɔ̃ɔɔ.
Gbɛ̃e a dee nɔ̀sɛ guu yã́ dɔ̃o, mɛ́ i kɛ aà nisĩna pɔ́ kú aà guu bàasio. Màa gbɛ̃e Lua nɔ̀sɛ guu yã́ dɔ̃o, mɛ́ i kɛ Luapi Nisĩna bàasio.
Dṹniaɛ bee nisĩna wá èo, Nisĩna pɔ́ bɔ̀ Lua kĩ́i ɔ̃ wá è, ɔ̃ wa gba pɔ́ Lua dàwɛ̃ɛ dɔ̃̀.
Yã́ beeɔ wálɛ o, i kɛ ń yã́ pɔ́ gbɛ̃nazĩna ɔ̃nɔ ì dawɛ̃ɛo no, yã́ pɔ́ Lua Nisĩna dàwɛ̃ɛɛ. Màa wi Lua Nisĩna yã́ bɔɔlɛkɛ gbɛ̃́ pɔ́ Lua Nisĩna vĩɔnɛ.
Dṹnia gbɛ̃́ lí Lua Nisĩna yã́ɔ sio, a dɛɛ̀ mìsaiyã ũɛ. Àli fɔ̃ ma seo, asa Lua Nisĩnapi gbãa ɔ̃ wì aà yã́zɛ dɔ̃ò.
Gbɛ̃́ pɔ́ Lua Nisĩna dɔaaaɛ̀ ì yã́pii zɛ́ dɔ̃, mɛ́ gbɛ̃e zɛvĩ à aà bɛ̃̀ɛboo.
A kɛ̃a Lua taalau wà mɛ̀: Démɛ Dii làasoo dɔ̃ à lɛdawài? Kási wápiɔ, wá Kilisi làasoopi vĩ.
Gbɛ̃́ɔ, mi fɔ̃ yã'òɛ́ lá mi o gbɛ̃́ pɔ́ Lua Nisĩna dɔaaanɛ́ɔnɛwao, ɔ̃ má òɛ́ lán dṹnia gbɛ̃́ɔwa, asa nɛ́tɛ̃naɔn á ũ naa Kilisiwa.
Vĩ má kpàwá, i kɛ blɛ yɔ̃unde no, asa i ka gĩao. Baa e tia i kao,
asa dàadeɔn á ũ e tia. Lá á zakɔ̃u, mɛ́ á yãkele vĩ, dàadeɔn á ũo lé? Á dàa mɛ́ dɔaaaɛ́.
Kɛ́ á gbɛ̃e mɛ̀ a zɛmanɔ, mɛ́ gbɛ̃pãle mɛ̀ a zɛ ń Apolooo, á kú ń ázĩa dàaon weo lé?
Dén Apoloo? Dén mapi? Zĩkɛnaɔn wá ũ, ɔ̃ a Kilisi náaikɛ̀ wá sabai. Wá baade lɛ́ zĩ pɔ́ Dii dàɛ kɛɛ.
Ma pɔtɔ̃̀, Apoloo ikàwà, ɔ̃ Lua tò à gbã̀.
Beewa pɔtɔ̃na ń ikawanao dɛ pɔe ũo, sema Lua pɔ́ tò à gbã̀.
Pɔtɔ̃na ń ikawanao sáaɛ. An baade a ài'e a zĩ lɛ́uɛ.
Zĩdoũkɛnaɔn wá ũ ń Luao. Lua bugbɛn á ũ, Lua kpɛ́n á ũ.
Gbɛ̃kɛ pɔ́ Lua kɛ̀mɛɛ mɛ́ tò ma ɛ̃ kpàlɛ lán ɛ̃bon gɔ̃idewa, ɔ̃ gbɛ̃pãle mɔ̀ lɛ́ kpɛ́pi bo. Baade laaidɔ a kpɛ́ boawa,
asa gbɛ̃e a fɔ̃ ɛ̃e kpálɛ lɔo, sema ɛ̃ pɔ́ kpálɛa Yesu Kilisi ũ kɔ̀ bàasio.
Tó gbɛ̃́ kpɛ́pi dɔ̀ ń vuao ge ã́nusu ge gbɛ̀ bɛɛɛde ge tó a dɔ̀ ń lío ge zàa ge sɛ̃,
baade zĩ sĩana a bɔ gupuau. Wa e yã́kpalɛkɛgɔɔzĩ, asa gupi a dɔ ń tɛ́oɛ, mɛ́ wa baade zĩ taa gwa tɛ́pi guu.
Tó gbɛ̃́ zĩ pɔ́ a kɛ̀ bɔ̀ tɛ́kũsai, ade a ài'e.
Tó gbɛ̃́ zĩ tɛkũ̀, a músi e, ade i bɔ ɔgii lá wì bɔ tɛ́uwa.
Á dɔ̃ Lua kpɛ́n á ũ Lua Nisĩna kú á guuo lé?
Tó gbɛ̃́ Lua kpɛ́pi ɔ̃̀ɔkpà, Lua a ade ɔ̃̀ɔkpa sɔ̃ɛ, asa kpɛ́pi kua adoaɛ, mɛ́ ámɛ á kpɛ́pi ũ.
Gbɛ̃e su azĩa sã́são. Tó á gbɛ̃e lɛ́ azĩa dilɛ dṹniaɛ bee ɔ̃nɔna ũ, aà gɔ̃nɛ́ mìsai, kɛ́ à e ɔ̃nɔkũ.
Asa dṹniaɛ bee ɔ̃nɔ dɛ Luaɛ mìsaiyã ũɛ. A kɛ̃a Lua taalau wà mɛ̀: Ì ɔ̃nɔnaɔ kṹ ń kɔ̃nikɛa guu.
Wà mɛ̀ lɔ: Dii dɔ̃ kɛ́ ɔ̃nɔnaɔ làasoo pã.
Ayãmɛto gbɛ̃e su ĩ́anadã a gbɛ̃nazĩn dee yã́ musuo. Pɔ́piiá á pɔ́ɛ:
Pɔlu, Apoloo, Piɛɛ, dṹnia, wɛ̃ni, ga, tia pɔ́ɔ, zia pɔ́ɔ, a píiá á pɔ́ɛ.
Ápiɔ sɔ̃, Kilisi pɔ́n á ũ, Kilisi sɔ̃, Lua pɔ́ɛ.
Ayãmɛto à wá gwa Kilisi zĩkɛnaɔ ũ, Lua asiiyã ziiaɔ ũ.
À kũ̀ ziiaɔ aaɔ náai vĩɛ.
Lá á kũamanɔ ge tó gbãadeɔ lɛ́ yã́kpalɛkɛmanɔ, i ka ma bakanswãua ũo. Mili mazĩa maa ge bɛ̃̀ɛboo.
Yãe lɛ́ ma sɔ̃ vĩo, ãma bee a ma bɔo, Dii mɛ́ ma yã́kpalɛkɛna ũ.
Ayãmɛto ásu dɔaa lí gbɛ̃e tàae e Dii mɔgɔɔ saio. Ɔ̃mɛ a gupua bii pɔ́ pɔ́ ulɛa gusiauwa, i nɔ̀sɛ yã́ bɔ gupuau. Zĩ́ bee baade a ma lá Lua a a sáaukpa.
Yã́ pɔ́ má òɛ́ɛ bee, má ò mapi ń Apolooo yã́ musuɛ, kɛ́ àɔ yã́ɛ bee dɔ̃: Wasu Lua yã́ baa vĩo. Á gbɛ̃e su ĩ́anadã à zɛ ń gbɛ̃doo à bɔ gbɛ̃do kpɛo.
Bɔ́ ń dɛońlai? Ń pɔe vĩ nzĩaɛ kɛ́ wi n gbaoa? Wà n gba, ɔ̃ ńlɛ ĩ́anadã lá wi n gbaowaa?
A kãn we kɔ̀a? A kɛ ɔdeɔ ũn we kɔ̀a? Álɛ kible wá sain wea? Má ye àɔ kible, wíɔ sãnu.
Asa má è wá Lua zĩnaɔ, Lua wá dílɛ kpɛɛ lán gbɛ̃́ pɔ́ wì ń dɛ dasi wáaɔwaɛ. Dṹnia gbɛ̃́pii wɛ́ fĩ̀wá, malaikaɔ ń gbɛ̃nazĩnaɔ píi.
Mìsaideɔn wá ũ Kilisi yã́i, ɔ̃ naa Kilisipiwa á dɛ ɔ̃nɔnaɔ ũn wea? Wá busɛ ɔ̃ á gbãa vĩn wea? Wá kpɛbɔa ɔ̃ á kpɛlaaa?
E tia nɔana ń imio lɛ́ wá dɛ, wá kú puizi, wa gɔ̃ pɔgbɛ̃aɔ ũ, bɛsaideɔ ũ.
Wi zĩ gbãa kɛ e wà kpasa. Tó wà wá ká, wi samaa'onɛ́ɛ. Tó wà ĩadàwá, wi mɛnafɔ̃.
Tó wà wá sɔ̃sɔ̃, wi awakpanɛ́ɛ. E tia wàlɛ wá dilɛ dṹnia bɔlɔ ũ, gbɛ̃́pii bìsa ũ.
Málɛ yã́ɛ bee kɛ̃́ɛ́ widaawá yã́i no. Málɛ á gba laai ma nɛ́ yenzideɔ ũɛ.
Baa tó naa Kilisiwa á gwanaɔ kà ũma'ũma, á de'ia dasio. Mámɛ ma á í ń Kilisi Yesu baokpaaɛ́o, ɔ̃ á naawà.
A yã́i málɛ awakpaɛ́, àɔ ma kɛa kɛ.
Ayãmɛto ma a nɛ́ yenzide Timɔtee zĩ̀wá. Aàpiá náaideɛ naa Diiwa guu, ɔ̃mɛ a ma naa Kilisiwa kɛkɛá dɔágu. Yã́ pɔ́ mi da Yesudeɔnɛ wɛ̃́lɛ ń wɛ̃́lɛon we.
Á gbɛ̃eɔ lɛ́ ĩ́anadã lá má mɔ́ á gwaiowa.
Tó Dii wèi, má mɔ́ á gwai tia, mí ĩ́andãnapiɔ gbãa e, i kɛ an yã'oa no.
Asa kpala pɔ́ bɔ̀ Lua kĩ́iá yã'o'o yã́ no, sema gbãa.
Kpelewa á yeii? Mà mɔ́wá ń goo yã̀, ge mà mɔ́ ń yeaázio ń nɔ̀sɛniɛoɛ?
Má mà gbãsĩ gɛ̃̀ á guu, yã́ pɔ́ a taa kú baa luadɔ̃nsaiɔ guu seo. Wà mɛ̀ á gbɛ̃do gɔ̃̀ a mae nɔ vĩ.
Ɔ̃ álɛ ĩ́anadãa? À kũ̀ á pɔ yaɛ, í gbɛ̃́ pɔ́ yã́pi kɛ̀ bɔ á guu.
Mapi, baa tó má kúánɔo, á làasoo kua, ɔ̃ ma yã́kpalɛkɛ̀ ń gbɛ̃́ pɔ́ yã́pi kɛ̀o gɔ̃̀ɔ lá má kú wewa.
Tó a kɔ̃ kã̀aa mɛ́ wá Dii Yesu gbãa kúánɔ, mɛ́ á kú ń ma làasooo, à gbɛ̃́pi kpa Setãuwa ń wá Dii Yesu tɔ́o, kɛ́ aà dàa e midɛ, aà nisĩna i bɔ aafia Dii mɔ́zĩ.
<range>
Á ĩ́andãa maao. Kɛ́ pɛ̃ɛsɛ'ɛsɛ yɔɔna ì pɛ̃ɛti zɔ̃ɔ sɛ́, á dɔ̃o lé?
À pɛ̃ɛsɛ'ɛsɛ zi kɔ́lɛ, í gɔ̃ pɛ̃ɛti dafu ũ a sɛ'ɛsɛ sai, lá à kũ̀ àɔ dɛwa, asa Kilisi gà wá Gɛ̃amusu sã ũɛ.
Ayãmɛto wàɔ ku Kàaso dikpɛkɛnaɔ ũ sĩana guu ń nɔ̀sɛpuao. Wásu wàɔ ku pɛ̃ɛsɛ'ɛsɛ zi dikpɛkɛnaɔ ũ mɔafili ń vãikɛao guuo.
Lá pɔ́ má kɛ̃̀ɛ́ guu ma mɛ̀ ásuli yãalɛ ń nɔdãakpanaɔo.
I kɛ dṹnia nɔdãakpanaɔ ge bĩideɔ ń gbɛ̃blenaɔ ge sa'onaɔ no, asa tó gbɛ̃́ beeɔnɛ, á bɔ dṹnia guuɛ.
Aawo, má òɛ́ gbɛ̃́ pɔ́ wà mɛ̀ wá gbɛ̃́ɛ, mɛ́ a dɛ nɔdãakpana ge bĩide ge sa'ona ge lɛvãide ge wɛ̃dɛna ge gbɛ̃blena ũ, ásu yãalɛaànɔo, ásu ɔkãaaaànɔ seo.
Ma bàa ũma ń yã́kpalɛkɛa ń Yesusaideɔi? Á zĩa gbɛ̃́ɔ mɛ́ kũ̀ à yã́kpalɛkɛńnɔo lé?
Lua mɛ́ a yã́kpalɛkɛ ń Yesusaideɔ. À gbɛ̃vãipi bɔ á guu.
Tó á gbɛ̃e yãvĩ ń a gbɛ̃́deeo, bɔ́yãi ìli gɛ́ yã́kpalɛkɛi ń adeo Lua gbɛ̃́ɔ kĩ́io, sema luadɔ̃nsaiɔ kĩ́ii?
Á dɔ̃ kɛ́ Lua gbɛ̃́ɔ mɛ́ aa yã́kpalɛkɛ ń dṹniaoo lé? Lá ámɛ á yã́kpalɛkɛ ń dṹniao, i ka à yã́ yɔɔnaɔ kɛkɛo lé?
Á dɔ̃ kɛ́ wámɛ wá yã́kpalɛkɛ ń malaikaɔo lé? Wa dṹniaɛ bee pɔ́ o lɔa?
Tó á yã́ bee taa kɛkɛa vĩ, ɔ̃ á gbɛ̃́ pɔ́ aai ka pɔe ũ á gãli guuoɔ sɛ yãkɛkɛnaɔ ũa?
Ma bee ò widaawá yã́iɛ. Á gbɛ̃e vĩ á guu a ɔ̃nɔ kà à a gbɛ̃́ɔ yã́ kɛkɛnɛ́oa?
Sema á gbɛ̃do a gbɛ̃́ sísi yã́kpalɛu Yesu náaikɛnsaiɔ kĩ́ia?
Lá á yãvĩ ń kɔ̃o, a zã yã́wa kɔ̀ míɔmiɔ. Bɔ́yãi i we taiinaio ni? Bɔ́yãi i to wà á bleo ni?
Ápiɔ i gbɛ̃́ taiinkɛ, i gbɛ̃ble, baa á kɔ̃tɛ̃ɛ.
Kɛ́ gbɛ̃́ taiinkɛnaɔ gɛ̃ kpala pɔ́ bɔ̀ Lua kĩ́i guuo, á dɔ̃o lé? Ásu ázĩa sã́são, nɔdãakpanaɔ ge sa'onaɔ ge gbãsĩkɛnaɔ ge gɔ̃ɛ káaluaɔ ge gbɛ̃́ pɔ́ aaì wúlɛ ń ń gɔ̃ɛ deeoɔ
ge kpã́iɔ ge bĩideɔ ge wɛ̃dɛnaɔ ge lɛvãideɔ ge gbɛ̃blenaɔ, an gbɛ̃e a gɛ̃ kpala pɔ́ bɔ̀ Lua kĩ́i guuo.
Á gbɛ̃eɔ dɛ màa yãaɛ, ɔ̃ a zu'ò a gɔ̃ Lua pɔ́ ũ, a bɔ maa ń Dii Yesu Kilisi tɔ́o ń wá Lua Nisĩna gbãao.
I mɛ á yã́pii kɛa zɛ́ vĩɛ. Ãma yãeɔ ài vĩo. I mɛ á yã́pii kɛa zɛ́ vĩɛ. Ãma ásu to yãe bakaɛ́ á níuo.
I mɛ lɔ blɛá nɔ̀sɛ pɔ́ɛ mɛ́ nɔ̀sɛá blɛ pɔ́ɛ. Ń beeo Lua a ḿpii midɛ. Mɛá gbãsĩkɛbɔ no, Dii pɔ́ɛ, mɛ́ Dii mɛ́ mɛpi gwana ũ.
Lua wá Dii bɔ̀ gau mɛ́ a wá bɔ gau ń a gbãao sɔ̃.
Á dɔ̃ kɛ́ á mɛ mɛ́ Kilisi mɛguɔ ũo lé? Wa Kilisi mɛgu sɛ wà kɛ káalua mɛgu ũ yã̀? Aawo!
Á dɔ̃ kɛ́ gbɛ̃́ pɔ́ nà káaluawa gɔ̃̀aànɔ mɛdoũo lé? A kɛ̃a Lua taalau wà mɛ̀, an pla ḿpii aaì gɔ̃ lán sàwakula ń gbalaowa.
Gbɛ̃́ pɔ́ nà Diiwa gɔ̃̀aànɔ nisĩna doũɛ.
À mikɛ̃ nɔdãakpaawa. Duun pãle pɔ́ gbɛ̃́ ì kɛ píi, ì kɛ mɛ guu yã́ no. Nɔdãakpana sɔ̃ ì yã'i a mɛɛ.
Á dɔ̃ kɛ́ á mɛ mɛ́ Nisĩna pɔ́ Lua á gbá a kú á guu kpɛ́ ũo lé? Á ázĩa vĩo,
Lua á lú à fĩabò. Ayãmɛto à Lua kpɛla ń á mɛo.
Lá pɔ́ á kɛ̃̀ yã́ musu, tó gɔ̃ɛ kú ɔnanɔɛwa sai, a maaɛ.
Ãma kɛ́ nɔdãakpaa di yã́i, gɔ̃ɛ píi aàɔ azĩa na vĩ, nɔɛ píi aàɔ azĩa gɔ̃ vĩ.
Gɔ̃ɛ lí wei a naɛ a zɛ́wa. Nɔɛ lí wei a gɔ̃ɛ màa lɔ.
Nɔɛ mɛ dɛ azĩa pɔ́ ũo, sema aà gɔ̃. Màa lɔ gɔ̃ɛ mɛ dɛ azĩa pɔ́ ũo, sema aà na.
Ásu gikɔ̃ɛo, sema á màkɔ̃ɛ kɛ́ à laaidɔ wabikɛawa gĩa, í gbasa á kɛa kɛ, kɛ́ Setãu su ɔ̃nɔkɛɛ́ à fu mɛnawao yã́i.
Lɛ́ má dàwá, i kɛ teasi no.
Má ye gbɛ̃́pii àɔ dɛmawa, ãma baade ń a gba pɔ́ Lua dàɛoɛ, gbɛ̃́ɛ bee ń a pɔ́o, gbɛ̃́ kee ń a pɔ́o.
Málɛ yã́ɛ bee o pɔsɛɔ ń gyaaɔnɛ. A maa aaɔ kú ńdo lamawaɛ,
ãma tó aa fɔ̃ ńzĩa kũo, aa nɔsɛ, aa zãkɛ, asa kɔ̃sɛa maa dɛ kua ń kɔ̃ nidɛaola.
Málɛ yãdilɛ nɔdeɔ ń gɔ̃deɔnɛ, i kɛ mámɛo, Diiɛ. Nɔɛ su gi a zã́zio,
gɔ̃ɛ su a na yao. Tó nɔɛ sù gì a zã́zi, aà zɔ̃lɛ ge aà ɛa kɛaànɔ na.
Málɛ o gbɛ̃́ kĩniɔnɛ, i kɛ Dii mɛ́ òo. Tó á gbɛ̃e nɔ luanaaikɛnsai vĩ, mɛ́ nɔpi ye àɔ kuaànɔ, asu yao.
Màa lɔ tó nɔɛe gɔ̃ luanaaikɛnsai vĩ, mɛ́ gɔ̃pi ye aàɔ kuanɔ, asu gio.
Asa Lua ì gɔ̃ luanaaikɛnsai sí a na yã́i, mɛ́ ì nɔ luanaaikɛnsai sí a zã́ yã́i. Tó màa no, an nɛ́ɔ aaɔ gbãlɛaɛ. Sĩana guu an kua adoa.
Tó a luanaaikɛnsai gì, aà gí. Yã́ bee taa guu an kua ń kɔ̃oá teasi no. Lua á sisi à á sɛ́ àɔ ku aafiaɛ.
Nɔɛ, ńyɔ̃ n zã́ suaban lò, ń dɔ̃a? Gɔ̃ɛ, ńyɔ̃ n na suaban lò, ń dɔ̃a?
Lá baade kú ń Lua kpaalɛo e Dii àɔ aà sisi, aà zɛò màa. Màa mi da Yesudeɔnɛ wɛ̃́lɛ ń wɛ̃́lɛo píi.
Lua gbɛ̃́ sìsi tɔ̃zɔ̃an lò? Asu gyafɔɔdekɛ wɛɛlɛo. Lua gbɛ̃́ sìsi gyafɔɔde ũn lò? Asu tɔ̃zɔ̃o.
Tɔ̃zɔ̃a yãe vĩo mɛ́ gyafɔɔ yãe vĩo, sema yã́ pɔ́ Lua dìlɛɔ kũa.
Lá baade kú Lua aà sìsi à aà sɛ̀ò, aà zɛò màa.
Lua n sisi zɔ ũn lò? Ńsu bílikɛo. Ãma tó ńsu n gɔ̃a wɛ̃́ɛ ũ zɛ́ è, bɔ zɔbleu.
Zɔ pɔ́ Dii aà sìsi gɔ̃̀ wɛ̃́ɛ ũ Diipi guuɛ. Màa lɔ wɛ̃́ɛ pɔ́ Dii aà sìsi gɔ̃̀ zɔ ũ naa Kilisiwaɛ.
Lua á lú à fĩabò. Ásu gɔ̃ gbɛ̃nazĩna zɔ ũo.
Gbɛ̃́ɔ, lá baade kú Lua aà sìsiò, aà zɛ ń Luao màa.
Pɔsɛɔ yã́ musu mi yãe ma Dii kĩ́io, ãma lá má náai vĩ Dii sùuu guu, lá ma làasoo dɛ má oɛ́.
Taasi pɔ́ kú tia mɛ́ tò málɛ e a maa kɛ́ gbɛ̃́ zɛ ń a kuao.
Tó ń nɔ vĩ, ńsu wɛɛlɛ ǹ gbaɛo. Tó ń vĩ sɔ̃o, ńsu wɛɛlɛo.
Tó ń sɛ̀, ni duunakɛ no. Tó wɛ̃́ndia zãkɛ̀ sɔ̃, i duunakɛo. Gbɛ̃́ beeɔ yã'e dṹniau, mɛ́ má ye bee á leo.
Ma gbɛ̃́ɔ, yã́ pɔ́ málɛ on kɛ: Gɔɔ i gɔ̃ zã̀o. Za tia nɔdeɔ gɔ̃ lá aa vĩowa.
Ɔɔlɔnaɔ gɔ̃ lá aalɛ ɔ́ɔlɔowa. Pɔnadeɔ gɔ̃ lá an pɔ naowa. Pɔlunaɔ gɔ̃ lá aa pɔe vĩowa.
Dṹnia pɔ́ mɔaokɛnaɔ gɔ̃ lá aalɛ kɛowa, asa dṹnia tiaɛ bee lɛ́ gɛ̃zɛaɛ.
Má ye àɔ ku yãkãakɛsaiɛ. Pɔsɛ ì laaidɔ Dii yã́ɔwa, ì lá a ka Diigu kɛ.
Nɔde ì laaidɔ dṹnia yã́ɔwa, ì lá a ka a nagu kɛ,
ɔ̃ ìɔ kú ń làasoo plao. Nɔɛ pɔsɛ ge nɔɛ lɛ́so ì laaidɔ Dii yã́ɔwa, ì a mɛ ń a nisĩnao kpawà. Nɔzãe sɔ̃ ì laaidɔ dṹnia yã́ɔwa, ì lá a ka a zã́gu kɛ.
I kɛ málɛ galakpaɛ́ no. Ma bee ò á aafia yã́iɛ, kɛ́ à yãkɛ a zɛ́wa, í ázĩa kpa Diiwa gupãle gwasai.
Tó gbɛ̃́ nɔkpama vĩ, tó àlɛ gɛ̃ sɛaa mɛ́ à kɛ̀ɛ̀ wí ũ, tó à aà kàka beewa, aà aà sɛ́, lá à kɛ̀ɛ̀wa, àlɛ duunakɛo. Aa kɔ̃sɛ.
Ãma tó à yã́pi bɔ̀ a nɔ̀sɛɛɛ, mɛ́ teasi lɛ́ aà kakao, mɛ́ a azĩa kũa dɔ̃, tó a dà a sɔ̃u á a wɛ̃́ndiapi sɛo, a kɛ̀ maaɛ.
Beewa gbɛ̃́ pɔ́ a pɔ́ sɛ̀ a kɛ̀ maaɛ, ãma gbɛ̃́ pɔ́ i a pɔ́ sɛo maa dɛ beea.
Nɔɛá a zã́ pɔ́ɛ gɔɔ pɔ́ aà zã́ kú píi. Tó aà zã́ sù ã́nuatò, a zɛvĩ à zãkɛ ń gɔ̃ pɔ́ a yeio, sema gɔ̃pi aàɔ dɛ Dii pɔ́ ũ.
Ń beeo tó à gɔ̃̀ pɔsɛ, málɛ e aà pɔ àɔ na dɛ tó à zãkɛ̀la. Málɛ e mapi, má Lua Nisĩna vĩ sɔ̃.
Sa'oblɛ yã́ musu, wá dɔ̃ kɛ́ á yã́ɔ dɔ̃ ápii. Dɔ̃a sɔ̃ ìɔ yɔ̃̀ɔ vĩ, yeakɔ̃i mɛ́ kã́fĩa vĩ.
Tó gbɛ̃́ lɛ́ e á yã́ dɔ̃, i dɔ̃ lá à kũ̀ à dɔ̃wa gĩao.
Tó gbɛ̃́ ye Luazi, Lua aà dɔ̃.
Too, sa'oblɛblea yã́ musu wá dɔ̃ kɛ́ dṹnia guu tã́aá pɔe no, asa Lua mɛ̀ndo kua wá dɔ̃.
Baa tó pɔ́ pɔ́ wì onɛ́ luaɔ ku musu ń zĩ́lɛo, mɛ́ dãɔ kĩ́i luaɔ diɛ, diiɔ diɛ,
wá kĩ́i Lua mɛ̀ndoɛ, ɔ̃n wá Mae pɔ́ pɔ́pii bɔ̀ aà kĩ́i mɛ́ wá kú aà yã́i ũ. Dii mɛ̀ndoɛ lɔ, ɔ̃n Yesu Kilisi pɔ́ pɔ́pii kɛ̀ mɛ́ wá kú aà sabai ũ.
Ãma gbɛ̃́pii dɔ̃ màao. Gbɛ̃eɔ dɔ́ɛkɛ̀ ń tã́a yã́o e tia, pɔ́ pɔ́ aalɛ ble aaìɔ e sa'oblɛɛ, ɔ̃ an làasoo lí dadoũo, kɛ́ dɔ̃a i panɛ́o yã́i.
Blɛ mɛ́ a wá sɔ̃ Luazio. Tó wi bleo, kɛ̃́sãa no. Tó wá blè, kã́fĩa no.
À laaika gɔ̃a wɛ̃́ɛɔ ũ beei, kɛ́ ásu to gbɛ̃́ pɔ́ dɔ̃a i panɛ́oɔ fuo.
N gbɛ̃́ pɔ́ ń dɔ̃a vĩ, tó gbɛ̃́ pɔ́ dɔ̃a i paɛ̀o n e, ńlɛ pɔble tã́a kùɛ, a aà gba sɔ̃ à sa'oblɛ ble sɔ̃o lé?
Beewa n dɔ̃a n gbɛ̃do pɔ́ dɔ̃a i paɛ̀o Kilisi gà aà yã́i ɔ̃̀ɔkpà.
Tó a duunakɛ̀ á Yesude deeɔnɛ, a ń dɔ̃a pɔ́ i panɛ́o gbá kàso, Kilisi a duunakɛ̀ɛ̀.
Ayãmɛto tó nɔ̀ɔ pɔ́ má só mɛ́ a to ma gbɛ̃do fu, má só bau lɔo, kɛ́ ma gbɛ̃do su fuo yã́i.
Má azĩa vĩo lé? Zĩnan ma ũo lé? Mi wɛsi wá Dii Yesulɛo lé? Ámɛ á dɛ ma zĩ gbɛ ũ naa Diiwa guuo lé?
Baa tó má dɛ zĩna ũ gbɛ̃pãleɔnɛo, má dɛɛ́ a ũ fá. Ma naa Diiwa guu ma zĩnakɛ seelan á ũ.
Lá mi o ma bɛ̃̀ɛbonaɔnɛn kɛ.
Má pɔblea ń imiao zɛ́ vĩ ma zĩ guuo lé?
Má a zɛ́ vĩ màɔ nɔ Yesude kũa gu pɔ́ málɛ gɛ́u, lá zĩna kĩniɔ ń Dii dãunaɔ ń Piɛɛowao lé?
Wá ń Baanabao wá pla, wámɛ wá zɛvĩ wà wá ɔzĩ to weoa?
Démɛ ì sosa ble ń azĩa gwaaoi? Démɛ li'bà mɛ́ ìli a bɛ bleo ni? Démɛ ìɔ zudã mɛ́ ìli a vĩ mio ni?
Baa kɛ́ gbɛ̃nazĩna yãkɛaɔ má lɛ̀ɛũoɛ́, a ku màa Mɔizi ikoyã guu lɔo lé?
Mɔizi ikoyã láu à mɛ̀, ásuli lɛsɔkpa zu pɔ́ lɛ́ pɔgbɛ̃ɛo. Zuɔ yã́i ɔ̃ Lua yã́pi òia?
Wá yã́i à yã́pi òio lé? Ao, wá yã́i wà yã́pi kɛ̃̀i, kɛ́ sɛ̃̀wana lí sɛ̃wa ń wɛdɔa pɔ́io, mɛ́ pɔgbɛ̃na lí pɔgbɛ̃ ń wɛdɔa pɔ́io, i a baa e a guu.
Tó wa Lua yã́ tɔ̃̀ á guu, mɛ́ wa wá baa è á guu, yãe yã̀?
Tó dãɔ zɛ́ bee vĩwá, wa wá pɔ́ o lɔe? Wi sɛ́lɛ zɛ́ bee kĩ́io, wa yã́pii fɔ̃̀ kɛ́ wásu zɛzɔ̃ Kilisi baoɛo yã́iɛ.
Á dɔ̃ kɛ́ Lua ua zĩkɛnaɔ lí Lua ua blɛ bleo lé? Lua gbagbakĩi sa'onaɔ lí ń baa e gbagbakĩipi guuo lé?
Beewa Dii dìlɛ a baokpanaɔ aaɔ ble baopi kpaa yã́ musu.
Ń beeo mi zɛ́piɔ kee sɛ́lɛo, mɛ́ mi bee o wà kɛmɛɛ yã́i no. Ga maamɛɛ dɛ beea. Gbɛ̃e a e kpa ma ĩ́andãapiɛo.
Kilisi baokpaa dɛmɛɛ ĩ́andãa yã́ ũo, teasi mɛ́ gbadàa. Waiyoo mapi, tó málɛ baopi kpao.
Tó mazĩa zĩ málɛ kɛ, ma wɛ́ dɔ aseaiɛ. Lá Lua mɛ́ dìlɛmɛɛ, à kũ̀ mà kɛɛ.
Bɔ́mɛ ma asea ũi? Tó ma baopi kpà ɔsãsãsai, mɛ́ mi iko pɔ́ má vĩ baopi kpaa guu blemáo, ma asean we.
Gbɛ̃e ma vĩo, ma azĩa dìlɛ zɔ ũ gbɛ̃́piiɛ, kɛ́ mà gbɛ̃́ e dasi yã́i.
Kɛ́ má kú ń Yudaɔ, ma gɔ̃ńwa, kɛ́ aa ma yã́zɛ e yã́i. Kɛ́ má kú ń Mɔizi ikoyãdanaɔ, ma gɔ̃ a dana ũ, baa kɛ́ a iko vĩao, kɛ́ a yãdanaɔ e ma yã́zɛ e yã́i.
Kɛ́ má kú ń ikoyãpi dànsaiɔ, ma gɔ̃ńwa, kɛ́ aa ma yã́zɛ e yã́i. I kɛ lua'ikoyãdansain ma ũo, Kilisi mɛ́ iko vĩa.
Kɛ́ má kú ń gbɛ̃́ busɛɔ, ma busa kɛ́ aa ma yã́zɛ e yã́i. Mi gɔ̃ pɔ́pii ũ gbɛ̃́piiɛ, baa lá à kɛ̀ píi, kɛ́ mà e ń gbɛ̃eɔ suaba.
Yã́ pɔ́ mi kɛ píi, mi kɛ Kilisi baokpaa yã́iɛ, ma ɔ iɔ ku a guu.
Bakpaaĩa guu, gbɛ̃́pii ì bàalɛɛ, ãma kɛ́ gbɛ̃́ mɛ̀ndo mɛ́ ì ble, á dɔ̃o lé? À bàalɛ màa sɔ̃, kɛ́ à e ble.
Ampii aaì dɛ̃ɛka aaɔ ńzĩa kũa dɔ̃ yã́pii musu. Aaì kɛ màa fùa pɔ́ ì ɔ̃̀ɔkpa ea yã́i. Wápiɔ sɔ̃, a pɔ́ pɔ́ lí ɔ̃̀ɔkpao yã́iɛ.
Ayãmɛto ba pɔ́ málɛ lɛ́, má dɔ̃ pɔ́ pɔ́ málɛ yá, i kɛ málɛ dɛ̃ɛka gugiiu no.
Mi ĩada ma mɛwa, mi ikoblewà, kɛ́ ma waasokɛa dãɔnɛ gbɛa, másu bɔ pão yã́i.
Ma gbɛ̃́ɔ, má ye wá deziɔ yã́ɛ bee dɔágu. Aa tɛ̀ tɛlui ḿpii, aa bùa ísiawa ḿpii.
Lua ń da'ilɛkɛ̀ tɛlupi guu ísiapi guu ḿpii Mɔizi ìwaɔ ũ.
Aa Lua blɛ doũ blè ḿpii,
aa Lua í doũ mì ḿpii, asa aa Lua gbɛsi pɔ́ lɛ́ ń tàlakpa í mìɛ. Gbɛsipiá Kilisiɛ.
Kási an daside i ka Luaguo, ɔ̃ an gɛ gɔ̃̀ kpálɛ guwaiwaiu.
Yã́pi dɛwɛ̃ɛ seela ũ, kɛ́ wásu yãvãi nidɛ lá aa a nidɛ̀wao.
Ásu àɔ dɛ tã́agbagbanaɔ ũ lá an gbɛ̃eɔwao. A kɛ̃a Lua taalau wà mɛ̀: Gbɛ̃́ɔ zɔ̃̀lɛ lɛ́ pɔble, aalɛ imi, ɔ̃ aa fɛ̀lɛ lɛ́ kɔ̃̀ɔ'o.
Wásu wàɔ dɛ nɔdãakpanaɔ ũ lá an gbɛ̃eɔwao. Aa kpà, ɔ̃ aa gàga gɔɔ doũ zĩ́ gbɛ̃ɔn ɔ̀aasɔsɔo lɛɛ bao ń àaɔ̃o (23.000).
Wásu Dii lɛ wà gwa lá an gbɛ̃eɔwao. Aa aà lɛ̀ aa gwà, ɔ̃ mlɛ̃ɔ ń soso aa gàga.
Ásu zɔaka lá an gbɛ̃eɔwao. Aa zɔakà, ɔ̃ ga malaika ń dɛdɛ.
Yã́pi ń lé seela ũ wá gbɛ̃́ pɔ́ wá kú gɔɔ vlã́waɔnɛɛ, ɔ̃ wa kɛ̃̀ láu wá gbaa laai yã́i.
Gbɛ̃́ pɔ́ lɛ́ e á zɛa gbãa, aà laaika lɛ́lɛai.
Yɔ̃ae i á leo, sema a pɔ́ pɔ́ ì gbɛ̃́pii le bàasio. Lua náai vĩ, a to wà á yɔ̃ dɛ á gbãa lɛ́ao. A á gba zɛ́ à yɔ̃a fɔ̃, í bɔu.
Ayãmɛto ma gbɛ̃́ yenzideɔ, à mikɛ̃ tã́agbagbaawa.
Málɛ yã'oɛ́ laaideɔ ũ. À wɛ́tɛ yã́ pɔ́ málɛ oɛ́i ázĩawa à gwa.
Imibɔ báaade pɔ́ wi sáaukpaò, tó wá a imì, wá baa ku Kilisi au guuo lé? Kàa pɔ́ wi ɛ́'ɛ, tó wá sò, wá baa ku Kilisi mɛ guuo lé?
Lá kàa mɛ̀ndoɛ, baa ń wá dasikɛo wá mɛ̀ doũɛ, asa wá baade a baa vĩ kàa doũpi guuɛ.
À gwa Isailiɔwa. Gbɛ̃́ pɔ́ sa'oblɛ blè bàa kú ń Lua gbagbakĩio lé?
Má ò kpelewa ni? Málɛ o tã́a sa'oblɛá pɔe yã̀? Ge an diiɔá pɔe yã̀?
Aawo, málɛ o pɔ́ pɔ́ wà sa'òò wa ò tã́awaɛ, i kɛ Lua no. Má ye á bàa àɔ kú ń tã́aoo.
Á fɔ̃ Dii imibɔ í mi ń tã́a pɔ́oo. Á fɔ̃ Dii blɛ ble ń tã́a pɔ́oo.
Ge wá ye wà Dii pɔ fɛlɛ yã̀? Wá gbãa dɛaàla yã̀?
I mɛ yã́pii zɛ́ vĩ. Màaɛ, ãma yã́pii ài vĩo. I mɛ yã́pii zɛvĩ. Màaɛ, ãma yã́pii kã́fĩa vĩo.
Gbɛ̃e zĩa yã́ su dɔaaɛ̀o, sema a gbɛ̃́dee yã́.
À pɔ́ pɔ́ wàlɛ yia ɛlɛu ble yãe gbɛasai á làasoo yã́i,
asa tɔɔlɛ ń pɔ́ pɔ́ kuwàɔ píiá Dii pɔ́ɛ.
Tó Yesusaide á sisi blɛwa, tó à kɛ̀ɛ́ mɛ́ a gɛ, à pɔ́ pɔ́ wa kpàwá ble yãe gbɛasai á làasoo yã́i.
Tó wà su òɛ́ sa'oblɛɛ, ásu bleo làasoo yã́i ń gbɛ̃́ pɔ́ òɛ́ yã́o.
Málɛ bee o ade làasoo yã́iɛ, i kɛ á pɔ́ no. Gbɛ̃pãle làasoo yã́i ɔ̃ máɔ mazĩa vĩoa?
Tó ma pɔblè ń sáaukpaao, bɔ́yãi wa ma bɛ̃̀ɛbo pɔ́ pɔ́ ma sáaukpàpi yã́ musui?
Yã́ pɔ́ álɛ kɛ píi, álɛ pɔblen nò, álɛ imin nò, àɔ apii kɛ Lua tɔbɔa yã́i.
Ásu to Yudaɔ ge Gɛlɛkiɔ ge Lua gãlideɔ fu á yãkɛa yã́io.
Màa mi kɛ. Apii guu mi wɛtã ma yã́ ká gbɛ̃́piiguɛ. Mili mazĩa maa wɛɛlɛo, sema bíla pɔ́, kɛ́ aa e bɔ yã́i.
À ma kɛa kɛ lá mi Kilisi kɛa kɛwa.
Ma á sáaukɛ̀ kɛ́ ma yã́ dɔágu yã́pii guu, mɛ́ á kɛ̀tokɔ̃ɛ pɔ́ má dàɛ́ɔ kũa.
Má ye àɔ dɔ̃ kɛ́ Kilisi mɛ́ gɔ̃ɛ píi mi ũ, gɔ̃ɛ mɛ́ nɔɛ mi ũ, mɛ́ Lua mɛ́ Kilisi mi ũ.
Gɔ̃ɛ pɔ́ lɛ́ wabikɛ ge àlɛ ãnabikɛkɛ ń pɔ́o kua a miwa lɛ́ a mi kpɛbɔɛ.
Nɔɛ pɔ́ lɛ́ wabikɛ ge àlɛ ãnabikɛkɛ pɔ́kummusukɛsai lɛ́ a mi kpɛbɔɛ, a dɛ lá à mipoloobòwaɛ.
Tó nɔɛ i pɔ́kummusukɛo, aà a mi kɛ̃ɛlɛ. Lá mikɛ̃ɛlɛa ge miboa dɛ nɔɛɛ wí ũ, aà pɔ́kummusukɛ.
I kũ gɔ̃ɛ pɔ́kummusukɛo, kɛ́ a dɛ Lua taa ń aà gawio ũ yã́i. Nɔɛ sɔ̃, ɔ̃mɛ gɔ̃ɛ gawi ũ.
Asa Lua i gɔ̃ɛ bɔ nɔɛ kĩ́io, nɔɛ a bɔ̀ gɔ̃ɛ kĩ́i.
I gɔ̃ɛ kɛ nɔɛ yã́io, nɔɛ a kɛ̀ gɔ̃ɛ yã́i.
Bee yã́i ń malaikaɔ yã́o sema nɔɛ lí pɔ́kummusukɛ a zã́ iko seela ũ.
Yã́pi guu naa Diiwa nɔɛ mɛ́ gɔ̃ɛ ũ, gɔ̃ɛ mɛ́ nɔɛ ũ.
Asa lá nɔɛ bɔ̀ gɔ̃ɛ guu, màa lɔ gɔ̃ɛ ì bɔ nɔɛ guu, mɛ́ pɔ́pii bɔ̀ Lua kĩ́iɛ.
À wɛ́tɛ yã́pizi à gwa. Nɔɛ wabikɛa pɔ́kummusukɛsai maaa?
Á dɔ̃ ázĩawa kɛ́ mikã gbã̀a dɛ gɔ̃ɛɛ wí ũ,
ãma tó nɔɛ vĩ, a dɛɛ̀ gawi ũɛ. Asa Lua mikã kpà nɔɛwa à kuaàla.
Tó gbɛ̃e ye lɛkpaakɛ, aàɔ dɔ̃ kɛ́ wápiɔ ń Lua gãlideɔ píi, bee bàasio wá yãpãle kũao.
Yã́ pɔ́ má ye daɛ́ tia guu, má á sáaukpao, asa á kɔ̃kãaa ì vãi iɛ́ dɛ maala.
Sɛ̃́ia má mà, tó a á gãli kã̀aa, i bɔ kɔ̃ kpɛ gã ń gãoɛ. Ma yã́pi sì yɔɔ.
Sema kɔ̃kpaalɛa àɔ kú á guu, kɛ́ sĩandeɔ e bɔ gupuau.
Tó a kãaa, i kɛ Dii blɛ ɔ̃ ili bleo,
asa á baade ì wã àɔ a pɔbleɛ. Nɔa ì gbɛ̃eɔ dɛ, wɛ̃ ì gbɛ̃eɔ dɛ.
Á bɛ vĩ à pɔbleu à imiuo lé? Ge i saka Lua gãlideɔgu à wida pɔesaideɔwa yã̀? Má oɛ́ kpelewa ni? Má á sáaukpa yã̀? Má á sáaukpa yã́ bee musuo.
Yã́ pɔ́ má mà Diiwa má dàɛ́n kɛ: Zĩ́ pɔ́ wa Dii Yesu kpámá, a gwãasĩna ɔ̃ à kàa sɛ̀
à Lua sáaukpà a ɛ̀'ɛ, ɔ̃ à mɛ̀ bee dɛ a mɛ pɔ́ á kpá wá yã́i ũɛ, wàliɔ bee kɛ a yã́ dɔawágu yã́i.
Màa lɔ kɛ́ aa pɔblè aa làa, à imibɔ sɛ̀ à mɛ̀, Luabaakuańnɔ tia a au sabai ɔ̃n ípi ũ. Tó wálɛ mi, wàliɔ mi a yã́ dɔawágu yã́i.
Asa tó a kàapi sò, mɛ́ a ípi mì, álɛ Dii ga baokpa e àɔ gɛ́ mɔ́iɛ.
Ayãmɛto tó gbɛ̃́ kàapi sò mɛ́ à Dii ípi mì kàa ń ípio yãdasai, à tàaekɛ̀ Diiɛ aà mɛ ń aà auo yã́ musu.
Baade azĩa yã́ gwagwa, i gbasa kàapi só, i ípi mi,
asa tó gbɛ̃́ sò mɛ́ a mì mɛpi gbadɔ̃sai, à yãdà azĩalaɛ.
Bee yã́i gyãeɔ ń yɛ̃̀ɛɛsaideɔ dasi á guu, mɛ́ gbɛ̃́ pɔ́ gɛ̀ gɛ́kĩiɔ fàao.
Tó wa wázĩa yã́ gwàgwa, Dii a wá tàae eo.
Ì wá tàae e, ì wá toto, kɛ́ yã́ su zɔ̃lɛwá ń dṹniaoo yã́iɛ.
Ayãmɛto ma gbɛ̃́ɔ, tó a kãaa álɛ Dii blɛ ble, àli kɔ̃ dã́.
Tó nɔa lɛ́ gbɛ̃dɛ, aà pɔble bɛ, kɛ́ á kɔ̃kãaa su yã'iɛ́o yã́i. Má yã́ pɔ́ gɔ̃̀ɔ bɔɔlɛkɛɛ́, tó ma mɔ.
Gbɛ̃́ɔ, Lua Nisĩna gbaɔ yã́ musu, má ye àɔ sĩana dɔ̃.
Á dɔ̃ kɛ́ gɔɔ pɔ́ á Lua dɔ̃o, tã́a pɔ́ aali yã'ooɔ mɛ́ ìɔ á gálɛ, aaìɔ dɔaaaɛ́.
Ayãmɛto má òɛ́, Lua Nisĩna lí dɛdɛ gbɛ̃́wa à láaizĩ̀ Yesuwao, mɛ́ gbɛ̃e a fɔ̃ o Yesu mɛ́ Dii ũo, mɛ́ i kɛ Lua Nisĩna dɔaaaɛ̀ bàasio.
Gba ku kpaalɛa, ãma Lua Nisĩna mɛ̀ndoɛ.
Zĩ ku kpaalɛa, ãma Dii mɛ̀ndoɛ.
Gbãa ku kpaalɛa, ãma Lua mɛ̀ndoɛ, ɔ̃mɛ ì apii kɛ baadeɛ.
Lua Nisĩna ì dɛdɛ baadewa gbɛ̃́pii kã́fĩa yã́iɛ.
Lua Nisĩna ì gbɛ̃́ɛ bee gba zɛ́ aà ɔ̃nɔyã'ò, mɛ́ Nisĩna doũpi ì gbɛ̃́ kee gba zɛ́ aà dɔ̃ayã'ò.
Nisĩna doũpi ì gbɛ̃pãle gba luanaaikɛa zɛ́, ì gbɛ̃́ gba gbɛ̃́gbãgbãa zɛ́.
Ì gbɛ̃́ gba dabudabukɛa zɛ́, ì gbɛ̃́ gba ãnabikɛkɛa zɛ́, ì gbɛ̃́ gba zɛ́ aà nisĩnaɔ dɔ̃kɔ̃ɛ, ì gbɛ̃́ gba zɛ́ aà yãebui'o, ì gbɛ̃́ gba yãe buipi bɔɔlɛkɛa zɛ́.
Nisĩna mɛ̀ndona doũpi mɛ́ ì apii kɛ, ì gbapi da baadeɛ lá a yeiwaɛ.
Mɛ̀ mɛ̀ndo guɔ dasi. Baa ń a dasikɛo, mɛ̀ doɛ píi. Màa wá naa Kilisiwa dɛ sɔ̃.
Wápiɔ píi, Yudaɔ ge buipãleɔ, zɔɔ ge wɛ̃́ɛɔ, Lua wá kɛ́ mɛ̀ doũ ń a Nisĩna mɛ̀ndonapi gbãaoɛ, à wá gbá a Nisĩna mɛ̀ndonapi, ɔ̃ wá mì wápii.
Mɛguɔ dasi, i kɛ mɛ̀ndo no.
Tó gbá mɛ̀ lá ɔn a ũo, á dɛ mɛ̀ pɔ́ ũo, bee yã́i àɔ dɛ mɛ̀ pɔ́ ũoa?
Tó swã́ mɛ̀ lá wɛ́n a ũo, á dɛ mɛ̀ pɔ́ ũo, bee yã́i àɔ dɛ mɛ̀ pɔ́ ũoa?
Tó mɛ̀ bṹu dɛ wɛ́ ũ, wa yãmae? Tó mɛ̀ bṹu dɛ swã́ ũ, wa pɔ́ gĩmae?
Lá a dɛwa, Lua guɔ pɛ̀pɛkɔ̃wa mɛ guu, ampii, lá a yeiwa.
Tó ampii dɛ mɛgu doũ ũ, mɛ̀n we má ni?
Lá a dɛwa mɛguɔ dasi, mɛ́ mɛ mɛ̀ndoɛ.
Wɛ́ a fɔ̃ o ɔɛ a bàa kuaànɔoo. Màa lɔ mi a fɔ̃ o gbáɛ a bàa kuaànɔoo.
Aawo, mɛgu pɔ́ wì e kɛ̃́sãańzi, mɛ a fɔ̃ àɔ a saio.
Mɛgu pɔ́ wì e gawisai, wì a kpɛla dɛńla. A gu pɔ́ wì a ea dilɛ wíyã ũ, wì pɔ́ nai dɛńla,
ãma a pɔ́ pɔ́ maa bàa kú ń beeoo. Kɛ́ Lua mɛ kã̀aa, à gawi kã̀fĩ pɔ́ pɔ́ gawi lɛ́ kɛ̃́sãmáɔnɛ dɛńla.
Beewa mɛ kpaalɛao, a guɔ kɔ̃ yã́ dɔ̃.
Tó mɛgu do lɛ́ taasikɛ, a guɔ píi ì kɛaànɔɛ. Tó wà mɛgu do kpɛlà, a guɔ píi ì pɔnakɛaànɔɛ.
Ámɛ á Kilisi mɛ ũ, mɛ́ á baade dɛ mɛpi guɔ ũ.
Gĩa sɛ̃́ia, Lua zĩnaɔ dìlɛ a gãlideɔ guu, a plaade ãnabiɔ, a àaɔ̃de yãdanɛdeɔ, bee gbɛa dabudabukɛnaɔ, bee gbɛa gbɛ̃́ pɔ́ à ń gbá gbɛ̃́gbãgbãa zɛ́ɔ ń dɔnlɛdeɔ ń dɔaanaɔ ń gbɛ̃́ pɔ́ ì yãebui'oɔ.
Zĩnaɔn ń ũ píie? Ãnabiɔn ń ũ píie? Yãdanɛdeɔn ń ũ píie? Dabudabukɛnaɔn ń ũ píie?
Lua gbɛ̃́gbãgbãa gbadànɛ́ ḿpiie? Aaì yãebui'o ḿpiie? Aaì yãe bui bɔɔlɛkɛ ḿpiie?
À wɛbii gba pɔ́ dɛńlaɔwa. Tiasa má a pɔ́ pɔ́ dɛńla zɛ́ ɔlɔɛ́.
Tó ma yãebui'ò, gbɛ̃nazĩna ge malaika pɔ́, tó miliɔ ye gbɛ̃́eo, ma kɔ̃fĩkɛ̀ lán mɔlɛa ge sɛ̃́sɛ̃napaawaɛ.
Tó ma ãnabikɛkɛgba è, tó ma yã́pii asii mà mɛ́ má dɔ̃a píi vĩ, tó ma luanaaikɛa kà mà gbɛ̀sĩsĩ sɔ̃, tó miliɔ ye gbɛ̃eo, pɔen ma ũo.
Tó ma pɔ́ pɔ́ má vĩɔ kpaalɛ̀nɛ́ píi, tó má tò wà ma kpasa, tó miliɔ ye gbɛ̃eo, a ài vĩmɛɛo.
Gbɛ̃́ pɔ́ ìɔ yeńzi ìɔ mɛna vĩ, a gbɛ̃kɛ vĩ. Ìli wɛdɔnɛ́o, ìli káadao, ìli yɔ̃̀ɔkɛo.
Ìli widamáo, ìli azĩa maa wɛɛlɛo, ìli fɛ̃ńzio, ìliɔ yã́kũańnɔo.
Ìli yãvãi yáalɔo, ì pɔnakɛ ń sĩanao.
Gbɛ̃́ pɔ́ ìɔ yeńzi ì yã́pii fɔ̃́, ì yã́pii náaikɛ, ì wɛdɔ yã́pii bɔa maai, ì mɛnakɛ ń yã́piio.
Yeakɔ̃i láaa vĩo. Ãnabikɛkɛa a midɛ, yãebui'oa lɛ́ a ká, dɔ̃a a gɛ̃zɛa.
Asa wá dɔ̃a ń wá ãnabikɛkɛao i pao.
Tó pɔ́ lɛ́so mɔ̀, pɔ́ pɔ́ i pao a gɛ̃zɛaɛ.
Kɛ́ má dɛ nɛbɔlɔna ũ, mi nɛ́ yã'o lan nɛbɔlɔnawa, mi làasookɛ lán nɛbɔlɔnawa, mi yã́ gwa lán nɛbɔlɔnawa. Kɛ́ ma ka gbɛ̃nazĩna ũ, ma ɔkpà nɛbɔlɔn yã́i.
Tia kɛ́wa wálɛ gu'e díi guu dùuduu, zĩ́ bee wá wɛsi Lualɛ. Tia kɛ́wa ma dɔ̃a i pao, zĩ́ bee má yã́ dɔ̃ wásawasa lá Lua ma dɔ̃wa.
Tiasa yã́ mɛ̀n àaɔ̃ɛ beeɔ mɛ́ gɔ̃̀: Luanaaikɛa ń wɛdɔaaàzio ń yeakɔ̃io, ãma yeakɔ̃i mɛ́ dɛńla.
À to yeakɔ̃i yã́ dɔaaɛ́, í wɛbii Lua Nisĩna gbaɔwa, atɛ̃sa ãnabikɛkɛa.
Gbɛ̃́ pɔ́ lɛ́ yãebui'o lɛ́ yã'o gbɛ̃́ɔnɛo, sema Lua, asa gbɛ̃e lɛ́ mao, àlɛ asiiyã'ò ń Lua Nisĩna gbãaoɛ.
Gbɛ̃́ pɔ́ lɛ́ ãnabikɛkɛ lɛ́ yã'o gbɛ̃́ɔnɛɛ, àlɛ ń zɛdɔɛ, àlɛ lɛdamáɛ, àlɛ ń nɔ̀sɛ nininɛ́ɛ.
Gbɛ̃́ pɔ́ lɛ́ yãebui'o lɛ́ azĩa kã́fĩɛ, gbɛ̃́ pɔ́ lɛ́ ãnabikɛkɛ lɛ́ Lua gãlideɔ kã́fĩɛ.
Má ye à yãebui'o ápii, ãma má ye à ãnabikɛkɛ dɛ beea. Gbɛ̃́ pɔ́ lɛ́ ãnabikɛkɛ dɛ yãebui'onala, sema wàlɛ a bɔɔlɛkɛ kɛ́ gãlidepiɔ e kã́fĩ a musu bàasio.
Gbɛ̃́ɔ, tó ma mɔ á kĩ́i mɛ́ ma yãebui'òɛ́, bɔ́ ài a vĩɛ́i? Sema ma yã'oa àɔ dɛ yã́wɛwɛ̃a ũ ge dɔ̃a ge ãnabikɛkɛa ge yãdaanɛ́.
Màa a dɛ ń pɔ́'ɔbɔnaɔ lɔ. Kulɛ ge mɔɔnan nò, tó àlɛ ɔbɔ súsuo, kpelewa wa fɔ̃ dɔ̃ lá àlɛ oi?
Tó mɔ ɔbɔ̀ yayaa, sosaɔ zĩ̀ sɔukɛo.
Màa ápiɔ sɔ̃, tó álɛ yãebui'o, wàlɛ mao, kpelewa wa yã́ pɔ́ álɛ o gbadɔ̃i? Á yã́ a gɛ̃ ń ĩ́anaoɛ.
Yã́ɔ bui dasi dṹnia guu, an kee bɔɔlɛsai sɔ̃o.
Tó wàlɛ bui pɔ́ mili a yãmao o, máɔ dɛ a ònaɛ nibɔ ũɛ, mɛ́ aɔ dɛmɛɛ nibɔ ũɛ.
Màa ápiɔ sɔ̃, lá á ãiavĩ ń Lua Nisĩna gbaɔ, à ãiakɛ àɔ gɛò aɛ, kɛ́ Yesudeɔ e zɛdɔ.
Ayãmɛto yãebui'ona wabikɛ aà e a bɔɔlɛkɛ.
Tó ma wabikɛ̀ ń yãebui'oao, ma nisĩna mɛ́ kɛ̀, ma làasoo dɔaaamɛɛo.
Too, yã́pi dɛai? Má wabikɛ ń nisĩnao, mí kɛ ń laaio lɔ. Má lɛsi ń nisĩnao, mí sí ń laaio lɔ.
Tó n Lua tɔnasì ń nisĩnao, kpelewa gbɛ̃́ dafu pɔ́ kú we a o, ãmi, sáau pɔ́ ń kpà yã́ musui? Asa i yã́ pɔ́ ń ò dɔ̃o.
Baa tó n sáaukpà a zɛ́wa, i to n gbɛ̃do zɛ̀dɔo.
Ma Lua sáaukɛ̀, kɛ́ mi yãebui'o dɛála píi,
ãma gãli guu tó ma yã́ mɛ̀n sɔo ò ń laaio ma yãdàonɛ́, a maamɛɛ dɛ mà yã́ mɛ̀n ũma'ũma o ń yãebui'oaola.
Gbɛ̃́ɔ, á làasoo su àɔ dɛ lán nɛ́ɔwao. Àɔ dɛ nɛbɔlɔnaɔwa vãi yã́ musu, ãma á làasoo àɔ dɛ gbɛ̃zɔ̃ɔ pɔ́ ũ.
Mɔizi ikoyã láu Dii mɛ̀: Má yãebui'o gbɛ̃́piɔnɛ nibɔɔ lɛ́u, ń beeo aa swã́sɛ ma yã́io.
Ayãmɛto yãebui'oa dɛ seela ũ Yesudeɔnɛo, sema Yesusaideɔ. Màa lɔ ãnabikɛkɛa dɛ seela ũ Yesusaideɔnɛo, sema Yesudeɔ.
Tó gãlideɔ kã̀aa píi, mɛ́ aalɛ yãebui'o ḿpii, tó gbɛ̃́ dafuɔ ge Yesusaideɔ mɔ̀ we, aa mɛ ĩ́ana kàmáɛo lé?
Tó gbɛ̃́pii lɛ́ ãnabikɛkɛ sɔ̃, mɛ́ Yesusaide ge gbɛ̃́ dafu mɔ̀ we, ampii yã́ a aà da làasoou a aà wɛ́ kɛ̃́,
asiiyã pɔ́ kú aà nɔ̀sɛu i bɔ gupuau, i wúlɛ a gbɛɛu à misiilɛ Luaɛ, i gbasa mɛ Lua kú á guu sĩanaɛ.
A dɛai gbɛ̃́ɔ? Tó a kãaa, á baade líɔ lɛ ge yãdaanɛ́ ge yã́wɛwɛ̃a ge yãebui'oa ge yãe buipi bɔɔlɛkɛa vĩ. À apii kɛ kɛ́ gbɛ̃́ɔ e zɛdɔ.
Tó wàlɛ yãebui'o, gbɛ̃ɔn pla ge àaɔ̃, asuli dɛ beeao. Aa kɔ̃ gba zɛ́, gbɛ̃́ mɛ̀ndo i a bɔɔlɛkɛ.
Tó a bɔɔlɛkɛna kuo, aà kã́mabo gãli guu, i a pɔ́ o ado ń Luao.
Ãnabiɔ gbɛ̃ɔn pla ge àaɔ̃ yã'o, gbɛ̃́ kĩniɔ i làasookɛ an yã́wa.
Tó Lua yã'ò gbɛ̃pãleɛ, gbɛ̃́ pɔ́ lɛ́ yã'o nílɛ.
Ápii á fɔ̃ ãnabikɛkɛ dodo, í yãdadakɔ̃ɛ ápii, í kɔ̃ sɛ lɛsĩ.
Ãnabiɔ fɔ̃ ń ãnabikɛkɛa zùukɛ,
asa Lua ye yãyaaaio, sema a zɛde. Lá Lua gbɛ̃́ɔ ì kɛ wɛ̃́lɛ ń wɛ̃́lɛo píiwa,
nɔɛɔ lɛ́ líɔ kpaaũa gãli guu, asa aa yã'oa zɛ́ vĩo. Aa misiilɛ lá wa ò Mɔizi ikoyã guuwa.
Tó aa ye yãe dɔ̃, aa ń zã́ gbɛai bɛ, asa nɔɛ yã'oa gãli guuá wíɛ.
Á kĩ́i Lua yã́ dàalɛua? Ge á mɛ̀ndo yã́i à mɔ̀ia?
Tó gbɛ̃́ lɛ́ e á dɛ ãnabi ge gbɛ̃́ pɔ́ Lua Nisĩna dɔaaaɛ̀ ũ, aàɔ dɔ̃ kɛ́ yã́ pɔ́ má kɛ̃̀ɛ́piá Dii yãdilɛaɛ.
Tó gbɛ̃́ pãkpài, à pãkpaaàziɛ.
Ayãmɛto ma gbɛ̃́ɔ, à wɛbii ãnabikɛkɛawa, ãma ásu gi yãebui'oaio.
À yã́pii kɛ a zɛ́wa súsu.
Gbɛ̃́ɔ, baona pɔ́ má kpàɛ́ á sì a zɛò ɔ̃ má ye mà ɛa dɔágu.
Baonapi mɛ́ a á suaba, tó á waaso pɔ́ má kpàɛ́pi kũa. Tó màa no, á Yesu náaikɛa kɛ̀ pãɛ.
Yã́ gbia pɔ́ má mà má dàɛ́n kɛ: Kilisi gà wá duuna yã́i lá a kɛ̃a Luayãtaalauwa.
Wà aà vĩ̀, ɔ̃ à vù a gɔɔ àaɔ̃de zĩ́ lá a kɛ̃a Luayãtaalauwa.
À azĩa ɔ̀lɔ Piɛɛɛ, ɔ̃ à azĩa ɔ̀lɔ a ìwa gbɛ̃ɔn kuɛplaɔnɛ lɔ.
Bee gbɛa à azĩa ɔ̀lɔ wá gbɛ̃́ɔnɛ kɛ́ aa kãaaa gudoũ, aa dɛ gbɛ̃ɔn ɔ̀aa pla ń basɔoola (500). An daside ku e tia, ãma an gbɛ̃eɔ ã́nuatò.
Bee gbɛa à azĩa ɔ̀lɔ Zaakiɛ, ɔ̃ à azĩa ɔ̀lɔ zĩnaɔnɛ píi.
Ampii gbɛa à bɔ̀ mɔ̀a, ma gɔ̃ kɔ̃nsɛ ũ.
Asa zĩnaɔ guu mámɛ má kpɛɛ, mi ka wà omɛɛ zĩnao, asa ma ĩadà Lua gãlideɔwa.
Gbɛ̃kɛ pɔ́ Lua kɛ̀mɛɛ yã́ mɛ́ tò má dɛ kɛ́wa gbã, mɛ́ gbɛ̃kɛ pɔ́ a kɛ̀mɛɛpi i kɛ pão, asa ma dɛ̃ɛkà dɛńla píi. Mámɛ má kɛ̀o, gba pɔ́ Lua dàmɛɛ mɛ́ tò má kɛ̀.
Ayãmɛto à bɔ̀ ma kĩ́i ge an kĩ́in nò, yã́ pɔ́ wálɛ a waasokɛ á sìn we.
Lá wálɛ Kilisi bɔa gau waasokɛ, àkɛa á gbɛ̃eɔ lɛ́ o gɛɔ vuo ni?
Tó gɛɔ vuo, dɔ̃ Kilisi i vuo.
Tó Kilisi i vuoɛ, dɔ̃ wá waasokɛa gia, mɛ́ á Kilisi náaikɛa gia,
wí gɔ̃ Lua seelade ɛgɛnaɔ ũ, kɛ́ wá ò à Kilisi vù yã́i. Asa tó gɛɔ vuo, dɔ̃ i aà vuo.
Tó Lua lí gɛ vuo, Kilisi i vuo.
Tó Kilisi i vuo, á Kilisi náaikɛaá pãɛ, á kú á duuna guuɛ e tia,
mɛ́ gbɛ̃́ pɔ́ ã́nuatò naa Kilisiwaɔ kàalɛɛ.
Tó wá kuaɛ bee yã́i ɔ̃ wá wɛ́ dɔi Kilisizi ado, wɛ̃nadeɔn wá ũ dɛ gbɛ̃́piia.
Sĩana guu Kilisi bɔ̀ gau, ɔ̃mɛ dɔ̀aa vù sɛ̃́ia gbɛ̃́ pɔ́ gàɔnɛ.
Lá gbɛ̃e mɛ́ tò ga mɔ̀, màa lɔ gbɛ̃e tò gɛɔ vua mɔ̀.
Kua Adamu bui ũ tò ga lì gbɛ̃́piia. Màa lɔ gbɛ̃́ pɔ́ naa Kilisiwaɔ wɛ̃ni e ḿpii.
Baade ń a dɔ̀ɔoɛ. Kilisi mɛ́ dɔ̀aa vù sɛ̃́ia, a gbɛa aà gbɛ̃́ɔ vu aà mɔgɔɔ.
Ɔ̃ dṹnia a láa, Kilisi i kíakɛ midɛ píi ń ikoɔ ń gbãaɔ, i a kpala kpa Mae Luawa.
Asa à kũ̀ Kilisi àɔ kibleɛ e Lua gɛ̀ aà ibɛɛɔ kɛɛ̀ aà gbadibɔ ũ.
Ibɛɛ pɔ́ a a midɛ gbɛzã mɛ́ ga ũ,
asa Lua pɔ́pii nà Kilisiɛ a ɔzĩɛ. Kɛ́ à mɛ̀ pɔ́pii kú aà ɔzĩ, wá dɔ̃ kɛ́ Lua pɔ́ pɔ́pii nàɛ̀ a ɔzĩpi bàasi.
Tó à pɔ́pii nàɛ̀ a ɔzĩ, aàpi ɔ̃ aà Nɛ́ pɔ́ à pɔ́pii nàɛ a ɔzĩpi a misiilɛɛ̀, Luapi iɔ dɛ apii ũ pɔ́piiɛ.
Gbɛ̃́ pɔ́ aaì da'ilɛkɛ gɛɔ gɛ̃ɛ ũ sɔ̃ bɛ? Tó gɛɔ vu sĩanao, bɔ́yãi wì da'ilɛkɛ an gɛ̃ɛ ũi?
Wápiɔ sɔ̃, bɔ́yãi wiɔ ku kai guu gɔɔpiii?
Ń ĩ́ana pɔ́ mi dã́ á yã́ musu naa Kilisi Yesu wá Diiwao, miɔ ku ga lɛ́zĩ lá gu lɛ́ dɔɛ.
Tó mazĩa yã́i ma dɛ̃ɛkài ń wàiɔ Ɛfɛsɛ, bɔ́ ài a vĩmɛɛi? Tó gɛɔ vuo, wà pɔble, wà imi, asa wá ga ziaɛ.
Ásu to à sã́são, gbɛ̃na vãi ì dàa maa ɔ̃̀ɔkpaɛ.
À su á laaiwa súsu, ásu duunakɛ lɔo, asa á gbɛ̃eɔ Lua dɔ̃o. Ma bee ò kɛ́ à á wípi dɔ̃ yã́iɛ.
Gbɛ̃e a mɛ kpelewa gɛɔ vui? Mɛ kpele aaɔ vĩi?
Sɔũ yã́ɛ! Wìli pɔ́tɔ̃ à bɔ̀lɛ fɔ̃mbasikɛsaio.
Tó wà pɔtɔ̃̀, mase ge pɔpãlen nò, ìli bɔlɛ pɔ́ wɛ́tɛ̃ ũo.
Lua ì to à bɔlɛ lá a dìlɛwaɛ, ampii ń a buio.
Pɔ́ wɛ̃nideɔ píi mɛ̀ doũo. Gbɛ̃nazĩnaɔ pɔ́ ńdo, nɔ̀bɔɔ pɔ́ ńdo, bãɔ pɔ́ ńdo, kpɔɔ pɔ́ ńdo.
Luabɛ pɔ́ɔ ku, dṹnia pɔ́ɔ ku. Luabɛ pɔ́ɔ gawi ńdo, dṹnia pɔ́ɔ gawi ńdo.
Ĩatɛ̃ gawi ado, mɔvua pɔ́ ado, saanaɔ pɔ́ ńdo. Baa saanapiɔ gawi dodo kɔ̃ɛɛ.
Màa àɔ dɛ gɛɔ vugɔɔzĩ. Wì gɛ vĩ à yaikɛ, a vu yaikɛsai.
Wì gɛ vĩ bɛɛɛsai, a vu ń gawio. Wì gɛ vĩ gbãasai, a vu gbã́ugbãu.
Wì gɛ vĩ ń dṹnia mɛo, a vu ń àizãna mɛo. Lá dṹnia mɛ ku, àizãna mɛ ku lɔɛ.
A kɛ̃a Lua taalau wà mɛ̀, gbɛ̃́ sɛ̃́ia Adamu gɔ̃̀ gbɛ̃́ bɛ̃́ɛ ũ, ãma Adamu gbɛzã gɔ̃̀ Nisĩn wɛ̃nikpamade ũ.
I kɛ àizãna mɛ mɛ́ lí dɔaao, dṹnia mɛ mɛ́ ì dɔaa, a gbɛa sa àizãna mɛ.
Gbɛ̃nazĩn sɛ̃́ia bɔ̀ bùsutiuɛ, a plaade bɔ̀ luabɛɛ.
Gbɛ̃́ pɔ́ dɛ tɔɔlɛ gbɛ̃́ ũɔ bɔ̀ gbɛ̃́ pɔ́ bɔ̀ tɔɔlɛuwa. Gbɛ̃́ pɔ́ dɛ luabɛ gbɛ̃́ ũɔ bɔ̀ gbɛ̃́ pɔ́ bɔ̀ luabɛwa.
Lá wá dɛ gbɛ̃́ pɔ́ bɔ̀ tɔɔlɛu taa ũ, màa lɔ wáɔ dɛ gbɛ̃́ pɔ́ bɔ̀ luabɛ taa ũ.
Yã́ pɔ́ má òn kɛ gbɛ̃́ɔ. Tó kpala pɔ́ bɔ̀ Lua kĩ́i bɔ̀ gupuau, wá e ble ń wá mɛoo. Wá e wàɔ ku guyaikɛsai guu ń wá mɛ pɔ́ ì yaikɛoo.
À ma, má asiiyã'òɛ́. Wá ga píio, ãma wá li píi
kã́ndo lán wɛdɛawa kã̀ae gbɛzã pɛ́zĩ. Asa kã̀ae a ɔbɔ, gɛɔ i vu yaikɛsai, wápiɔ sɔ̃ wí li.
Sema wá mɛ pɔ́ ì yaikɛɛ bee gɛ̃ a yaikɛsai guu. Sema wá mɛ̀ gɛɛ bee gɛ̃ a gasai guu.
Tó wá mɛ pɔ́ ì yaikɛ gɛ̃̀ a yaikɛsai guu, mɛ́ wá mɛ̀ gɛ gɛ̃̀ a gasai guu, ɔ̃ yã́ pɔ́ kɛ̃a láuɛ bee a pa wà mɛ̀: Wà zĩblè gawa, à mìdɛ.
Ga, n zĩblea tɔ́n lái? Ga, n sɛwɛ kú máɛ?
Duuna mɛ́ ga sɛwɛ ũ, mɛ́ duuna gbãa ì bɔ ikoyã guuɛ.
Wà Lua sáaukpa, kɛ́ ì to wà zĩble ń wá Dii Yesu Kilisi gbãao.
Ayãmɛto ma gbɛ̃́ yenzideɔ, à zɛ gbãa gíũgiũ bɔzãsai, í wɛtã Dii zĩwa gɔɔpii, asa á dɔ̃ kɛ́ zĩ pɔ́ álɛ kɛ Diiɛ pão.
Lua gbɛ̃́ɔ kámasakaa yã́ musu, lá má ò Galati bùsu Yesudeɔnɛ, à kɛ màa sɔ̃.
Ãsɔ̃anɛna ń ãsɔ̃anɛnao á baade lí ɔ̃a pɔ́ a è a gbãa lɛ́u bɔ adoa, iɔ kãaa, kɛ́ ásu kámasapi wɛɛlɛ gɔɔ pɔ́ ma mɔo.
Tó ma mɔ, má gbɛ̃́ pɔ́ a ń dílɛ aa gɛ́ɔ zĩ Yelusalɛũ ń taalao ń kámasa pɔ́ á kàpio.
Tó à kũ̀ mà gɛɛ sɔ̃, aai gɛ́ ma kpái.
Tó ma bɔlɛ ń Masedonio, má mɔ́ á kĩ́i, asa má bɔlɛ ń Masedonioɛ.
Málɛ e má gɔɔplakɛánɔ, baa buziɛ se máɔ ye bleánɔ, í gɛ́ zɛimɛɛ gu pɔ́ má gɛ́u.
Tia kɛ́wa má ye mà gɛ̃ála bàlalao, málɛ e má gɔɔplakɛánɔ, tó Dii wèi.
Má gɔ̃ Ɛfɛsɛ e Pãteko dikpɛ zĩ́ɛ,
asa Lua zɛpòomɛɛ maamaa mà zĩ maa kɛ, mɛ́ ibɛɛɔ dasi.
Tó Timɔtee sù mɔ̀, ásu kɛɛ̀ bùubuu aà vĩakɛɛ́o, asa àlɛ zĩkɛ Diiɛ lamawaɛ.
Á gbɛ̃e su sakaaàguo. À kũ̀sũakɛɛ̀ aà e ka ma kĩ́i aafia, asa mapi ń ma gbɛ̃́ɔ wá wɛ́ dɔaàzi.
Wá gbɛ̃do Apoloo sɔ̃, miɔ naɛwà mɔ̀ɔmɔɔ aà mɔ á gwai ń wá gbɛ̃́ kĩniɔ. A ye mɔai gĩao. Tó a zɛkɛ̀, a mɔ́.
À itɛ̃kɛ, íɔ zɛa Yesu náaikɛa guu. À gbɛ̃zɔ̃ɔ yã́ kɛ, íɔ gbãa.
À yã́pii kɛ ń yekɔ̃io.
Á Sefana bɛdeɔ dɔ̃, kɛ́ aa dɛ Yesude sɛ̃́iaɔ ũ Gɛlɛsi bùsuu mɛ́ aa dìlɛ wàɔ dɛ Lua gbɛ̃́ɔ dɔnlɛdeɔ ũ. Gbɛ̃́ɔ, ma wabikɛ̀wáɛ,
à misiilɛ gbɛ̃́ bee taaɔnɛ ń gbɛ̃́ pɔ́ aalɛ kɔaikɛ kua zĩ doũpi guuɔ píi.
Ma pɔ kɛ̀na Sefana ń Fɔɔtunatuo ń Akaikuo mɔawa, asa aa gɔ̃̀mɛɛ á gɛ̃ɛ ũɛ.
Aa tò ma nɔ̀sɛ dàdoũ ń á pɔ́o. À gbɛ̃́ bee taaɔ kpɛla.
Azi bùsu Yesudeɔ fɔkpàwá. Akilasi ń Pisiio ń gãlide pɔ́ aaì kãaa ń bɛɔ fɔkpàwá maamaa naa Diiwa guu.
Wá gbɛ̃́ pɔ́ wá sãnuɔ fɔkpàwá ápii. À fɔkpakɔ̃wa ń Lua gbɛ̃́ɔ lɛ́pɛakɔ̃wao.
Ma Pɔlu, fɔɛ beeá ma ɔgbɛɛ.
Tó gbɛ̃e ye Diizio, Lua láaikɛwà. Wá Dii lɛ́ mɔ́.
Dii Yesu gbɛ̃kɛkɛɛ́.
Má yeázi píi naa Kilisi Yesuwa.
Mámɛmaa Kilisi Yesu zĩna Pɔlu lá Lua yeiwa ń wá gbɛ̃do Timɔteeo, wámɛ wa láɛ bee kɛ̃̀ Lua gãlide pɔ́ kú Kɔlɛniɔnɛ ń Lua gbɛ̃́ pɔ́ kú Gɛlɛsi bùsuuɔ píi.
Lua wá Mae ń Dii Yesu Kilisio gbɛ̃kɛkɛɛ́, i á gba aafia.
Wà Lua wá Dii Yesu Kilisi Mae sáaukpa, Mae Lua sósobide gbɛ̃nɔsɛnininapi.
Ì wá nɔ̀sɛ níniwɛ̃ɛ wá ĩadama píi guu, kɛ́ wà e gbɛ̃́ pɔ́ kú baa ĩadama kpeletaa guuɔ nɔ̀sɛ níninɛ́ sɔ̃ ń nɔ̀sɛ nínibɔ pɔ́ Lua wá nɔ̀sɛ nìniowɛ̃ɛo.
Lá taasi pɔ́ Kilisi kɛ̀ ì liwázi, màa lɔ wá nɔ̀sɛ ì níni maamaa Kilisi yã́i.
Tó wà wá wɛtã̀, á nɔ̀sɛninia ń á bɔao yã́iɛ. Tó Lua wá nɔ̀sɛ nìni, á nɔ̀sɛninia yã́iɛ, kɛ́ à e taasi doũ pɔ́ wálɛ kɛ fɔ̃́.
Wá á náai vĩ seasai, asa wá dɔ̃ lá á bàa kú ń taasi pɔ́ Kilisi kɛ̀o, á bàa kú ń nɔ̀sɛniniapio lɔ.
Gbɛ̃́ɔ, wá ye àɔ dɔ̃ lá wà wá wɛtã̀ Azi bùsuu. À tɔ̃̀wá maamaa, a dɛ wá gbãa lɛ́a, baa wá wɛ̃ni wá wɛ́ dɔi lɔ seo.
Yã́ daawála, wálɛ e wa gaɛ. Bee wá lé kɛ́ wásu zɛ ń wázĩa gbãaoo, sema Lua pɔ́ ì gɛɔ vu gbãa.
À wá bɔ́ kai zɔ̃ɔ guu, mɛ́ a wá bɔu. Aàpi wá wɛ́ dɔi aà wá bɔu lɔ
wabi pɔ́ álɛ kɛwɛ̃ɛ sabai. Beewa gbɛ̃́ɔ Lua sáaukpa dasi wá yã́ musu gbɛ̃kɛ pɔ́ a kɛ̀wɛ̃ɛ gbɛ̃́ dasiɔ wabikɛawɛ̃ɛ yã́i.
Yã́ pɔ́ wi a ĩ́anadãn kɛ: Wá làasoo daa doũ, asa ń Lua gbãao wá kú ń nɔ̀sɛpuao mɔafilisai dṹnia guu, atɛ̃sa á kĩ́i. Dṹnia ɔ̃nɔ wá kuòo, sema Lua gbɛ̃kɛ.
Wili láe kɛ̃́ɛ́o, sema pɔ́ i a kyokɛ á dɔ̃ bàasio.
Lá á wá dɔ̃ gĩa yɔɔ, má ye à wá dɔ̃ sã́asã, kɛ́ à ĩ́anadã wá yã́ musu Dii Yesu mɔ́zĩ, lá wá dã á yã́ musuwa.
Kɔ̃ náaikɛapi guu má dìlɛ yãa ma Masedoni gɛa guu mà bɔlɛ á gwai káau, mí ɛa su ń á kĩ́io, í báaa e gɛ̃n pla, í dɔnlɛkɛmɛɛ ma Yude gɛa guu.
<range>
Kɛ́ ma gɛa bee dìlɛ, ma lɛplayã'ò yã̀? Tó má dìlɛ mà yãkɛ, dṹnia yã́ ì dɔaamɛɛ, ɔ̃ ì kɛmɛɛ kã́ndo ao ao ge aawo aawo ũa?
Lá Lua náai vĩ, yã́ pɔ́ wá òɛ́ dɛ ao aawo ũo.
Lua Nɛ́ Yesu Kilisi pɔ́ mapi ń Silivɛ̃ɛo ń Timɔteeo wa aà yã́ waasokɛ̀ɛ́ á gbɛ̃́ pɔ́ ì mɛ ao aawo no, Lua pɔ́ ì mɛ aon aà ũ.
Asa lɛ́ pɔ́ Lua gbɛ̃̀ píi sĩana ì kɛ aà guuɛ. Ayãmɛto ń Yesu Kilisipi tɔ́o ɔ̃ wì mɛ ãmi, Lua tɔbɔa yã́i.
Lua mɛ́ wá zĩ́napɛ̀lɛ naa Kilisiwa ń ápiɔ, à wá dílɛ adoa,
à a seela kɛ̀wá, à a Nisĩna dà wá sɔ̃u gba pɔ́ Lua dɔ̀aa dàwɛ̃ɛ ũ.
Lua mɛ́ ma seelade ũ, a ma nɔ̀sɛ dɔ̃. Kɛ́ má ye ĩadawáo yã́i mi gɛ́ Kɔlɛni lɔo.
I kɛ wálɛ gbãamɔɛ́ á luanaaikɛa guu no, asa a zɛ̀dɔu kɔ̀, wálɛ zĩkɛánɔ á pɔna yã́iɛ.
Ɔ̃ má è mazĩawa a maa mà mɔ́ á kĩ́i ń pɔyao lɔo.
Tó ma á pɔ yàɛ́, démɛ a ma pɔ kɛ nai, mɛ́ i kɛ á gbɛ̃́ pɔ́ ma á pɔ yàɛ́ɔ bàasio?
Ma lakɛ̃̀ɛ́ màa, kɛ́ tó ma mɔ á gwai, á gbɛ̃́ pɔ́ á dɛ à ma pɔ kɛ naɔ su ma pɔ yaoɛ. Má á náai vĩ ápii, kɛ́ ma pɔna dɛ á pɔna ũ.
Ma lápi kɛ̃̀ɛ́ ń pɔsiao ń nɔ̀sɛpusuo ń wɛ́'ioɛ, i kɛ kɛ́ mà á pɔ ya yã́i no, kɛ́ àɔ dɔ̃ lá ma yeaázi kà yã́iɛ.
Lá gbɛ̃e pɔyayã kɛ̀, i kɛ ma pɔ a yào, ápiiɛ, ge á gbɛ̃eɔ, kɛ́ ma yã'oa su gɛ̃agɛ̃o.
Ĩa pɔ́ á daside dà gbɛ̃́piwa mɔ̀wà.
Ayãmɛto à sùuukɛaànɔ sa, à aà nɔ̀sɛ níniɛ̀, kɛ́ aà pɔsia zɔ̃ɔ su aà mɔ ĩ́io yã́i.
Bee yã́i ma awakpàɛ́, à ɔlɔɛ̀ wásawasa kɛ́ á yeaàzi.
A yã́i ma lápi kɛ̃̀ɛ́, ma likpàlɛwá mà e dɔ̃ tó á yã́ pɔ́ má òɛ́ kũa píi.
Tó a sùuukɛ̀ ń gbɛ̃́o, mi kɛaànɔ sɔ̃ɛ. Sùuu pɔ́ má kɛ̀, tó yãe su ku, má kɛ̀ á yã́i Kilisi gɛ̃ɛ ũɛ,
kɛ́ Setãu su ɔ̃nɔkɛwɛ̃ɛo yã́i, asa wá gí aà kɔ̃ni dɔ̃io.
Kɛ́ ma gɛ Kilisi baokpai Toloasi, Dii zɛpòomɛɛ,
ãma ma nisĩna zɛao, kɛ́ mi a gbɛ̃do Titu eo yã́i. Ɔ̃ ma lɛzàmá we, ma da Masedoni zɛ́u.
Ma sáaukɛ̀ ń Luao, asa ìɔ dɔaawɛ̃ɛ gɔɔpiiɛ, wiɔ zĩ̀blenaɔ ũ naa Kilisiwa, wi aà dɔ̃a gĩ fã́ɛ gupiiu.
Asa wá dɛ tulaleti gĩ na pɔ́ Kilisi kpàsa Luaɛ ũ gbɛ̃́ pɔ́ àlɛ ń suabaɔ ń gbɛ̃́ vũaaaɔ guuɛ.
Wá gɛ̀ gĩ ũ gbɛ̃eɔnɛ, ɔ̃ ì ga inɛ́. Wá wɛ̃ni gĩ ũ gbɛ̃́ kĩniɔnɛ, ɔ̃ ì wɛ̃ni inɛ́. Wá démɛ kà bee kɛai?
Wá dɛ lán gbɛ̃́ pɔ́ aaìɔ Lua yã́ laataɔwao. Naa Kilisiwa wi yã'o ń nɔ̀sɛpuao ń Lua dɔ̃ao a zĩnaɔ ũ.
Wa ɛa su wázĩa sáaukpaawa yã̀? Wá bàa kú ń seela lá pɔ́ wa kɛ̃̀ɛ́ ge pɔ́ á kɛ̃̀nɛ́o lán gbɛ̃eɔwa yã̀?
Ámɛ á wá taalapi ũ, a kɛ̃a wá sɔ̃wa. Gbɛ̃́pii a fɔ̃ dɔ̃, i a kyokɛ.
Á yã́ bɔ̀ gupuau, á dɛ lá pɔ́ Kilisi kɛ̃̀ a nà wá ɔzĩ ũ. I lápi kɛ̃́ ń gàalula ío no, a kɛ̃̀ ń Lua bɛ̃́ɛ Nisĩnaoɛ. I kɛ̃ gbɛ̀ pɛ̀pɛɛwa no, a kɛ̃̀ á sɔ̃waɛ.
Wá a náai vĩ màa Lua aɛ ń Kilisi gbãao.
I kɛ ń wázĩao wi ka wà mɛ zĩpi bɔ̀ wá gã̀uɛo, Lua mɛ́ wá káwà.
Ɔ̃mɛ wá káwà, ɔ̃ wá dɛ aà bàa kua ń gbɛ̃́ɔ yã́ dafu zĩkɛnaɔ ũ. I kɛ ikoyã no, Lua Nisĩna yã́ɛ. Asa ikoyã ì ga inɛ́ɛ, Nisĩnapi sɔ̃ ì wɛ̃ni inɛ́.
Kɛ́ Lua ikoyã kɛ̃̀ gbɛ̀ pɛ̀pɛɛwa, a gawi bɔ̀ Mɔizi oawa. Ń a tɛkɛa gɛ̃azɛakɛo Isailiɔ i fɔ̃ gwào. Tó zɛ́ pɔ́ ì ga inɛ́pi bɔ̀ ń gawi bee taao,
Nisĩnapi zɛ́ gawi dɛai?
Lá zɛ́ pɔ́ ì yãdańla gawi vĩ, zɛ́ pɔ́ ì to yã́ bɔńnɔ na gawi dɛa zɔ̃ɔ.
Pɔ́ pɔ́ gawi vĩ yãa gawi vĩ lɔo, gawi pɔ́ dɛaàlapi yã́i.
Tó pɔ́ gɔɔsoplana bɔ̀ ń gawio, pɔ́ pɔ́ ìɔ ku gawi dɛa zɔ̃ɔ.
Wɛdɔa beei guu wi yã'o seasai.
Wá dɛ lán Mɔiziwao. À sálana kù a oaa, kɛ́ Isailiɔ su a oa tɛkɛa pɔ́ lɛ́ gɛ̃zɛa láaa eo.
An nɔ̀sɛ tàta, asa e gbã tó aalɛ Luabaakuańnɔ lá kyokɛ, sálana doũpi ìɔ kua ń làasooaɛ. Ìli goo, sema tó gbɛ̃́ naa Kilisiwa bàasio.
E tia tó wàlɛ Mɔizi yã́ kyokɛ, sálanapi ìɔ kua ń làasooaɛ.
Ãma tó aa zɛ̀ ń Diio, sálanapi a go ń làasooa.
Diipi mɛ́ Lua Nisĩnapi ũ, mɛ́ gu pɔ́ Dii Nisĩnapi kuu, we wì gɔ̃ wɛ̃́ɛɔ ũ.
Wá gbɛ̃́ pɔ́ pɔ́ gò wá oawaɔ, wálɛ Dii gawi ɔlɔnɛ́ lán díiwa, wiɔ li laaàwa, wá gawi iɔ kã́fĩ. Dii pɔ́ dɛ Lua Nisĩna ũpi zĩn we.
Ayãmɛto lá Lua zĩ bee dàwɛ̃ɛ a sùuu guu, wá kúsu lí kwɛ́o.
Wa ɔkpà asii wisaiyãɔzi, wili yãkɛ ń wɛzɛ̃oo, mɛ́ wili Lua yã́ koleo. Wi sĩana'ònɛ́ wásawasa wà wázĩa kɛkɛ gbɛ̃́piiɛ Lua dɔ̃a guuɛ.
Tó baona pɔ́ wálɛ kpá ulɛaɛ, gbɛ̃́ vũaaaɔ ɔ̃ a ulɛanɛ́.
Asa dṹniaɛ bee dii Yesusaideɔ wɛ́ vĩ̀akũ̀, kɛ́ aasu baona sí, Kilisi pɔ́ dɛ Lua taa ũ gawi gupunɛ́o yã́iɛ.
Wá zĩa kpàwa wálɛ kɛo, Yesu Kilisi diikɛ kpàwa wálɛ kɛ, mɛ́ wálɛ zɔbleɛ́ aà yã́i.
Lá Lua ò yãa, gu pu gusiau, à gupù wá sɔ̃u màa lɔ. Gupuapi dɛ aà gawi pɔ́ lɛ́ tɛkɛ Kilisi oawa dɔ̃a ũ.
Ń beeo wá gbɛ̃́ pɔ́ wá àizɛɛ bee kũaɔ, wá dɛ lán gĩ̀ oowa, kɛ́ wà e dɔ̃ gbãa zɔ̃ɔ ì bɔ Lua kĩ́iɛ, wá kĩ́i no.
Wìɔ ĩadawá gupiiuɛ, ń beeo wili fuo. Wi bílikɛ, ãma wá wɛ́ dɔa Luazi lí busao.
Wì wá wɛtã, ãma Lua lí wá tó weo. Wì wá pã́lɛ, ãma wili gao.
Gɔɔpii wá kú Yesu ga suawá guu, kɛ́ aà wɛ̃ni e bɔ gupuau wá mɛwa yã́i.
Wá gbɛ̃́ bɛ̃́ɛɔ wiɔ ku ga lɛ́zĩ Yesu yã́i, kɛ́ aà wɛ̃ni e bɔ gupuau wá mɛ pɔ́ a ga guu yã́i.
Màa gapi lɛ́ zĩkɛ wá guu, mɛ́ wɛ̃nipi lɛ́ zĩkɛ á guu.
A kɛ̃a Lua taalau wà mɛ̀: Ma Lua náaikɛ̀ ɔ̃ ma yã'ò. Wápiɔ sɔ̃ wa Lua náai doũpi kɛ̀, ɔ̃ wálɛ yã'o a yã́i.
Asa wá dɔ̃ lá Lua Dii Yesu bɔ̀ gau, a wá bɔaànɔ gau sɔ̃, i wá kpá a kùɛ sãnu ń ápiɔ.
Beeɔ lɛ́ wá le píi á yã́i, Lua gbɛ̃kɛ i li gbɛ̃́ dasidea, aà sáaukpaa i kã́fĩ aà tɔbɔa yã́i.
Ayãmɛto wá kúsu lí kwɛ́o. Baa tó wá mɛkaa lɛ́ yaikɛ, wá guu ìɔ dafukũ lá gu lɛ́ dɔɛ.
Wá ĩadama gɔɔ do lɛɛnaɛ bee lɛ́ gawi zɔ̃ɔ láasai iwɛ̃ɛ, a dɛ beeao.
Wá wɛ́ kú pɔ́ pɔ́ wì wɛsiɛ kĩ́io, sema pɔ́ pɔ́ wìli wɛsiɛo. Asa pɔ́ pɔ́ wì wɛsiɛá gɔɔpla pɔ́ɛ. Pɔ́ pɔ́ wìli wɛsiɛo sɔ̃ ìɔ ku gɔɔpiiɛ.
Wá dɔ̃ tó wá sɔ pɔ́ wá kúu kpɛ́ ũ dṹnia guuɛ bee yàa, Lua a kpɛ́ pɔ́ wi dɔ ń ɔoo kpáwá a bɛ e gɔɔpii.
Wi we sɔpi guu fɛ̀ɛɛ, wá ye luabɛ pɔ́pi daɛ,
asa tó wa bɔ sɔu, wáɔ ku mɛsaio.
Gɔɔ pɔ́ wá kú sɔɛ bee guu, wi we fɛ̀ɛɛ lá wá asosɛawa. I kɛ wá ye bɔ a guu no, wá ye luabɛ pɔ́ daɛ, kɛ́ wɛ̃ni wá sɔ pɔ́ ì gapi mɔ́.
Bee yã́i ɔ̃ Lua wá kɛ́i, ɔ̃ à a Nisĩna kpàwá gba pɔ́ à dɔ̀aa dàwɛ̃ɛ ũ.
A yã́i tò wá sɔ̃ ìɔ dilɛa. Wá dɔ̃ gɔɔ pɔ́ wá mɛɛ bee ku, wá kú Dii kĩ́io.
Asa Dii náai wá kuò, i kɛ wɛsia pɔelɛ yã́ no.
Wá sɔ̃ ìɔ dilɛa. Bɔa sɔu gɛa Dii kĩ́i mɛ́ maawɛ̃ɛ.
Kua mɛ guun nò, bɔa a guun nò, wiɔ wɛɛlɛ wá yã́ kaaàgu.
Asa Kilisi aɔ zɔ̃lɛa a gĩ́naa, wápii wí bɔ zɛ aà aɛ, i fĩabo wá baadeɛ aà kua mɛ guu yãkɛawa, a maa ge a vãi.
Lá wálɛ vĩakɛ Diiɛ màa, wi wɛɛlɛ gbɛ̃́ɔ yã́pi zɛ́ e. Lua wá sã́asã dɔ̃, mɛ́ wá ye à wá dɔ̃ á sɔ̃u màa.
Wálɛ wázĩa sáaukpaɛ́ lɔ no, wálɛ á gba zɛ́ à ĩ́anadã wá yã́ musuɛ, í e yã́zãsi gbɛ̃́ pɔ́ ì ĩ́anadã pɔ́ pɔ́ àlɛ e ń wɛ́o, i kɛ sɔ̃̀ yã́ nowa.
Tó álɛ e wá liaaaɛ, Lua yã́iɛ. Tó wa su wá dɔ̀ɔwa, á yã́iɛ.
Asa Kilisi yeawázi yã́ mɛ́ wá kũa gbãa. Wá è tó gbɛ̃́ mɛ̀ndo gà gbɛ̃́pii gɛ̃ɛ ũ, aa gà ḿpiin we.
À gà gbɛ̃́pii gɛ̃ɛ ũ, kɛ́ gbɛ̃́ pɔ́ gɔ̃̀ɔ su wàɔ kú ńzĩa pɔ́ ũ lɔo, sema gbɛ̃́ pɔ́ gà ń gɛ̃ɛ ũ à vù pɔ́.
Bee yã́i wili gbɛ̃e gwa lá dṹnia ì aà gwawa tia lɔo. Baa kɛ́ wá Kilisi dɔ̃ lá dṹnia aà dɔ̃wa yãa, wá aà dɔ̃ màa tia lɔo.
Tó gbɛ̃́ naa Kilisiwa, gbɛ̃́ dafuɛ. Aà kua zi gɛ̃̀, a dafu mɛ́ mɔ̀.
Bee bɔ̀ Lua kĩ́i píiɛ. À wá kɛanɔ na ń Kilisi gbãao, ɔ̃ à gbɛ̃́ɔ kɛa naanɔ zĩ dàwɛ̃ɛ.
Kilisi sabai Lua dṹnia kɛ̀anɔ na gbɛ̃́ɔ tàaeɔ yãdasai. À gbɛ̃́ɔ kɛaanɔ napi yãdàwɛ̃ɛ.
Beewa Kilisi gɛ̃ɛɔn wá ũ. Lua lɛ́ gbɛ̃́ɔ sisi wá musu. Wa wabikɛ̀wá Kilisi gbɛu, à kɛ na ń Luao.
Lua tò duunsaide gɔ̃̀ duuna awakpabɔ ũ wá yã́i, kɛ́ naawà guu Lua i to yã́ bɔwanɔ na.
Lá wálɛ zĩkɛ Luaɛ, wa awakpàɛ́, ásu to gbɛ̃kɛ pɔ́ Lua kɛ̀ɛ́ kɛ pão.
Asa Lua mɛ̀: Ma n yãmà a gɔɔwa, ma dɔnlɛ suabagɔɔ. Gɔɔ kà sa, gbã mɛ́ suabagɔɔpi ũ.
Wili yã́ pɔ́ a to gbɛ̃́ fu kɛo, kɛ́ wasu wá zĩ sãa eo yã́i.
Wi wá luazĩkɛnkɛ ɔlɔ gbɛ̃́ɔnɛ yã́pii guu. Wi mɛnafɔ̃ maamaa ń ĩadaawáo ń taasio ń wɛ́tɛ̃ao.
Wà wá gbɛ̃́, wà wá ká kpɛ́u, wà fɛ̀lɛwanɔ. Wa zĩ gbãa kɛ̀, wi e i'òo, nɔana wá dɛ́.
Wá ɔ̀lɔnɛ́ ń nɔ̀sɛmɛndoo ń dɔ̃ao ń sùuuo ń maakɛao ń nɔ̀sɛpuao ń yenzi mɔafilisaio
ń sĩana'oao ń Lua gbãao. Wá maakɛbɔɔ kũa wá ɔplaau ń zɛɛo.
Wì wá kpɛla, wì wá kpɛbɔ. Wì wá tɔ́ vãi sí, wì wá tɔnasi. Sĩandeɔn wá ũ, ɔ̃ wì wá dilɛ mɔafilideɔ ũ.
Tɔdeɔn wá ũ, ɔ̃ wì wá dilɛ gbɛ̃andoɔ ũ. Wá bɛ̃́ɛɛ fá, ɔ̃ wì wá dilɛ gɛɔ ũ. Wì wá dilɛ pɔgbɛ̃aɔ ũ, ãma wìli wá dɛo.
Wá pɔ ìɔ naɛ, ɔ̃ wìɔ wá dilɛ pɔsiadeɔ ũ. Wi gbɛ̃́ɔ kɛ ɔdeɔ ũ dasi, ɔ̃ wìɔ wá dilɛ taasideɔ ũ. Wá pɔ́pii vĩ, ɔ̃ wìɔ wá dilɛ pɔesaideɔ ũ.
Kɔlɛnideɔ, wa yã'òɛ́ wásawasa, wa wá nɔ̀sɛ wɛ̃̀ɛ́.
Wi wá nɔ̀sɛ kṹkpaɛ́o, ámɛ a á pɔ́ kũ̀kpawɛ̃ɛ.
Ma yã'òɛ́ lán ma nɛ́ɔwaɛ. Lá wa wá nɔ̀sɛ wɛ̃̀ɛ́, à á nɔ̀sɛ wɛ̃wɛ̃ɛ sɔ̃.
Ásu nakɔ̃wa ń Yesusaideɔo. Kpelewa maa ń vãio aa gbɛ̃́kpa ń kɔ̃oi? Baa kpele gupua ń gusiao vĩ ń kɔ̃oi?
Kilisi yã́ a kɔ̃sɛ ń Setãu pɔ́o kpelewa ni? Bɔ́ Yesude ń Yesusaideo vĩ ń kɔ̃oi?
Kpelewa Lua kpɛ́ lɛ́ a kɛ doũ ń tã́aɔi? Lua bɛ̃́ɛ kpɛ́n wá ũ, lá a òwa à mɛ̀: Máɔ kúńnɔ, máɔ bɛbɛ ń guu, míɔ dɛ ń Lua ũ, aaiɔ dɛ ma gbɛ̃́ɔ ũ.
Ayãmɛto Dii mɛ̀: À kɛ̃́má, àliɔ kú ádoa, ásu ɔkã pɔ́ gbãlɛawao, mí á sí,
míɔ dɛ á Mae ũ, íɔ dɛ ma nɛgɔ̃ɛɔ ń ma nɛnɔɛɔ ũ. Dii Gbãapiide mɛ́ ò.
Ma gbɛ̃́ yenzideɔ, lá Lua lɛgbɛ̃̀wɛ̃ɛ màa, wà kɛ̃ yã́ pɔ́ ì mɛ ń nisĩnao gbãlɛwa míɔmiɔ, wí wɛɛlɛ wà wá kua adoa lɛpapa vĩakɛa Luaɛ guu.
À wá kṹ ɔplapla. Wi tàaekɛ gbɛ̃eɛo, wi gbɛ̃e ɔ̃̀ɔkpao, wi gbɛ̃e taiinkɛo.
Mi bee o mà yãdaála no. Má ò kɔ̀, wa gan nò, wá kún nò, á yã́ dɔ wá sɔ̃waɛ.
Má á náai vĩ zɔ̃ɔ, mi ĩ́anadã á yã́ musu maamaa. Wɛ́tɛ̃a mɔawɛ̃ɛ guu píi ma nɔ̀sɛninia kpɛ lɔo, ma pɔ kɛ̀na yã́iyãi.
Baa kɛ́ wa ka Masedoni bùsuu, wá mɛ i e dɔ̀o. Wɛ́tɛ̃a píi wá lé, wà fɛ̀lɛwá ń sòleo, ɔ̃ wá kú sɔ̃̀deedee guu.
Ɔ̃ Lua pɔ́ ì yɛ̃̀ɛɛsaideɔ nɔ̀sɛ níni wá nɔ̀sɛ nìniwɛ̃ɛ Titu mɔa guu.
I kɛ aà mɔa ado no, kɛ́ a aà nɔ̀sɛ nìniɛ̀ yã́iɛ lɔ. A òwɛ̃ɛ álɛ ma bɛɛkɛ, á kú déndɔ̃mɛɛ guu, a zɛmanɔ sa, ɔ̃ ma pɔna kã̀fĩ.
Baa kɛ́ lá pɔ́ má kɛ̃̀ɛ́ á pɔ yà, má làasoo pãle dao. Ma làasoo pãle dà yãa, kɛ́ má è lápi á pɔ yà gɔɔpla,
ãma ma pɔ kɛ̀na sa. I kɛ kɛ́ ma á pɔ yàɛ́ yã́i no, kɛ́ á pɔsia tò a nɔ̀sɛlìlɛ yã́iɛ. Á pɔyaapi bɔ̀ Lua kĩ́iɛ. Bee yã́i ásoo wá kɛ̀ɛ́o.
Pɔsia pɔ́ bɔ̀ Lua kĩ́i ì to gbɛ̃́ nɔ̀sɛlilɛ Luapi i aà suaba líɔ déndɔ̃mɛɛ vĩo. Dṹnia pɔsia mɛ́ ì ga inɛ́.
À gwa lá pɔsia pɔ́ bɔ̀ Lua kĩ́ipi zĩkɛ̀ á guu. Á mɛ wã̀ sa, a gi ń ázĩao, á pɔ fɛ̀lɛ, vĩa á kṹ, a ma bɛɛkɛ̀, a wɛtã̀, a vãikɛna swãgàga. Apii guu a ázĩa ɔ̀lɔnɛ́ kɛ́ á tàae vĩ yã́pi guuo.
Baa kɛ́ ma lápi kɛ̃̀ɛ́, i kɛ gbɛ̃́ pɔ́ tàaekɛ̀ ge gbɛ̃́ pɔ́ à tàaekɛ̀ɛ̀ yã́i no, má kɛ̃̀ Lua dɔ̃a guu, kɛ́ á yeawázi e bɔ gupuauɛ.
Wá nɔ̀sɛninia bee bàasi, wá pɔna kã̀fĩ maamaa Titu pɔna yã́ musu, kɛ́ ápii á tò aà nisĩna sù yã́i.
Ma ĩ́anadã̀ɛ̀ yãa á yã́ musu, i to wí ma kũo. Lá wa sĩana'òɛ́ yã́pii guu, màa wá ĩ́andãa Tituɛ kɛ̀ sĩana ũ.
Lá a aà dìlɛ gbia a aà kpɛlà, mɛ́ a aà yãmà ápii, tó à làasookɛ̀ yã́piwa, aà nɔ̀sɛ ì ɛa yáalɔwáɛ.
Ma pɔ kɛ̀na, kɛ́ má á náai vĩ yã́pii guu yã́i.
Gbɛ̃́ɔ, wá ye àɔ gbɛ̃kɛ pɔ́ Lua kɛ̀ Yesude pɔ́ aa ku Masedoni bùsuu wɛ̃́lɛ ń wɛ̃́lɛoɔnɛ dɔ̃.
An yɔ̃a ń ĩadaama pãsĩo guu, an pɔ kɛ̀na maamaa, ɔ̃ baa ń ń taaside búubuukɛo aa gbadà sɔũsɔũ.
Má òɛ́ aa gbadà ń gbãa lɛ́u, a dɛ ń gbãa lɛ́a se.
Aa gbɛ̀awá ńzĩa awa ń awao, wà ń gba zɛ́ ń ɔ e àɔ ku Lua gbɛ̃́ɔ kámasa guu.
Aa kɛ̀ dɛ lá wá wɛ́ dɔia, aa ńzĩa kpà Diiwa gĩa ń wápiɔ lɔ lá Lua yeiwa.
Ɔ̃ wa wabikɛ̀ Tituwa aà gɛ́ kámasa yã́ pɔ́ a dàalɛ á guu lɛkpaaĩi.
Lá á gbãa yã́pii guu, luanaaikɛa ń yã'oao ń dɔ̃ao ń yã́pii ãiao ń á yeawázio, àɔ gbãa kámasapi kaa guu lɔ.
I kɛ ma yãdìlɛɛ́ no, kɔai pɔ́ gbɛ̃pãleɔ kɛ̀ ɔ̃ má òɛ́, kɛ́ mà e mà á yea gbɛ̃́ɔzi sĩana dɔ̃.
Á wá Dii Yesu Kilisi gbɛ̃kɛ dɔ̃. Aà pɔde'ia à gɔ̃̀ pɔsaide ũ á yã́i, ɔ̃ aà pɔsaidekɛ guu à á kɛ́ pɔdeɔ ũ.
Lá má è yã́pi musun we. Bee kɔ̃sì ń á gbɛ̃́ pɔ́ a zɛ ń yã́pio za muyãa, mɛ́ á kɛ̀ɔ.
À yã́pi lɛkpaaĩ sa. Lá á sɔu mà ń a kɛao, à kɛ á gbãa lɛ́u.
Tó gbɛ̃́ gbadà ń nɔ̀sɛmɛndoo a pɔvĩa lɛ́u, bee ì ká, i kɛ pɔ́ pɔ́ a vĩo no.
I kɛ áɔ taasikɛ gbɛ̃́ kĩniɔ aaɔ namable no. Àɔ kpaaĩa.
Tia kɛ́wa pɔ́ pɔ́ diázi à yoonɛ́ an pɔ́kɛ̃sãama guu. Gɔɔewa sɔ̃, pɔ́ pɔ́ dińzi aai ɛa yooɛ́ á pɔ́kɛ̃sãawá guu. Beewa áɔ kpaaĩa.
Lá a kɛ̃a láuwa wà mɛ̀: Sɛ̀lɛnzɔ̃ɔde pɔ́ i fɛ̃o, yɔɔnde pɔ́ i kɛ̃́são.
Ma sáaukɛ̀ ń Luao, kɛ́ a tò á yã́ dɔ Titu sɔ̃wa lamawa.
À wá yãmà, aà mɛ wã̀ à mɔ á gwai, àlɛ mɔ́ teasi no.
Wá gbɛ̃do pɔ́ aà tɔ́ lìgua Yesudeɔ guu píi baonakpaa musu ɔ̃ wá dàɛ̀.
Bee gbɛa lɔ Yesudeɔ aà sɛ̀ aà gɛ́wanɔ kámasa zĩ pɔ́ wálɛ kɛ kɛi. Wálɛ zĩpi kɛ Dii tɔbɔa yã́iɛ ń nɔ̀sɛmaa pɔ́ wá dào.
Wálɛ gbɛ̃́ɔ wá tàae'ea gba zɔ̃ɔ pɔ́ na wá ɔzĩ yã́ musu abaa bɔ.
I kɛ yã́ pɔ́ maa Diiɛ ɔ̃ wálɛ wɛɛlɛ adoo, ń pɔ́ pɔ́ maa gbɛ̃nazĩnaɔnɛo lɔɛ.
Wa wá gbɛ̃pãle dànɛ́ lɔ. Wa aà laai gwà a gɛ̃na lɛ́ vĩo, wá è a ãiavĩ yã́pii guu, mɛ́ aà ãia ɛ̀a kã̀fĩ tia, kɛ́ a á náai vĩ yã́i.
Titu gbɛ̃́ bee sɔ̃, ma zĩkɛndee pɔ́ wi á maa wɛɛlɛ sãnun aà ũ. Wá gbɛ̃́ kĩniɔ sɔ̃, Yesudeɔ zĩnaɔnɛ, aaì Kilisi tɔbɔ.
Ayãmɛto à ɔlɔnɛ́ kɛ́ á yeńzi, Yesudeɔ i dɔ̃ kɛ́ wá ĩ́andãa á yã́ musu sĩana vĩ.
Má lákɛ̃ɛ́ Lua gbɛ̃́ɔ kɔ̃ kámasa pɔ́ wálɛ kápi yã́ musuo,
asa má dɔ̃ a nɔ̀sɛmaa dà, ɔ̃ ma ĩ́anadã̀ Masedoniɔnɛ ma mɛ̀ Gɛlɛkiɔ sɔu mà za muyãa. Á ãiapi ń gbɛ̃́ daside mɛ fɛ̀lɛ.
Ɔ̃ ma wá gbɛ̃́piɔ zĩ̀wá àɔ ku sɔu guu lá má òwa, kɛ́ ĩ́ana pɔ́ wá dã̀ yã́pi musu su kɛ pão.
Tó Masedoniɔ mɔ̀manɔ, tó aa è á sɔu i mao, wí a wá kũɛ, kɛ́ wa á náaikɛ̀ yã́i. Á è, má á pɔ́ o lɔe?
Ayãmɛto má è a maa mà o gbɛ̃́piɔnɛ aa dɔaamɛɛ, aa gba pɔ́ a dɔaa a a lɛgbɛ̃̀ yã́ kɛkɛ káau, a sɔu i ma, iɔ dɛ nɔ̀sɛmɛndo gba ũ, i kɛ gba teaside no.
À làasookɛ yã́ɛ beewa. Tó ń tɔ̃̀ yɔɔ, ni kɛkɛ yɔɔɛ, tó ń tɔ̃̀ zɔ̃ɔ, ni kɛkɛ zɔ̃ɔɛ.
Baade kpá lá à zɛ̀ò a sɔ̃ guuwa oosisisai teasisai. Lua ye gbɛ̃́ pɔ́ ì gbada ń pɔnaozi.
Lua a fɔ̃ to ɛ̀fãai píi liála, gɔɔpii pɔ́pii i mɔ́wá yã́pii guu e à lìála maakɛa píi guu.
A kɛ̃a Lua taalau wà mɛ̀: Ì pɔ́ fã́ɛ taasideɔnɛ, aà maakɛa ìɔ ku gɔɔpiiɛ.
Lá Lua ì pɔbui kpa pɔtɔ̃nawa mɛ́ ì pɔblea kpa gbɛ̃́piiwa, a pɔbui kpáwá, i kɔ̃́ɛ́, á maakɛa gbɛ i yàasa kṹ.
A á kɛ pɔdeɔ ũ yã́pii guu, íɔ gbada sɔũsɔũ gɔɔpii, gbɛ̃́ɔ i Lua sáaukpa gba pɔ́ á dànɛ́ wá sabai yã́i.
Asa Lua gbɛ̃́ɔ pɔ́kɛ̃sãma bɔɔlɛ ɔ̃ kámasa zĩpi lɛ́ kɛ adoo, a to Lua sáaukpaa ligua maamaa lɔɛ.
Gbɛ̃́ɔ Lua tɔbɔ, asa kámasa pɔ́ á kàpi lɛ́ ɔlɔnɛ́ a misìilɛ Kilisi bao pɔ́ a zɛ̀òɛ, mɛ́ a gbɛ̃kɛkɛ̀nɛ́ ń gbɛ̃́piio ń nɔ̀sɛmɛndoo,
aai wabikɛɛ́, aai á nidɛ Lua gbɛ̃kɛ pɔ́ tɔ̃̀wá yã́i.
À Lua sáaukpa aà gba pɔ́ gɛ̃̀ oaa yã́i.
Ma Pɔlu, ma awakpàɛ́ ń Kilisi nɔ̀sɛniɛ sùuuo, ma gbɛ̃́ pɔ́ i mɛ má busɛ á guu mɛ́ má pãsĩ á kpɛ.
Ma wabikɛ̀wá, tó ma mɔ, ásu to màɔ pãsĩánɔo, asa má fɔ̃ mà a pãsĩ ɔlɔ á gbɛ̃́ pɔ́ aaì mɛ dṹnia yã́ mɛ́ lɛ́ dɔaawɛ̃ɛɔnɛ.
Wá kú dṹnia guuɛ, ãma wili zĩka lán dṹnia gbɛ̃́ɔwao.
Wá gɔ̃kɛbɔɔá dṹnia pɔ́ no, Lua gɔ̃kɛbɔ gbãa pɔ́ wi zɛgikĩi gbooòɔnɛ. Wi ɔ̃nɔ búinaɔ suumpaò
ń wala pɔ́ ì gínɛ́ wà Lua dɔ̃o píi. Wi làasoo píi kṹ zĩ̀zɔɔ ũ aa misiilɛ Kilisiɛ.
Tó a misìilɛwɛ̃ɛ wásawasa, wá sɔu mà wà swã́gbãadeɔ swã́gaga.
I gbɛ̃́ gwa a bɛawaɛ. Tó gbɛ̃́ dìlɛ Kilisi pɔ́n a ũ, aà ɛa làasookɛ yã́ɛ beewa. Kilisi pɔ́n wá ũ laaàwa sɔ̃.
Baa tó ma ĩ́anadã̀ zɔ̃ɔ iko pɔ́ Dii kpàwá yã́ musu, wí a ma kũo, asa á zɛdɔa yã́iɛ, i kɛ á gbooa yã́i no.
Má ye ma lákɛ̃aɛ́ àɔ dɛɛ́ vĩadadanzi ũo.
Wì mɛ ma láɔ gbia, ì ń gba gbãa, ãma tó wá kú kɔ̃ wɛ́u, ma lɛ́ ìɔ busɛ, ma yã́ lí tɔ̃́máo.
Gbɛ̃́ pɔ́ lɛ́ o màaɔ dɔ̃ kɛ́ lá wá dɛ láɔ guu, màa wáɔ dɛ kua kɔ̃ wɛ́u.
Wá kɛ muaa ge wá wá lɛɛũ ń gbɛ̃́ pɔ́ aalɛ ńzĩa sáaukpaɔo. Aa ńzĩa kpaaĩa ń kɔ̃o ń ńzĩa lɛɛũa ń kɔ̃o ɔ̃nɔ vĩo.
Wá gbɛ̃́ beeɔ, wá ĩ́anadã dɛ a lɛ́ao. Wá dã kɔɔ pɔ́ Lua dàwɛ̃ɛ lɛ́uɛ. Baa ápiɔ, kɔɔpi á ká.
Lá wa ka á kĩ́i, wálɛ vĩ wá pɔ́ lɛ́ao, asa wa mɔ ń Kilisi baoo e á kĩ́i.
Wili ĩ́anadã dɛ a lɛ́a wa gbɛ̃pãleɔ zĩkàuo. Lá á luanaaikɛa lɛ́ kã́fĩ, wá ye zĩ pɔ́ wálɛ kɛ á guu ɔta maamaa e kɔɔ pɔ́ Lua dàwɛ̃ɛ lɛ́uɛ,
wí gɛ́ baopi kpái bùsu pɔ́ kú á aɛɔ guu, gbɛ̃pãleɔ tàaabaa ĩ́andãsai.
Tó gbɛ̃́ ye ĩ́anadã, aà dã Dii yã́ musu.
I kɛ gbɛ̃́ pɔ́ ì azĩa sáaukpa mɛ́ maao, sema gbɛ̃́ pɔ́ Dii ì aà sáaukpa.
À ma fɔ̃ yɔɔ ń ma sɔũkɛyão, ãma álɛ kɛ kɔ̀.
Lá Lua lí sí sàao, màa ɔ̃ má kũa á yã́ musu. Á gɔ̃ mɛ̀ndoɛ, ɔ̃n Kilisi ũ. Ma á kpã́sãwà wɛ̃́ndia lɛ́so ũɛ.
Lá mlɛ̃ kɔ̃nikɛ̀ Ɛvaɛ à aà sã̀sã, vĩa lɛ́ ma kṹ kɛ́ a su á sã́sã sɔ̃, í á naa Kilisiwa gbãsĩsai ń nɔ̀sɛmɛndoo tó.
Tó gbɛ̃́ mɔ̀ Yesu yã́ pɔ́ dodo ń wá pɔ́o waasokɛ̀ɛ́, ge nisĩna pɔ́ dodo ń pɔ́ pɔ́ á èo ge baona pɔ́ dodo ń pɔ́ pɔ́ á sìo, i aà gba zɛ́ maamaaɛ.
Má è má kɛ̃́sãa zĩna pɔ́ a ń dílɛ dɛńlaɔzi yãe guuo.
Baa tó ma lɛ́na nao, má dɔ̃a vĩ. Wá ɔ̀lɔɛ́ ápii wásawasa yã́pii musu.
Kɛ́ ma baona pɔ́ bɔ̀ Lua kĩ́i waasokɛ̀ɛ́ pɔ́siwásai, mɛ́ ma azĩa bùsa á kã́fĩa yã́i, tàae má kɛ̀a?
Ma Yesude pãleɔ taiinkɛ̀, ma a asea èmá, kɛ́ mà e màɔ zĩkɛ á guu yã́i.
Gɔɔ pɔ́ má kúánɔ, tó pɔ́ lɛ́ kɛ̃́sãa, mili ĩada gbɛ̃ewao. Wá gbɛ̃́ɔ bɔ̀ Masedoni bùsuu, aa mɔ̀mɛɛ ń pɔ́ pɔ́ lɛ́ kɛ̃́sãaɔ. Má azĩa kũa, mi kɛ gbɛ̃eɛ aso ũo, mɛ́ máɔ mazĩa kũa màaɛ.
Ń Kilisi sĩana pɔ́ kú ma guuo, gbɛ̃e a kpa ma ĩ́andãyãpiɛ Gɛlɛsi bùsuuo.
Bɔ́yãi má ò màai? Má yeázi noa? Lua dɔ̃.
Yã́ pɔ́ málɛ kɛ máɔ kɛɛ, kɛ́ mà e zɛzɔ̃ gbɛ̃́ pɔ́ aalɛ ma lɛ́wɛɔnɛ aa ĩ́anadã láwáwa yã́i.
Gbɛ̃́piɔá zĩna ɛgɛnaɔnɛ! Zĩkɛn mɔafilideɔnɛ! Aaì li Kilisi zĩnaɔ ũ.
Yãbɔnsaɛ no. Baa Setãupi ì li gupua malaika ũɛ.
Lá màaɛ, tó aà zĩkɛnaɔ lì maa zĩkɛnaɔ ũ, yãbɔnsaɛ no. An zia aɔ dɛ ń yãkɛawaɛ.
Ma ɛa lɛ́ o lɔ, gbɛ̃e su ma gwa sɔũ ũo. Tó màan sɔ̃o, àɔ ma kũa màa, kɛ́ mà e ĩ́anadã yɔɔ.
Yã́ pɔ́ málɛ o, Dii mɛ́ ma dauo. Ĩana pɔ́ málɛ dã mazĩa náaikɛa guuɛ bee, málɛ dã mìsaikɛ guuɛ.
Lá gbɛ̃́ɔ lɛ́ ĩ́anadã dasi dṹnia yã́ musu, mapi sɔ̃ má dãɛ.
Asa á ɔ̃nɔnaɔ i mɛnafɔ̃ ń mìsaideɔ ń pɔnao.
Tó wàlɛ á kɛ zɔɔ ũ, tó wàlɛ á só, tó wàlɛ á taiinkɛ, tó wàlɛ gbãablewá, tó wàlɛ á sãnkɛ, i mɛnafɔ̃.
Sĩanaɛ, wá busɛ! À kɛ̀mɛɛ wí ũ! Ãma pɔ́ pɔ́ gbɛ̃́ kũa àlɛ a wɔ́ɔ kɛ, má kũa sɔ̃ɛ. Málɛ o mìsaikɛ guuɛ.
Ɛbɛluɔ no lò? Má a ũ sɔ̃ɛ. Isailiɔ no lò? Má a ũ sɔ̃ɛ. Ablahaũ buiɔ no lò? Má a ũ sɔ̃ɛ.
Kilisi zĩkɛnaɔ no lò? Má a ũ dɛńla. Málɛ yã'o lán ĩ́andewaɛ. Ma zĩkɛ̀ dɛńla, ma daakpɛu dɛńla, má a gbɛ̃a lɛ́ dɔ̃o, ma kua ga lɛ́zĩ gɛ̃na lɛ́ vĩo.
Yudaɔ ma gbɛ̃ flàala lɛ bla mɛ̀ndosai gɛ̃n sɔo.
Wà ma gbɛ̃ ń goo gɛ̃n àaɔ̃. Wà ma papa ń gbɛo gɛ̃n do. Gó kpàlɛmanɔ gɛ̃n àaɔ̃, ma kɛ ísi guu gɔɔ do fãanɛ ń gwãasĩnao.
Ma wɛ̃́lɛ dasi gɛa guu miɔ ku kai guu: Swa kai, kpã́iwɛliwɛɔ kai, Yudaɔ kai, buipãleɔ kai, bɛnanguo kai, sɛ̃̀a kai, ísia kai, Yesude ɛgɛnaɔ kai.
Ma zĩ gbãa kɛ̀ ń wãwão, ma itɛ̃kɛ̀ a gɛ̃na lɛ́ vĩo, nɔana ń imio ma dɛdɛ, ma lɛyè a gɛ̃na lɛ́ vĩo, má kú bṹu ĩ́andɛa guu.
A kĩniɔ bàasi Yesudeɔ píi kã̀akɛa ìɔ tɔ̃aa lá gu lɛ́ dɔ.
Gbɛ̃e bùsa ɔ̃ mi busaoa? Gbɛ̃e fù ɔ̃ i ɔ̃aoa?
Tó a maa mà ĩ́anadãɛ, má dã ma yɛ̃̀ɛɛsaikɛ musuɛ.
Lua wá Dii Yesu Kilisi Mae dɔ̃ kɛ́ málɛ ɛɛtoo. Wàɔ aà sáaukpa gɔɔpii!
Gɔɔ pɔ́ má kú Damasi, kí Aleta ziia ò wà wɛ̃́lɛpi bĩ́ibɔlɛɔ dã wà ma kṹ,
ɔ̃ wà ma bɔ fɛnɛntiu, wà ma pila ń bao gbí guu bĩ́i kpɛ, ɔ̃ ma pilimá.
À kũ̀ mà ĩ́anadãɛ. Baa tó a ài vĩo, má ɛa su wɛ́pungu'eaɔ ń yã́ pɔ́ Dii ɔ̀lɔmɛɛɔwa.
Má gbɛ̃e dɔ̃ naa Kilisiwa, wà aà sɛ̀ gɛ̀ò e luabɛ sĩanau, a wɛ̃̀ gɛ̃o mɛ̀ndosain la. À gɛ̀ ń mɛon nò, mɛsain nò, má dɔ̃o, Lua mɛ́ dɔ̃.
Má dɔ̃ kɛ́ wà gbɛ̃́pi sɛ̀ gɛ̀ò e àizãnablekĩi. À gɛ̀ ń mɛon nò, mɛsain nò, Lua mɛ́ dɔ̃.
À yã́ pɔ́ a oa kɛo mà, gbɛ̃nazĩna a zɛ́ vĩ à sɛ́lɛ siuo.
Má ĩ́anadã gbɛ̃́pi yã́ musuɛ, ãma má ĩ́anadã mazĩa yã́ musuo, sema ma yɛ̃̀ɛɛsaikɛ yã́ bàasio.
Tó má ye ĩ́anadã, má ĩ́anadã mìsaide ũo, asa sĩana má o. Ãma má dão, kɛ́ gbɛ̃e su ma dilɛ dɛ lá á è má dɛ ge lá á mà ma lɛ́ulao.
Kɛ́ másu mà wala kɛ yãzɔ̃ɔ pɔ́ Lua ɔ̀lɔmɛɛɔ musuo yã́i, à lɛ sɔ̀lɔ ma mɛu Setãu ìwa ũ, àɔ ma gbɛ̃.
Ma wabikɛ̀ Diiwa gɛ̃n àaɔ̃ yã́pi musu, aà pɔ́pi gomala,
ɔ̃ a òmɛɛ gbɛ̃kɛ pɔ́ i kɛmɛɛ mɔ̀a, yɛ̃̀ɛɛsaikɛ guu ɔ̃ a gbãa sĩana ì bɔu. Ayãmɛto má ĩ́anadã ń pɔnao ma yɛ̃̀ɛɛsaikɛ musu, kɛ́ Kilisi gbãa àɔ kumala.
Beewa mi pɔnakɛ ń ma yɛ̃̀ɛɛsaikɛo ń widaaao ń taasikɛao ń ĩadaaao ń wɛ́tɛ̃ao Kilisi yã́i, asa gɔɔ pɔ́ ma busa ɔ̃ miɔ gbãa.
Ma mìsaikɛ kɛ̀, ámɛ a ma dau. Ámɛ a maa yãa à ma sáaukpa. Baa tó má pɔe ũo, má kɛ̃́sãa zĩna pɔ́ a ń dílɛ dɛńlapiɔzi yãe guuo.
Ma a zĩnakɛ seela ɔ̀lɔɛ́ ń mɛnao maamaa yãbɔnsaɛɔ ń dabudabukɛaɔ guu.
Bɔ́ ma á kɛ̃́sãò Yesude kĩniɔzii, kɛ́ mi gɔ̃ á gbɛ̃eɛ aso ũo bàasio? À sùuukɛmanɔ ń tàae beeo!
Tia kɛ́wa ma mɔa á kĩ́i gɛ̃n àaɔ̃de sɔu mà, mɛ́ má gɔ̃ á gbɛ̃eɛ aso ũo. Ámɛ málɛ á wɛɛlɛ, i kɛ á pɔ́ɔ no. Asa maeɔ mɛ́ aaì àizɛɛ dilɛ ń nɛ́ɔnɛ, i kɛ nɛ́ɔ mɛ́ aali dilɛnɛ́o.
Má a pɔ́ɔ ble píi, mí azĩa kpáwá ń pɔnao á wɛ̃ni yã́i. Tó ma yeaázi zɔ̃ɔkũ̀, á yeamazi a lao yã̀?
Ɛ̃hɛ̃, mi gɔ̃ɛ́ aso ũo, ãma wà mɛ̀ wɛzɛ̃nan ma ũ, má sìwá ń kɔ̃nioɛ.
Ma á blé gbɛ̃́ pɔ́ ma ń zĩ́wáɔ kee sabaia?
Ma wabikɛ̀ Tituwa aà gɛ́ á kĩ́i, ɔ̃ ma wá gbɛ̃dopi dàɛ̀. Titu á blé yã̀? Wá kã́ doũo lé? Wá tufa doũo lé?
Álɛ e yãa wálɛ bɔkĩi wɛɛlɛ yã̀? Aawo! Wálɛ yã'o ń Lua dɔ̃ao naa Kilisiwa guuɛ. Ma gbɛ̃́ yenzideɔ, ma bee òɛ́ píi á zɛdɔa yã́iɛ.
Vĩa lɛ́ ma kṹ, tó ma ka á kĩ́i, kɛ́ másu á le lá má yeiowao, mɛ́ ásu ma e lá á yeiowao. Málɛ vĩakɛ sòleɛ ń zaakɔ̃uo ń pɔkũmao ń dɛnlawɛɛlɛao ń kɔ̃yaaao ń kɔ̃peo ń yɔ̃̀ɔo ń zɔao.
Vĩa lɛ́ ma kṹ kɛ́ tó ma ɛa mɔ, ma Lua a to wí ma kṹ á yã́ musu. Gbɛ̃́ pɔ́ aa duunakɛ̀ yãa aa gbãsĩkɛ̀, aa wùlɛ ń gbɛ̃pãle nɔo aa wisaiyã kɛ̀, tó aai mikɛ̃ ń yã́piɔ kɛawao, má ɔ́ɔlɔnɛ́ɛ.
Ma mɔa á gwai gɛ̃n àaɔ̃den kɛ. Wì yã́si seelade gbɛ̃ɔn pla ge gbɛ̃ɔn àaɔ̃ musuɛ.
Má òɛ́ yãa ma kuaánɔ gɛ̃n plaade guu, mɛ́ málɛ oɛ́ lɔ á kpɛ, tó ma ɛa mɔ, má gbɛ̃́ pɔ́ aa duunakɛ̀ yãaɔ ń gbɛ̃́ kĩniɔ kee tɛ̃boo.
Álɛ seela wɛɛlɛ kɛ́ Kilisi mɛ́ lɛ́ yã'o ma guu nolo? Too! I kɛ Kilisi gbãasai no, ìɔ gbãa á guu.
Sĩanaɛ, aà paa líwaá gbãasaikɛyãɛ, ãma a kú ń Lua gbãaoɛ. Màa naawà guu wá busɛ sɔ̃, ãma wáɔ kuaànɔ á guu ń Lua gbãaoɛ.
À ázĩa tàasika à gwa, tó á kú Yesu Kilisi náaikɛa guu. À làasookɛ ázĩawa. I dɔ̃ kɛ́ a kú á guuo lé? Tó màa no, a fuaɛ.
Má ye àɔ dɔ̃ kɛ́ wápiɔ wi fuao.
Wálɛ wabikɛ Luawa ásu vãie kɛo. I kɛ kɛ́ gbɛ̃́ɔ wá maabo yã́i no, kɛ́ à maakɛ yã́iɛ, baa tó wàlɛ wá gwa gbɛ̃́ fuaɔ ũ.
Wá fɔ̃ zɛzɔ̃ sĩanaɛo, sema wà zɛpooɛ̀.
Tó wá busɛ mɛ́ á gbãa, wá pɔ ìɔ naɛ. Yã́ pɔ́ wi a wabikɛ mɛ́ dɛ kɛ́ á yã́ e àɔ bɔlɛia wásawasa.
Ma yã́ beeɔ kɛ̃̀ɛ́, kɛ́ tó ma mɔ, másu wɛbiiwá mà iko pɔ́ Dii kpàa mɔɛ́o. A kpàa á zɛdɔa yã́iɛ, i kɛ á gbooa yã́i no.
Tòo gbɛ̃́ɔ, à gɔ̃̀ zia bàasi. À dɛ̃ɛka á yã́ e àɔ bɔlɛia wásawasa. À ma lɛdama ma. À lɛdoũkɛ àɔ na ń kɔ̃o, Lua yenzide aafiade iɔ kúánɔ.
À fɔkpakɔ̃wa ń Lua gbɛ̃́ɔ lɛ́pɛakɔ̃wao. Lua gbɛ̃́ɔ fɔkpàwá ḿpii.
Dii Yesu Kilisi gbɛ̃kɛkɛɛ́, Lua iɔ yeázi, aà Nisĩna iɔ gbɛ̃́kpaaánɔ ápii.
Ma Lua zĩna Pɔlu ń ma Yesude dee pɔ́ wá sãnuɔ píi wámɛ wa láɛ bee kɛ̃̀ Yesude pɔ́ aa ku Galati bùsuuɔnɛ. Ma zĩnakɛ i bɔ gbɛ̃nazĩna kĩ́io, gbɛ̃nazĩna mɛ́ i a lɛdɔɛkɛo, Yesu Kilisi ń Mae Lua pɔ́ aà bɔ̀ gauo mɛ́ ma zĩ.
<range>
Lua wá Mae ń Dii Yesu Kilisio gbɛ̃kɛkɛɛ́, aai á gba aafia.
Kilisipi gì a wɛ̃nii Lua wá Mae pɔeãwa, à wá duuna kɛ̃̀wá, kɛ́ à e wá bɔ dṹnia tia vãiɛ beeu.
Lua mɛ́ gawi vĩ gɔɔpii! Ãmi.
Kɛ́ álɛ bɔ Lua pɔ́ á sisi a gbɛ̃kɛ guu kpɛ màa gɔ̃̀ɔ, álɛ zɛ ń bao koleao, yã́pi dìa maamaaɛ.
Baona pãle kuo. Gbɛ̃́ pɔ́ ye Kilisi baopi lilɛɔ lɛ́ á liaaɛ.
Baa tó wápiɔ ge malaikae bɔ̀ luabɛ à baona pɔ́ i kpaaĩ ń pɔ́ pɔ́ wá òɛ́oo waasokpàɛ́, Lua láaikɛwà.
Wá òɛ́ yãa mɛ́ málɛ oɛ́ lɔ, tó gbɛ̃e baona pɔ́ i kpaaĩ ń pɔ́ pɔ́ á màoo waasokpàɛ́, Lua láaikɛwà.
Málɛ sáau wɛɛlɛ gbɛ̃nazĩnawa yã̀, ge Luaɛ? Málɛ wɛɛlɛ ma yã́ ká gbɛ̃nazĩnagu yã̀? Tó gbɛ̃nazĩna má ye à káńgu e tia, dɔ̃ Kilisi zɔ̀blenan ma ũo.
Ma gbɛ̃́ɔ, má ye à dɔ̃ kɛ́ baona pɔ́ mi kpáɛ́ i bɔ gbɛ̃nazĩna kĩ́io.
Mi ma gbɛ̃nazĩna kĩ́io, gbɛ̃e mɛ́ i damɛɛo, Yesu Kilisi mɛ́ bɔ̀ mɔ̀oa.
Á mà lá má kú yãa Yudaɔ zɛ́u. Ma Yesudeɔ wɛtã̀ wɛ̃́lɛ ń wɛ̃́lɛo pãsĩpãsĩ, má wɛ̀ɛlɛ mà ń midɛ.
Ma Yudaɔ zɛ́pi yã́ kũ̀ ɔplapla dɛ ma sáaɔla dasi, ma ãia dɛńla wá deziɔ fɛlɛkaayãpi guu.
Ãma Lua ma dilɛ a pɔ́ ũ za ma da nɔ̀sɛu. Kɛ́ aà ma sísia a gbɛ̃kɛ guu gɔɔ kàɛ̀,
ɔ̃ à a Nɛ́ gbàɛa, kɛ́ mà aà baona kpá buipãleɔnɛ. Mi gɛ́ kpálɛi gbɛ̃e gɛ̃zĩo,
mi gɛ́ Yelusalɛũ gbɛ̃́ pɔ́ aa dɛ zĩnaɔ ũ ma ãaɔ kĩ́io, ma gɛ Laalubuɔ bùsuu gɔ̃̀ɔɛ, ɔ̃ ma ɛa ta Damasi.
Wɛ̃̀ àaɔ̃ gbɛa ɔ̃ ma gɛ Yelusalɛũ, kɛ́ wà kɔ̃ dɔ̃ ń Piɛɛo, ɔ̃ ma kɛaànɔ gɔɔ gɛ̃o.
Mi zĩna pãle eo, sema Dii dãuna Zaaki bàasio.
Yã́ pɔ́ má kɛ̃̀ɛ́pi, má sì ń Luao, ɛɛ málɛ tóo.
Bee gbɛa ma gɛ Sili bùsuu ń Silisi bùsuo.
Gɔɔ bee Yesude pɔ́ kú Yudeɔ i wɛsimalɛo,
ãma aa su mà wà mɛ̀, gbɛ̃́ pɔ́ lɛ́ ń wɛtã yãa mɛ́ lɛ́ zɛ́ pɔ́ á wɛ̀ɛlɛ kaalɛpi waasokpa tiasa,
ɔ̃ aa Lua tɔbɔ̀ ma yã́ musu.
Wɛ̃̀ gɛ̃o mɛ̀ndosai gbɛa ma ɛa gɛ Yelusalɛũ ń Baanabao. Ma Titu sɛ̀, à gɛ̀wanɔ lɔ.
Ma gɛ we, kɛ́ Lua mɛ́ bɔ̀ mɔ̀oa à kũ̀ mà gɛɛ. Ɔ̃ ma baona pɔ́ mi kpa buipãleɔnɛ bɔɔlɛkɛ̀ dɔaanaɔnɛ ńtɛ̃ɛ, kɛ́ zĩ pɔ́ má kɛ̀ ń pɔ́ pɔ́ málɛ kɛo su kɛ pão.
Titu pɔ́ wá sãnu ń a Gɛlɛkikɛo, aai gãnawà aà tɔ̃zɔ̃o.
Yesude ɛgɛna pɔ́ gɛ̃̀ wá guu kpã́iɔ mɛ́ aa yã́pi dà. Aa gɛ̃̀ wá naa Kilisi Yesuwa wɛ̃́ɛkɛa tàasikaiɛ. Aa ye wá da zɔbleuɛ,
ɔ̃ wi we wa misìilɛnɛ́o baa yɔɔ, kɛ́ à e àɔ baona sĩana kũa yã́i.
Gbɛ̃́ pɔ́ wàlɛ ń gwa dɔaana ũɔ, aai yãe kã́fĩmɛɛo. Lá aa dɛ, i kɛmɛɛ yãe ũo, asa Lua lí gbɛ̃e zãboo.
Aa è Lua a baonakpaa buipãleɔnɛ nàmɛɛ ma ɔzĩ, lá à a kpaa Yudaɔnɛ nà Piɛɛɛ a ɔzĩwa.
Asa lá Lua zĩkɛ̀ Piɛɛ guu a zĩnakɛ yã́ musu Yudaɔ kĩ́i, màa à zĩkɛ̀ ma guu buipãleɔ kĩ́i.
Zaaki ń Piɛɛo ń Zãa pɔ́ wàlɛ ń gwa Lua kpɛ́ gbapɛlɛ ũɔ gbɛ̃kɛ pɔ́ Lua kɛ̀mɛɛ dɔ̃̀, ɔ̃ aa ɔkpàwá, wá ń Baanabao gbɛ̃kɛ vĩa ń kɔ̃o seela ũ. Aa sì wápiɔ wà gɛ́ buipãleɔ kĩ́i, ḿpiɔ sɔ̃ Yudaɔ kĩ́i.
Yã́ pɔ́ aa yei lé, ń taasideɔ yã́ àɔ dɔwágu. Gɔɔ bee sɔ̃ wá mɛ wã̀ ń a kɛao kɔ̀.
Kɛ́ Piɛɛ mɔ̀ Antiɔsi, ma giɛ̀ wɛliwɛ kɛ́ à zã̀ yã́wa yã́i.
Asa e Zaaki zĩnaɔ aaɔ gɛ́ kái, ì pɔble ń buipãleɔɛ. Kɛ́ aa kà, ɔ̃ à bɔ̀zã à kɛ̃̀má, kɛ́ àlɛ vĩakɛ Yuda pɔ́ aa zɛ̀ ń tɔ̃zɔ̃yãoɔnɛ yã́i.
Yuda kĩniɔ nàwà mɔafilipi guu. Baa se aa Baanaba gà nàmá.
Kɛ́ má è aa baona sĩana kũa a zɛ́wao, má ò Piɛɛɛ ampii wáa: N Yuda ia ń kú lán buipãlewa, i kɛ lán Yudawa no. Kpelewa ńyɔ̃ fɔ̃ gãna buipãleɔwa aaɔ Yudaɔ yã́ kũai?
Yudaɔn wá ũ, buipãle pɔ́ aa Lua dɔ̃oɔn wá ũo.
Ãma wá dɔ̃ kɛ́ gbɛ̃e lí bɔ maa zĩkɛa ikoyãpiwa yã́io, sema Yesu Kilisi náaikɛa ado bàasio. Baa wápiɔ, wa Kilisi Yesu náaikɛ̀, kɛ́ wà e bɔ maa wá Kilisi náaikɛapi yã́iɛ, i kɛ zĩkɛa ikoyãpiwa yã́i no, asa gbɛ̃e lí bɔ maa zĩkɛa ikoyãwa yã́io.
Gɔɔ pɔ́ wálɛ wɛɛlɛ wà bɔ maa naa Kilisiwa, tó wá è duunkɛnaɔn wá ũ sɔ̃, bee mɛ̀ Kilisi lɛ́ duuna wɛ̃zĩgba yã̀? Aawo!
Tó ma ɛa lɛ́ ikoyã pɔ́ má gbòo kɛkɛ, a tàaeden ma ũ we.
Asa má dɛ gɛ ũ ikoyãpi musuɛ, ɔ̃ ma bɔ a yã́u kɛ́ màɔ ku Lua pɔ́ ũ yã́i. Ma ga líwa ń Kilisio.
Mapi má kú lɔo, Kilisi mɛ́ kú ma guu. Tiasa ma gbɛ̃nazĩnkɛ guu má kú Lua Nɛ́ pɔ́ yemazi à gì a wɛ̃nii ma yã́i náaikɛa guuɛ.
Málɛ Lua gbɛ̃kɛ bãdɛo. Tó wì bɔ maa ikoyãpi yã́iɛ, Kilisi gà pãɛ.
Galati mìsaideɔ! Wa Yesu Kilisi gaa líwa sã́asã òɛ́ wásawasa. Wà pɔdàwá yã̀?
Má ye mà yã́ mɛ̀ndo gbɛawá. A Lua Nisĩna è zĩkɛa ikoyãwa yã́i yã̀, ge yã́ pɔ́ á màpi náaikɛa yã́iɛ?
Àkɛa a gɔ̃ mìsai kɛ́wai? Á dàalɛ ń Lua Nisĩna gbãaoɛ, ɔ̃ álɛ a midɛ ń ázĩa gbãao saa?
A taasi saɛ kɛ̀ pã yã̀? Aɔ pão.
Lua a Nisĩna kpàwá à dabudabuɔ kɛ̀ á guu á zĩkɛa ikoyãwa yã́i yã̀, ge yã́ pɔ́ á màpi náaikɛa yã́iɛ?
À gwa Ablahaũwa. À Lua náaikɛ̀, ɔ̃ Lua tò yã́ bɔ̀aànɔ na.
Àɔ dɔ̃ kɛ́ gbɛ̃́ pɔ́ aa Lua náai vĩɔ mɛ́ Ablahaũ buiɔ ũ.
Lua baonakpà Ablahaũɛ à mɛ̀ á báaada bui píigu aà sabai, asa wà dɔ̀aa wa kɛ̃̀ Luayãtaalau wà mɛ̀ Lua a to yã́ bɔ ń buipãleɔ na a náai pɔ́ aa kɛ yã́i.
Beewa Lua ì báaada gbɛ̃́ pɔ́ aa a náaikɛ̀ɔgu, lá a kɛ̀ a náaikɛna Ablahaũɛwa.
Gbɛ̃́ pɔ́ zɛ̀ ń zĩkɛa ikoyãwao gɔ̃̀ láaipɔ ũɛ, asa a kɛ̃a láu wà mɛ̀, gbɛ̃́ pɔ́ líɔ yã́ pɔ́ kú ikoyã lá guuɔ kũa píi a zɛ́waoá láaipɔɛ.
Wá dɔ̃ sã́asã kɛ́ Lua lí tó yã́ bɔ̀ńnɔ na zĩkɛa ikoyãwa guuo, asa wà mɛ̀ gbɛ̃́ pɔ́ Lua tò yã́ bɔ̀aànɔ na a náai pɔ́ àlɛ kɛ yã́i mɛ́ aɔ ku.
Ikoyã i kɔ̃'e ń luanaaikɛaoo, asa wà mɛ̀ gbɛ̃́ pɔ́ ikoyãpi kũa mɛ́ a wɛ̃ni e a guu.
Kilisi gɔ̃̀ láaipɔ ũ wá gbɛu, à wá bɔ́ ikoyã láai guu, asa a kɛ̃a láu wà mɛ̀, gbɛ̃́ pɔ́ wa lòo líwaá láaipɔɛ.
Bee kɛ̀ màa kɛ́ báaa pɔ́ Lua dà Ablahaũgu e gɔ̃ buipãleɔnɛ Kilisi Yesu sabaiɛ, wí Nisĩna pɔ́ Lua a lɛgbɛ̃̀ e aà náaikɛa yã́i.
Ma gbɛ̃́ɔ, gbɛ̃nazĩn yãkɛa taa málɛ owàɛ́. Tó gbɛ̃́ lɛgbɛ dìlɛ mɛ́ a seeladeɔ vĩ, wa fɔ̃ wà a bãdɛo, wa fɔ̃ yãe kã́fĩuo.
Beewa Lua lɛgbɛ̃̀ Ablahaũɛ ń aà buio. A kɛ̃a Luayãtaalau, wi mɛ ń aà buiɔ lán dasi wàlɛ owao, wà mɛ̀ ń aà buioɛ, gbɛ̃́ mɛ̀ndoɛ, ɔ̃n Kilisi ũ.
Yã́ pɔ́ má ye on kɛ: Lua dɔ̀aa lɛgbɛ̃̀ɛ̀ yãa, à mɛ̀ a bàa àɔ kuaànɔ. A wɛ̃̀ ɔ̀aa pla ń baakwio (430) gbɛa ɔ̃ ikoyã mɔ̀. Ikoyãpi a fɔ̃ lɛgbɛ̃api gbooo, a fɔ̃ à a bãdɛo.
Tó wì Lua báaa e zĩkɛa ikoyãwa guuɛ, báaapi a bɔ aà lɛgbɛ̃a guu lɔo. Lua gbɛ̃kɛkɛ̀ Ablahaũɛ kɛ́ à a lɛgbɛ̃̀ɛ̀ yã́iɛ.
Bɔ́yãi à ikoyã dìlɛ lɔi? A kã̀fĩ e Ablahaũ bui pɔ́ Lua lɛgbɛ̃̀ aà yã́ musu àɔ mɔɛ, kɛ́ gbɛ̃́ɔ e dɔ̃ wa dɛ Luaɛ tàaedeɔ ũ yã́i. Lua a ikoyãpi kpà malaikaɔwa, aa nà kɔ́ɔɛ a ɔzĩ, ɔ̃ a dìlɛ gbɛ̃́ɔnɛ.
Lua lɛgbɛ̃a sɔ̃, Luapi yã́ɛ ado, aà bàa kú ń kɔ́ɔeoo.
Tɔ̀ɔ! Ikoyãpi bɔ̀ Lua lɛgbɛ̃a kpɛ yã̀? Màa no! Tó ikoyã pɔ́ ì wɛ̃ni kpámá kú yãa, dɔ̃ wa bɔ maa ikoyãpi sabai.
A kɛ̃a Luayãtaalau wà mɛ̀, duuna gbɛ̃́pii kákpɛukɛ̀, kɛ́ báaa pɔ́ Lua a lɛgbɛ̃̀pi e gɔ̃ Yesu Kilisi náaikɛnaɔ pɔ́ ũ aà náai pɔ́ aalɛ kɛpi yã́i.
Za dɔ̃ Yesu náaikɛa i mɔo, ikoyã wá kákpɛu kɛ̀, a wá kũa dakpɛunaɔ ũ e Yesu náaikɛa pɔ́ lɛ́ mɔ́ gɛ̀ bɔ̀ò.
Beewa ikoyãpi dɛ wá gwana ũ yãa e Kilisi àɔ mɔ́, kɛ́ wà bɔ maa aà náaikɛa yã́i.
Lá Yesu náaikɛa kà sa, wa bɔ wá gwana yã́u.
Á naa Kilisi Yesuwa guu á dɛ Lua nɛ́ɔ ũ ápii aà náai pɔ́ álɛ kɛ yã́i,
asa á gbɛ̃́ pɔ́ a da'ilɛkɛ̀ Kilisi pɔ́ ũɔ, a Kilisi dàɛ.
Yudaɔ ń buipãleɔ, zɔɔ ń wɛ̃́ɛɔ, gɔ̃ɛɔ ń nɔɛɔ dodoa kɔ̃ɛo, asa ápiiá doũɛ naa Kilisi Yesuwa.
Tó á dɛ Kilisi pɔ́ ũ, á dɛ Ablahaũ buiɔ ũɛ, mɛ́ á dɛ àizɛɛ pɔ́ Lua a lɛgbɛ̃̀ɛ̀ blenaɔ ũ.
Málɛ oɛ́, gɔɔ pɔ́ túbiblena dɛ nɛ́ ũ, baa tó aà mae pɔ́ɔ dɛ aà pɔ́ ũ píi, a zɔ kɛ̃ao.
Ì misiilɛ a gwanaɔnɛ ń ziiaɔ e gɔɔ pɔ́ aà mae dìlɛwa.
Màa sɔ̃ wápiɔ, gɔɔ pɔ́ wi kàsaakũo, wi zɔble fɛlɛkaa pɔ́ pɔ́ wì misiilɛnɛ́ɔnɛ.
Kɛ́ gɔɔ pɔ́ Lua dìlɛ kà, à a Nɛ́ zĩ̀, wà aà ì gbɛ̃nazĩna iawa Mɔizi ikoyã guu,
kɛ́ aà wá gbɛ̃́ pɔ́ Mɔizi yã́ iko vĩwáɔ bo, wí gɔ̃ a nɛ́ɔ ũ.
Lua a Nɛ́ Nisĩna dà wá sɔ̃ guu, kɛ́ wá dɛ a nɛ́ɔ ũ yã́i. Nisĩnapi ì wiilɛ ì mɛ: Baa, ma Mae!
Ayãmɛto zɔn n ũ lɔo, nɛ́n n ũ. Lá Lua Nɛ́n n ũ, à n kɛ a àizɛɛblena ũɛ.
Gɔɔ pɔ́ á Lua dɔ̃o, i zɔble pɔ́ pɔ́ aa dɛ Lua ũoɔnɛ.
Lá a Lua dɔ̃̀ tiasa, atɛ̃sa kɛ́ Lua á dɔ̃́, bɔ́yãi a ɛa lɛ́ zɛ ń pɔ́ gia yãfũna gbãasaipiɔ lɔi? Bɔ́yãi a ɛa á ye zɔblenɛ́ dafu lɔi?
I gɔɔeɔ ń mɔeɔ ń dikpɛeɔ ń wɛ̃eɔ tɛ̃bo.
Vĩa ma kũ á yã́ musu. Asi taasi pã má kɛ̀ á guua?
Ma gbɛ̃́ɔ, ma wabikɛ̀wá, à gɔ̃mawa, asa ma gɔ̃áwaɛ. Yãa i tàaekɛmɛɛo.
Á dɔ̃ kɛ́ gyãekɛ guu ɔ̃ ma baonakpàuɛ́ sɛ̃́ia.
Baa kɛ́ ma gyãkɛa kɛ̀ɛ́ yɔ̃a ũ, i sakamaguo, i gyaũkɛao, a ma si lán Lua malaika ge Kilisi Yesupiwaɛ.
Báaa pɔ́ álɛ kɛmɛɛ yãa kɛ̀a ni? Má fɔ̃ o á yã́ musu, tó à zɛkɛ̀ yãa, á á wɛ́ bɔbɔ kpaaɛ.
Kɛ́ ma sĩana'òɛ́ yã́i ɔ̃ ma gɔ̃ á zangude ũ saa?
Gbɛ̃́piɔ kɛaɛ́ kɛ̀kɛ, i kɛ á maa yã́i no. Aa ye à kɛ̃́wáɛ, í namá.
Wãa ń yãmaao gɔɔpii mɛ́ na, i kɛ gɔɔ pɔ́ má kúánɔ ado no.
Ma nɛ́ yenzideɔ, málɛ á ia wãwãkɛ lɔ e Kilisi àɔ sadaágu.
Má ye màɔ kúánɔ tia, mí a yã'oa lilɛ, asa ma bílikɛ̀ á yã́waɛ.
À omɛɛ, á gbɛ̃́ pɔ́ á ye misiilɛ ikoyãɛɔ, i ma lá a ku Mɔizi ikoyã guuo lé?
Wà mɛ̀ Ablahaũ nɛgɔ̃ɛɔ ì gbɛ̃ɔn pla. À ado ì ń zɔoɛ, mɛ́ à ado ì ń wɛ̃́ɛo.
Zɔpi nɛ'ì gbɛ̃nazĩnkɛ guuɛ, ɔ̃ wɛ̃́ɛ a pɔ́ ì Lua lɛgbɛ̃a yã́i.
Nɔɛpiɔ yã́ dɛwɛ̃ɛ yãtaa ũ, Luabaakuańnɔ yã́ lɛɛ pla ũ. Ado bɔ̀ Sinai gbɛ kĩ́iɛ, ì zɔkɛ inɛ́. Bee mɛ́ Hagaa ũ.
A dɛ Sinai gbɛ pɔ́ kú Laalubuɔ bùsuu yãtaa ũ. Yelusalɛũ tia dɛ a ũ lɔ, asa àlɛ zɔble ń a gbɛ̃́ɔ píiɛ.
Yelusalɛũ pɔ́ kú musu mɛ́ wɛ̃́ɛ ũ. Ɔ̃mɛ wá da ũ.
Asa a kɛ̃a láu wà mɛ̀: Pɔnakɛ, fĩi pɔ́ ni nɛ'io! Gulakɛ, n gbɛ̃́ pɔ́ ni nɔwãwãkɛo! Asa n gbɛ̃́ pɔ́ n gɔ̃ pãkpànzi, n nɛ́ dasi aɔ dɛ nɔɛ pɔ́ a gɔ̃ aɛdɔ̀wà pɔ́a.
Ápiɔ sɔ̃ ma gbɛ̃́ɔ, Lua lɛgbɛ̃a nɛ́ɔn á ũ lán Izaakiwa.
Nɛ́ pɔ́ wa ì gbɛ̃nazĩnkɛ guu ĩadà nɛ́ pɔ́ wa ì ń Lua Nisĩna gbãaowa. Màa a dɛ ń a tiao.
A kɛ̃a Luayãtaalau kpelewa ni? Wà mɛ̀: Zɔ yá ń a nɛ́o, asa zɔ nɛ́ a e túbible ń wɛ̃́ɛ nɛ́oo.
Ayãmɛto ma gbɛ̃́ɔ, zɔ nɛ́ɔn wá ũo, wɛ̃́ɛ nɛ́ɔn wá ũ.
Gɔ̃a wɛ̃́ɛɔ ũ yã́i Kilisi wá bói, wa gɔ̃ wɛ̃́ɛɔ ũ. À zɛò gíũgiũ, ásu to wà ɛa bakaɛ́ á níu zɔɔ ũ lɔo.
Mámɛmaa Pɔlu málɛ oɛ́, tó á tò wà tɔ̃zɔ̃̀ɛ́, Kilisi a kã́fĩakɛɛ́o.
Ma ɛa má ò ma idàwàɛ́, gbɛ̃́ pɔ́ tò wà tɔ̃zɔ̃̀ɛ, sema aà misiilɛ Mɔizi ikoyãɛ píi.
Á gbɛ̃́ pɔ́ álɛ wɛɛlɛ à bɔ maa ikoyã guuɔ, a ázĩa kɛ̃̀ Kilisiwa, a kɛ̃ Lua gbɛ̃kɛwaɛ.
Yesu náaikɛa guu wá dɔ̃ kɛ́ wá bɔ maa, wá wɛ́ dɔi ń aà Nisĩna gbãao.
Naa Kilisi Yesuwa tɔ̃zɔ̃a ge tɔ̃zɔ̃sai yãe vĩo, sema Yesu náaikɛa pɔ́ ì to wàɔ yekɔ̃i.
Álɛ gɛ́ aɛ yãa maamaaɛ. Démɛ tɛa sĩanai zɛzɔ̃̀ɛ́i?
Yã́ pɔ́ álɛ e a zɛvĩpi i bɔ Lua pɔ́ á sisi à á sɛ́ kĩ́io.
Pɛ̃ɛsɛ'ɛsɛ yɔɔna ì pɛ̃ɛti sɛ́ píi.
Má á náai vĩ naa Diiwa guu kɛ́ á làasoo pãle kɛo. Gbɛ̃́ pɔ́ lɛ́ á liaa sɔ̃, Lua a aà vãipi fĩaboɛ̀, baa dén nò.
Mapi sɔ̃ ma gbɛ̃́ɔ, tó tɔ̃zɔ̃yã waaso málɛ kɛ e gbã, bɔ́yãi wàlɛ ma wɛtãi lɔi? Tó màaɛ, dɔ̃ Kilisi gaa líwa yã́ a ɔ̃ gbɛ̃ewao.
Gbɛ̃́ pɔ́ aalɛ á liaa ń tɔ̃zɔ̃yão, aa gɛ ńzĩa lɛ wi se.
Ápiɔ sɔ̃ gbɛ̃́ɔ, Lua á sisi à gɔ̃ wɛ̃́ɛɔ ũɛ, ãma ásu tó á gɔ̃a wɛ̃́ɛɔ ũpi gɔ̃ɛ́ pɔeãkɛa zɛ́ ũo. Àɔ misiilɛkɔ̃ɛ àɔ yekɔ̃i,
asa yã́ mɛ̀ndoɛ bee mɛ́ dɛ Mɔizi ikoyã píi mi ũ: Ǹyɔ̃ ye n gbɛ̃́deezi lá nzĩa wɛ̃niwa.
Tó álɛ kɔ̃ soso kɔ̃ níwa, à laaika kɔ̃ kaalɛai.
Málɛ oɛ́ à to Lua Nisĩna dɔaaɛ́, ázĩa pɔeã i midɛ.
Ázĩa pɔeã lí kɔ̃'e ń Lua Nisĩna pɔ́oo, mɛ́ Lua Nisĩna pɔeã lí kɔ̃'e ń á pɔ́oo. Aa gìkɔ̃iɛ, ɔ̃ ili fɔ̃ yã́ pɔ́ á yei kɛ̀o.
Tó Lua Nisĩna dɔaaaɛ́, Mɔizi yã́ iko vĩwáo.
Wá wá dàa dɔ̃ wásawasa: Káaluakaa, gbãsĩkɛa, wisaiyã,
tã́agbagbaa, gbɛ̃kɔɔlɛkɛa, ĩ́isɛa ń kɔ̃o, sòle, zangu, pɔkũma, dɛnlawɛɛlɛa, lɛkpaa, kɔ̃kpaalɛa,
wɛdɔakɔ̃ɛ, wɛ̃dɛkɛa, lalasi kɔ̃̀ɔ ń yã́ bee taaɔ. Málɛ a lɛdawá lá má dàwá yãawa, yãbeetaakɛnaɔ kpala pɔ́ bɔ̀ Lua kĩ́i bleo.
Lua Nisĩna sɔ̃ ì yã́ɛ beeɔ inɛ́: Yeakɔ̃i ń pɔnao ń aafiao ń mɛnao ń gbɛ̃kɛo ń maao ń náaio
ń zĩabusaao ń zĩakũadɔ̃o. Ikoyãe lí gí yã́ beeɔ tàaeio.
Gbɛ̃́ pɔ́ dɛ Kilisi Yesu pɔ́ ũɔ ń dàa pàliwa ń a pɔnidɛaɔ ń a pɔeãɔ sãnu.
Lá wá kú Lua Nisĩna sabai, wà aà dɔ̀ɔ sɛ́.
Wásu wàɔ yɔ̃̀ɔ vĩo, wásuli kɔ̃ pɛãao, wásuli wɛdɔkɔ̃ɛo.
Gbɛ̃́ɔ, tó wasu gbɛ̃e kũ̀ ń zãa yã́wao, á gbɛ̃́ pɔ́ Lua Nisĩna dɔaaaɛ́ɔ, à gɔ̃́gɔ̃aànɔ busɛbusɛ, í laaika kɛ́ wasu á yɔ̃ sɔ̃o.
À kɔ̃ aso sɛ́. Álɛ Kilisi ikoyã papan we.
Tó gbɛ̃e lɛ́ azĩa gwa pɔ́ ũ mɛ́ a pɔe ũo, àlɛ azĩa sãsãɛ.
Baade a yãkɛa tàasika, i gbasa ĩ́anadã. Asu a yãlɛɛũ ń gbɛ̃pãleoo,
asa baade a azĩa aso sɛɛ.
Gbɛ̃́ pɔ́ wàlɛ Lua yãdaɛ̀, aà a àizɛɛ lí a yãdanɛdeɛ.
Ásu ázĩa sã́são, wìli kɔ̃nikɛ Luaɛo. Pɔ́ pɔ́ gbɛ̃́ tɔ̃̀ ɔ̃ ì kɛ̃́.
Tó gbɛ̃́ tɔ̃̀ a dàa dɔaaaɛ guu, a kaalɛa iɛ̀. Tó gbɛ̃́ tɔ̃̀ Lua Nisĩna dɔaaaɛ guu sɔ̃, a wɛ̃ni láasai iɛ̀.
Wásu kpasa ń maakɛaoo, asa tó wi kã́maboòo, wá ài'e a gɔɔwa.
Ayãmɛto tó wa zɛ'è, wàli maakɛ gbɛ̃́piiɛ, atɛ̃sa wá Yesu náaikɛn deeɔ.
À wɛ̃̀sã gbɛ̃̀nɛgbɛ̃nɛ pɔ́ má kɛ̃̀ ń mazĩa ɔo gwa sa.
Gbɛ̃́ pɔ́ aalɛ yãkɛ wɛ́ yã́iɔ mɛ́ lɛ́ gãnawá ń tɔ̃zɔ̃yão, kɛ́ wasu ĩadamá zɛa ń Kilisi gaa líwao yã́ musuo yã́iɛ.
Baa tɔ̃̀zɔ̃napiɔ se, aa ikoyã kũao. Aa ye à tɔ̃zɔ̃ kɛ́ wà e ĩ́anadã á seelapi musu yã́iɛ.
Má ĩ́anadã pɔe yã́ musuo, sema wá Dii Yesu Kilisi gaa líwa yã́ bàasio, asa a yã́i dṹnia gɔ̃̀mɛɛ gɛ ũ mɛ́ ma gɔ̃ gɛ ũ dṹniaɛ.
Tɔ̃zɔ̃a ge tɔ̃zɔ̃sai yãe vĩo, sema gɔ̃a gbɛ̃́ dafu ũ.
Lua gbɛ̃kɛkɛ gbɛ̃́ pɔ́ yã́pi kũaɔnɛ, i ń gba aafia. Aamɛ aa Isaili sĩanaɔ ũ.
Za gbã gbɛ̃e su ma wɛtã lɔo. Ĩa pɔ́ wa dàa Yesu yã́i gbɛ ku ma mɛwa.
Gbɛ̃́ɔ, wá Dii Yesu Kilisi gbɛ̃kɛkɛ á nisĩnaɛ! Ãmi.
Mámɛmaa Pɔlu, Kilisi Yesu zĩna lá Lua yeiwa, ma láɛ bee kɛ̃̀ Lua gbɛ̃́ pɔ́ aalɛ Kilisi Yesu náaikɛ Ɛfɛsɛɔnɛ.
Lua wá Mae ń Dii Yesu Kilisio gbɛ̃kɛkɛɛ́, aai á gba aafia.
Wà Lua wá Dii Yesu Kilisi Mae sáaukpa! Wá naa Kilisiwa musu Lua báaa píi dàwágu wá nisĩnau.
Wá naawà guu à wá sɛ́ dṹniakalɛa ãa, kɛ́ wá kua àɔ adoaɛ̀ sãasai. Aà yeawázi guu
à dɔ̀aa wá dílɛ a nɛ́ɔ ũ ń Yesu Kilisi gbãao, lá àlɛ yá a pɔeã guuwa,
kɛ́ à tɔbɔ a gbɛ̃kɛ gawide pɔ́ a kɛ̀wɛ̃ɛ a Yenzidepi guu yã́i.
Wá naawà guu wa bɔ aà au sabai. À wá tàaeɔ kɛ̃̀wá a gbɛ̃kɛ zɔ̃ɔ
pɔ́ a kɛ̀wɛ̃ɛ à kɛ̀ zài guu. Ɔ̃nɔ píi ń wɛzɛ̃ píio guu
a tò wà a pɔeã asii dɔ̃̀, lá à zɛ̀ò à kɛ Kilisi sabaiwa.
Tó aà pɔeãpi kɛgɔɔ kà, a pɔ́pii kãaa an mide Kilisiɛ, pɔ́ pɔ́ kú musu ń tɔɔlɛo píi.
Lua pɔ́ ì yã́pii kɛ lá à zɛ̀ò a pɔeã guuwa dɔ̀aa wá dílɛ lá álɛ yáwa, à wá sɛ́ a pɔ́ ũ wá naa Kilisiwa guu,
kɛ́ wá gbɛ̃́ pɔ́ wá wɛ́ dɔ Kilisizi káauɔ, wàɔ dɛ aà tɔbɔnaɔ ũ.
Ápiɔ sɔ̃ a sĩana yãmà, a bao pɔ́ a á suabapi sì. Á naawà guu Lua a seela kɛ̀wá a Nisĩna pɔ́ à a lɛgbɛ̃̀ ũ.
A dɛ gba pɔ́ Lua dɔ̀aa dàwɛ̃ɛ e àɔ gɛ́ a gbɛ̃́ɔ boi ũ, kɛ́ aa aà tɔbɔ yã́i.
Ayãmɛto za gɔɔ pɔ́ ma á Dii Yesu náaikɛa mà ń á yea Lua gbɛ̃́ɔ píizio,
mili kã́mabo ń Lua sáaukpaa á yã́ musuoo. Á yã́ ìɔ dɔmagu wabi pɔ́ mi kɛ Luawa guu.
Mi wabikɛ Mae Gawide, wá Dii Yesu Kilisi Luawa, aà á gba ɔ̃nɔ, i á wɛ́ kɛ̃́ɛ́ ń a Nisĩna gbãao, kɛ́ à e à a dɔ̃ wásawasa.
Mi wabikɛwà aà á nɔ̀sɛ wɛ̃ɛ́, kɛ́ à e zia'ea yã́ pɔ́ à á káwà dɔ̃. À gba zɔ̃ɔ gawidepi dìlɛ a gbɛ̃́ɔnɛ
ń a gbãa zɔ̃ɔ bɔnsaɛ pɔ́ lɛ́ zĩkɛ wá gbɛ̃́ pɔ́ wálɛ a náaikɛɔ guuo. Iko gbãapi zĩkɛ̀ Kilisi guu
gɔɔ pɔ́ Lua aà bɔ̀ gau à aà zɔ̃̀lɛ musu a ɔplaai.
We Kilisi dɛu kpalablenaɔ ń ikodeɔ ń gbãadeɔ ń diiɔla píi ń tɔ́ pɔ́ wì misiilɛnɛ́ɔ píi. I kɛ dṹnia tiaɛ bee ado no, ń a pɔ́ pɔ́ a mɔòɛ lɔ.
Lua tò pɔ́pii mikpàwà, ɔ̃ à aà dìlɛ yã́pii mide ũ Yesudeɔnɛ.
Aamɛ Kilisi mɛ ũ, aa dɛ Kilisi pɔ́ ì gupii pa pɛɛa ũ.
Á dɛ yãa gɛɔ ũ Luaɛ á tàaeɔ ń á duunao yã́i.
Á tɛ́ dṹniaɛ bee tufai, a misìilɛ ĩ́an gbãadeɔ kíaɛ, nisĩna pɔ́ dɔaaa luayãmansaiɔnɛ ń a tiaopi.
Wápii wá dɛńwa yãaɛ sɔ̃. Wi pɔ́ pɔ́ wá mɛ yei ń yã́ pɔ́ wá pɔ gbào kɛ. Wá ia guu wá dɛ gbɛ̃́ pɔ́ Lua a pɔkũmabɔbɔmáɔ ũ lán dãɔwa,
ãma Lua sùuu zɔ̃ɔ, a yewázi maamaa.
Gɔɔ pɔ́ wá dɛɛ̀ gɛɔ ũ wá tàaeɔ yã́i, à wá vú ń Kilisio sãnu. À á suabà a gbɛ̃kɛ guuɛ.
Wá naa Kilisi Yesuwa guu à wá sɛ́ à wá zɔ̃lɛaànɔ musu,
kɛ́ à e a gbɛ̃kɛ zɔ̃ɔ bɔnsaɛ ɔlɔnɛ́ dṹnia pɔ́ a mɔ guu yãmaa pɔ́ a kɛ̀wɛ̃ɛ naa Kilisi Yesu guuwa.
Lua á suabà a gbɛ̃kɛ guu Yesu náai pɔ́ á kɛ̀ yã́iɛ. Bee i bɔ á kĩ́i no, Lua mɛ́ á gbá.
I bɔ á yãkɛa kĩ́i no, kɛ́ gbɛ̃e su ĩ́anadãòo yã́i.
Lua ɔgbɛn wá ũ. Wá naa Kilisi Yesuwa guu à wá kɛ́, kɛ́ wàɔ kú ń yãmaa pɔ́ à dɔ̀aa dìlɛwɛ̃ɛ kɛao.
Á gbɛ̃́ pɔ́ á dɛ buipãle ũ ia guuɔ, tɔ̃̀zɔ̃naɔ ì mɛɛ́ gyafɔɔdeɔ, ãma an tɔ̃zɔ̃a dɛ gbɛ̃nazĩna ɔgbɛ ũɛ, à làasookɛ á kua ziwa.
Gɔɔ bee á kú Kilisi kpɛo, á dɛ zĩ̀loɔ ũ Isailiɔnɛ. Á baa ku Luabaakuańnɔ ń aà lɛgbɛ̃anɛ́o guuo. Á kú dṹnia guu wɛdɔa zia'eai sai luadɔ̃sai.
Á naa Kilisi Yesuwa guu tia, á gbɛ̃́ pɔ́ á zã̀ ń Luao yãaɔ a sɔ̃aàzi kãi ń Kilisipi au gbãao.
Aàpi mɛ́ wá kua ń kɔ̃o na ũ, a tò Yudaɔ ń buipãleɔ gɔ̃̀ mɛdoũ. Aà mɛ guu à íbɛlɛ pɔ́ da ń zãnguo bĩ́i ũ gbòo,
à Mɔizi ikoyã kpàgui ń a yãdilɛaɔ, kɛ́ à to an pla ḿpii gɔ̃anɔ mɛdoũ gbɛ̃́ dafuɔ ũ. Màa à ń kɛ́ ń kɔ̃o na.
À íbɛlɛ mìdɛ, à ḿpla ḿpii kɛ̀na ń Luao mɛdoũpi guu a gaa líwa musu.
À mɔ̀ kɛa na ń Luao baokpà á gbɛ̃́ pɔ́ á zã̀ ń Luaoɔnɛ ń gbɛ̃́ pɔ́ kãiaànɔɔ lɔ.
Aà yã́i wápii wá sɔ̃a Mae Luazi zɛ́ vĩ ń aà Nisĩna doũ gbãao.
Ayãmɛto á dɛ nibɔɔ ge bɔ̀mɔɔ ũ lɔo, a gɔ̃ beleɔ ũ ń Lua gbɛ̃́ɔ, aà uadeɔ ũ.
A gɔ̃ kpɛ́ pɔ́ Lua lɛ́ bo ũ. Zĩnaɔ ń ãnabiɔ mɛ́ a ɛ̃daalɛa ũ, mɛ́ Kilisi Yesu mɛ́ ɛ̃pi daalɛgbɛ ũ.
Naawà guu kpɛ́ pɔ́pii ì kɔ̃'eu, ìɔ gbã Lua kpɛ́ ũ naa Diiwa guu.
Ápiɔ sɔ̃ á naawà guu á dɛ kpɛ́pi dɔbɔɔ ũ, kɛ́ àɔ dɛ Lua Nisĩna kúkĩi ũ.
Bee yã́ mɛ́ tò ma Pɔlu, má dɛ dakpɛuna ũ Kilisi Yesu yã́ musu á buipãleɔ yã́i.
I ma lá Lua a gbɛ̃kɛkɛanɛ́ zĩ dàmɛɛ má kɛ̀ á guuo lé?
Lua a asiiyã ɔ̀lɔmɛɛ, má kɛ̃̀ɛ́ yɔɔ kɔ̀.
Tó a a kyokɛ̀, á fɔ̃ dɔ̃ lá ma wɛ́ kɛ̃̀ Kilisi asiiyã musu.
Lua i yã́pi o gbɛ̃eɛ yãao, ɔ̃ tiasa a ɔ̀lɔ a zĩnaɔ ń a ãnabiɔnɛ ń a Nisĩna gbãao.
Yã́ pɔ́ ulɛa yãapin kɛ: Naa Kilisi Yesuwa guu baona maa yã́i buipãleɔ gɔ̃̀ Lua àizɛɛblenaɔ ũ ń Yudaɔ, aa gɔ̃̀ńnɔ mɛdoũdeɔ ũ. An baa ku lɛ́ pɔ́ Lua gbɛ̃̀ guu.
Ma gɔ̃ baonapi kpana ũ gba pɔ́ Lua dàmɛɛ aà gbãa lɛ́ zĩkɛ ma guu yã́i.
Ma gbɛ̃́ pɔ́ má kpɛɛ Lua gbɛ̃́ɔ guu, Lua gbapi dàmɛɛ, ɔ̃ málɛ Kilisi ɛ̀fãai pɔ́ lɛ́ vĩo baonakpa buipãleɔnɛ,
málɛ asiiyã pɔ́ Lua lɛ́ yá ń gbɛ̃́piio bɔnɛ́ gupuau. Asiiyãpi ulɛa Lua pɔ́ pɔ́pii kɛ̀ kĩ́i za asĩnizĩ,
kɛ́ tiasa a to kpalablenaɔ ń ikode pɔ́ kú musuɔ a ɔ̃nɔ bui dasiɔ e a gãlideɔwa.
Kilisi Yesu wá Dii sabai ɔ̃ Lua pɔeã pɔ́ kú gɔɔpiipi bɔ̀lɛi.
Wá naawà guu wá sɔ̃a Luazi zɛ́ vĩ ń sɔ̃o dilɛa aà náaikɛa yã́i.
Ayãmɛto ma wabikɛ̀wá, ásu tó á pɔ ya taasi pɔ́ málɛ kɛ á yã́ musu yã́io. Á kpɛlaa yã́ɛ.
Ayãmɛto mi kúlɛ Mae Luaɛ.
Maepi ɔ̃ maekɛ pɔ́ kú musu ń zĩ́lɛɔ píi ì a ɔlɛsɛ.
Mi wabikɛwà aà á gba gbãa á nɔ̀sɛ guu ń a Nisĩna gbãao a gawi zɔ̃ɔ lɛ́u,
Kilisi e sadaáguu a náai pɔ́ álɛ kɛ yã́i, á zĩ́napɛlɛa ìɔ zɛdɔa aà yeawázi guu,
kɛ́ à e Kilisi yeawázi yàasa ń a gbã̀ao ń a lɛsĩo ń a zã̀o wàaipa ń Lua gbɛ̃́ɔ píi,
í aà yeawázi pɔ́ wa fɔ̃ wà a lɛ́ dɔ̃ píio dɔ̃, Lua kɛkɛá píi i pɛɛwá.
Lua gbãa lɛ́ vĩo, a fɔ̃ kɛwɛ̃ɛ dɛ lá wi a wabikɛ ge wi a làasookɛla maamaa ń gbãa pɔ́ lɛ́ zĩkɛ wá guuo.
Aà tɔbɔ Yesudeɔ ń Kilisi Yesupio musu wɛ̃ ń wɛ̃o e gɔɔpii! Ãmi.
Ma gbɛ̃́ pɔ́ má dɛ dakpɛuna ũ Dii yã́i, ma wabikɛ̀wá, á kua ká lá Lua á sisi àɔ dɛwa.
À kɔ̃ fɔ̃ àɔ yekɔ̃i zĩabusaa ń nɔ̀sɛniɛo guu ń mɛnao.
À wɛtã àɔ lɛdoũ pɔ́ bɔ̀ Lua Nisĩna kĩ́i vĩ ba pɔ́ wá dɔkɔ̃wa ũ.
Mɛ mɛ̀ndoɛ, mɛ́ Nisĩnapi mɛ̀ndoɛ. Màa zia'ea yã́ pɔ́ Lua á káwà mɛ̀ndo lɔ.
Dii mɛ̀ndoɛ, mɛ́ Lua zɛ́ mɛ̀ndoɛ ń da'ilɛ mɛ̀ndoo.
Lua mɛ̀ndoɛ wápii Mae ũ, ɔ̃mɛ iko vĩ wá baadewa, ìɔ zĩkɛ wá baade píi guu, a kú ń wá baade píio.
Kilisi gbɛ̃kɛkɛ̀ wá baadeɛ lá à gbadàwɛ̃ɛ lɛ́u.
A yã́i a kɛ̃a láu wà mɛ̀: Kɛ́ à dɛ̀dɛ musu ń a zĩ̀zɔɔ, à gbadà gbɛ̃́ɔnɛ.
Aà dɛdɛa bee mɛ̀ kpelewa ni? Bee mɛ̀ à pìla e tɔɔlɛ nɔnau gĩaɛ.
Gbɛ̃́ pɔ́ pìlapi mɛ́ gbɛ̃́ pɔ fɛ̀lɛ mà luabɛa ũ, kɛ́ aà gupii pa.
Aàpi mɛ́ gbɛ̃eɔ gbà zɛ́ aàɔ dɛ zĩnaɔ ũ, gbɛ̃eɔ ãnabiɔ, gbɛ̃eɔ baonakpanaɔ, gbɛ̃eɔ pàsitɛɛɔ ge yãdanɛdeɔ,
kɛ́ Lua gbɛ̃́ɔ e wàɔ ku a zĩ sɔu guu, Kilisi mɛ i zɛdɔ,
e wápii wàɔ ka Lua Nɛ́ náai doũ kɛawa aà dɔ̃a doũ guu, wí gɔ̃ gbɛ̃́ kàsaaɔ ũ Kilisi pɔ́ pɔ́ pɛ̀ɛwà zɔ̃ɔ lɛ́u.
Màa wáɔ dɛ nɛ́fɛ̃nɛna pɔ́ wì ɔ̃nɔ ń kɔ̃nio kɛnɛ́ wà ń sã́sãɔ ũ lɔo. Yã́ dafu daanɛ́ ì ń sɛ́ lán ĩ́ana ge ísɔ̃wa.
Wá sĩana'onɛ́ ń yeańzio, wí gbã́ yã́pii musu naa Kilisi pɔ́ dɛ mi ũwa.
Naawà guu mɛgu píi ì kɔ̃'eu aa nakɔ̃wa kĩɔ zĩ sabai, ɔ̃ mɛguɔ ì zĩkɛ a zɛ́wa, mɛ iɔ gbã́, iɔ zɛdɔ ń yeakɔ̃io.
Ayãmɛto málɛ yã'oɛ́ ń Dii tɔ́o, málɛ á gbaò laai. Ásu àɔ ku lán luadɔ̃nsai pɔ́ an nɔ̀sɛ yãfũna dɔaaanɛ́ɔwao.
An làasoo sɔũkũ̀, aa kɛ̃a wɛ̃ni pɔ́ Lua ì kpámáwa, kɛ́ an wɛ́ sia mɛ́ an swã́ gbãa yã́i.
Aa nɔ̀sɛ vĩo, aa ńzĩa kpà wisaiyãwa, aa dɔ́ɛ'ĩi bui píi kɛa bĩi vĩ.
Ápiɔ sɔ̃ i Kilisi yãdada màao.
A aà yã́ mà, a sĩana pɔ́ a vĩ dàda á Yesudekɛ guu.
Wa òɛ́ à ɔkpa á dàa zi pɔ́ dɔaaaɛ́i, asa a ɔ̃̀ɔkpà á pɔnidɛa vãiɔ yã́i.
À tó á nɔ̀sɛlilɛ, á làasoo i gɔ̃ dafu,
í dàa dafu pɔ́ Lua kɛ̀wɛ̃ɛ kɛ́ wà e wàɔ dɛ láawa sɛ́, á kua iɔ adoa kua sĩande ũ yã́zɛdekɛa guu.
Bee yã́i à ɔkpa mɔafiliyãi, á baade lí sĩana'o a gbɛ̃́deeɛ, asa mɛ̀ doũ guɔn wá ũ.
Tó á pɔ pà, ásu duunakɛo. Ásu to ĩatɛ̃ gɛ̃ kpɛ́u à á pɔpaa leo,
kɛ́ ásu Ibiisi gba gɛ̃kĩio yã́i.
Gbɛ̃́ pɔ́ ì kpã́i'o yãa kpã́i tó. Aà wɛtã zĩ maa kɛ ń a ɔo, i pɔ́ e à dɔò taasidelɛ.
Ásu to yãvãie bɔ á lɛ́uo, sema a zɛde pɔ́ a gbɛ̃́ kã́fĩ à àikɛ gbɛ̃́ pɔ́ lɛ́ maɔnɛ.
Ásu Lua Nisĩna pɔ yao, asa aà kua adoaɛ. A dɛ seela pɔ́ Lua kɛ̀wá e wá bogɔɔzĩ ũ.
Ásuli ĩ́isɛ ń gbɛ̃eoo. À pɔkũma ń pɔkpɛ̃nɛo ń palaa gbãao ń gbɛ̃́sɔ̃sɔ̃ao ń pãsĩ bui píio tó.
Àɔ gbɛ̃kɛ vĩ ń kɔ̃o. Àɔ kɔ̃ wɛ̃na vĩ. À sùuukɛ ń kɔ̃o lá Lua sùuukɛ̀ánɔwa naa Kilisiwa guu.
Lá á dɛ Lua nɛ́ yenzideɔ ũ, à aà ɔlɛsɛ́.
Lá Kilisi yewázi à gì a wɛ̃nii wá yã́i sa'obɔ pɔ́ a gĩ ì kɛ Luaɛ na ũ, à to yeakɔ̃i dɔaaɛ́ màa sɔ̃.
Lá á dɛ Lua gbɛ̃́ɔ ũ, i kũ wà káaluakaa ń dɔ́ɛ'ĩi bui píio ń bĩikɛao ma dɔ á lɛ́u bauo.
Wisaiyã'oa ń yãdɔɔsai oao ń faai bɛ̃̀ɛ boao maaánɔo lɔ, sema sáau yã́.
Àɔ dɔ̃ sã́asã kɛ́ káaluae ge dɔ́ɛ'ĩidee ge bĩidee a kpala pɔ́ bɔ̀ Lua kĩ́i ble ń Kilisioo. Pɔ́ pɔ́ gbɛ̃́ lɛ́ a bĩikɛ gɔ̃̀ aà dii ũ.
Ásu to gbɛ̃e á sã́sã ń yãpã giioo. Yã́ bee taaɔ mɛ́ a to Lua pɔkũmabɔbɔ a yãdansaiɔwa.
Á bàa su àɔ kúńnɔo.
Á kú yãa gusiau, tiasa naa Diiwa guu á kú gupuau. Àɔ ku gupua gbɛ̃́ɔ ũ,
asa gupua ì maa bui píi inɛ́ ń yã́zɛdeo ń sĩanao.
À yã́ pɔ́ ì ka Diigu dada.
Á baa su àɔ kú ń gusia yãkɛa pɔ́ lí kã́fĩakɛnɛ́oo. À bɔ yã́ beeɔ kpɛ wɛliwɛ.
Baa yã́ pɔ́ gbɛ̃́piɔ ì kɛ asii guu oaá wíyãɛ.
Tó wà bɔ̀ yã́ kpɛ gupuau, wì a sã́asã dɔ̃,
asa pɔ́ pɔ́ bɔ̀ gupuau gɔ̃̀ gupua pɔ́ ũɛ. A yã́i tò wì mɛ: I'ona vu fɛlɛ bɔ gɛɔ guu, Kilisi i gupunɛ.
Àɔ á táa'ozɛ dɔ̃ maamaa. Ásu àɔ dɛ sɔũɔ ũo, sema ɔ̃nɔnaɔ.
Àli yã́ pɔ́ Lua a zɛbɔ̀ɛ́ kɛ, asa gɔɔɛ beeɔ maao.
Ayãmɛto ásu àɔ sɔũo, àɔ dɔ̃ lá Dii pɔeã dɛ.
Ásu àɔ kú ń wɛ̃dɛkɛaoo, ì lalasizĩmáɛ. À to Lua Nisĩna paɛwá,
í faaibo ń kɔ̃o ń soũo ń Lua táasilɛao ń lɛ pɔ́ Lua Nisĩnapi ì daɛ́o. À lɛsi, í Dii táasilɛ á sɔ̃ guu,
íɔ Mae Lua sáaukpa gɔɔpii yã́pii guu ń wá Dii Yesu Kilisi tɔ́o.
À misiilɛkɔ̃ɛ Kilisi vĩa pɔ́ á vĩ yã́i.
Nɔɛɔ, á baade lí misiilɛ a zã́ɛ lá i kɛ Diiɛwa.
Asa gɔ̃ɛ mɛ́ nɔɛ mi ũ, lá Kilisi dɛ a gãlide pɔ́ dɛ a mɛ ũɔ mi ũ an Suabana ũwa.
Lá gãlidepiɔ ì misiilɛ Kilisiɛ, màa sɔ̃ nɔɛɔ baade lí misiilɛ a zã́ɛ yã́pii guu.
Gɔ̃ɛɔ sɔ̃, á baade líɔ ye a nazi, lá Kilisi ye a gãlideɔzi à gì a wɛ̃nii ń yã́iwa.
À ń gbãsĩ wòlo da'ilɛkɛa guu ń yã́ pɔ́ aa òo, ɔ̃ aa gɔ̃̀ aà pɔ́ ũ,
kɛ́ à ń kpán'aɛkɛ ń gawio tèbatebasai, yuunkasai, sãasai, gbãsĩsai, tàaesai.
Màa à kũ̀ gɔ̃ɛɔ baade àɔ ye a nazi lá azĩa mɛwa. Gbɛ̃́ pɔ́ ye a nazi ye azĩai.
Gbɛ̃e líɔ za azĩa mɛuo. Ì blɛ kpawà, ì laaidɔwà, lá Kilisi ì kɛ a gãlideɔnɛwa,
kɛ́ wá dɛ aà mɛguɔ ũ yã́i.
Ayãmɛto gɔ̃ɛ ì go a de ń a daowa, ì na a nawa, aaì gɔ̃ lán sàwakula ń gbalaowa.
Yã́ gbia ulɛa yã́pi guu, mɛ́ má è a dɛ Kilisi ń a gãlideɔ yã́ ũ.
Ń beeo a dɛ á yã́ ũ sɔ̃. Á baade líɔ ye a nazi lá azĩawa. Nɔɛ sɔ̃ aàli a zã́ yãda.
Nɛ́ɔ, naa Diiwa guu àli á de ń á dao yãma, asa bee mɛ́ maa.
Àli á de ń á dao kpɛla, kɛ́ àɔ aafia, í gɛ̃gɛ̃ dṹniau. Yã́ pɔ́ Lua dìlɛ ń lɛgbɛ̃ao sɛ̃́ian we.
<range>
Maeɔ sɔ̃ ásuli á nɛ́ɔ pɔ fɛ̃o. Àli ń toto, íli lɛdamá Dii gbɛ̃́ɔ nɛgwaa ũ.
Zɔɔ, àli á dṹnia la diiɔ yãma ń nɔ̀sɛmɛndoo ń vĩao ń lualuao, lá Kilisi álɛ kɛɛ̀wa.
Ásuli zĩ ɔkunwɛiana kɛnɛ́o. Àli Lua pɔeã kɛ ń nɔ̀sɛpuao Kilisi zɔɔ ũ.
Àli zĩkɛ ń ãiao, lá Dii álɛ kɛɛ̀wa, i kɛ gbɛ̃nazĩna no.
Àɔ dɔ̃ kɛ́ Dii a baade maakɛa fĩaboɛ̀, zɔ ge wɛ̃́ɛ.
Diiɔ sɔ̃ àli kɛnɛ́ màa lɔ. À yãpãsĩ'oanɛ́ tó. Àɔ dɔ̃ kɛ́ ampiɔ ń ápiɔ píi, á Dii ku musu, ìli gbɛ̃e zãboo.
Yã́ pɔ́ gɔ̃̀n kɛ: Àɔ gbãa naa Diiwa guu ń aà iko gbãa zɔ̃ɔo.
À gɔ̃kɛbɔ pɔ́ Lua kpàwáɔ da píi, kɛ́ à e zɛ gíũgiũ, í Ibiisi dɔfɔ̃.
Asa i kɛ gbɛ̃nazĩnaɔ wálɛ dɛ̃ɛkańnɔo, sema nisĩn vãi pɔ́ kú musuɔ. Aa dɛ dṹniaɛ bee gusia kiblenaɔ ũ ń ń mideɔ ń ń ikodeɔ.
Ayãmɛto àɔ gɔ̃kɛbɔpiɔ kũa píi, kɛ́ à fɔ̃ zɛ gi gɔɔ vãi zĩ́, í gɔ̃ zɛa gíũgiũ apii kɛ láaa gbɛa.
Àɔ zɛa gbãa, í sĩana dɔ ápi asana ũ, í yã́zɛde da mɔ̀ ula ũ.
À kɛa na ń Luao baokpaa ãia kpa kyale ũ,
íɔ luanaaikɛa kũa sɛ̀ngbao ũ gɔɔpii, kɛ́ à fɔ̃ zɛzɔ̃ Setãu kagbaɔnɛ píi.
À suabaa si kpa mɔ̀ fùa ũ, íɔ Lua yã́ pɔ́ dɛ aà Nisĩna fɛ̃nda ũ kũa.
Àliɔ wabikɛ gɔɔpii, íɔ Lua dɔnlɛ gbɛa yã́pii guu ń aà Nisĩna dɔaaaɛ́o. Àli a itɛ̃kɛ ń mɛna zɔ̃ɔo, íɔ wabikɛ Lua gbɛ̃́ɔnɛ píi.
À wabikɛmɛɛ sɔ̃, kɛ́ tó málɛ yã'o, Lua ma gba lɛ́ mà a bao asii onɛ́ sɔ̃̀deedeesai.
Baonapi yã́i má dɛ kɔ́ɔ pɔ́ wa dàkpɛu ũ. Àɔ wabikɛmɛɛ mà kpa sɔ̃̀deedeesai, lá à kũ̀ mà owa.
Wá gbɛ̃do yenzide Tisiki, Dii zĩkɛnnáaide, a ma yã́ɔ píi baokpaɛ́, kɛ́ à e àɔ ma kua dɔ̃.
Ma aà zĩ̀wá, kɛ́ aà wá kua oɛ́ɛ, á nɔ̀sɛ i níni.
Mae Lua ń Dii Yesu Kilisio wá gbɛ̃́ɔ gba aafia, aa ń yeakɔ̃i kã́fĩnɛ́ ń ń Lua náai pɔ́ aalɛ kɛo.
Lua gbɛ̃kɛkɛ gbɛ̃́ pɔ́ ye wá Dii Yesu Kilisizi láasaiɔnɛ ḿpii.
Ma Pɔlu ń Timɔteeo, wá Kilisi Yesu zɔ̀blenaɔ wámɛ wa láɛ bee kɛ̃̀ Lua gbɛ̃́ pɔ́ kú Filipi naa Kilisi Yesuwaɔnɛ ń ń gbɛ̃zɔ̃ɔɔ ń ń dɔnlɛdeɔ.
Lua wá Mae ń Dii Yesu Kilisio gbɛ̃kɛkɛɛ́, aai á gba aafia.
Gɔɔ pɔ́ á yã́ dɔ̀magu píi, miɔ ma Lua sáaukpaɛ.
Ma wabikɛa guu píi miɔ wabikɛɛ́ ápii ń pɔnao,
kɛ́ á ɔ kumanɔ baonakpaa guu za gɔɔ pɔ́ á mà e ń a gbão yã́i.
Má dɔ̃ sã́asã, lá Lua zĩ maa dàalɛ á guu, aɔ kɛ, i a midɛ Kilisi Yesu mɔ́zĩ.
A maa kɛ́ máɔ á yã́ kũa ápii màa, asa á yã́ dɔ ma sɔ̃wa. Ma daakpɛun nò, ma zɛa ń baonapio a sĩana bɔa yã́in nò, ápii á ɔ ku zĩ pɔ́ Lua dàmɛɛ a gbɛ̃kɛu guu.
Málɛ á bɛɛkɛ ápii, lá má kú Kilisi Yesu sɔ̃ guuwa. Lua mɛ́ ma seelade ũ.
Mi wabikɛɛ́ á yeakɔ̃i àɔ kã́fĩ àɔ gɛ́ dɔ̃a ń wɛ́kɛ̃a wásawasao guu,
kɛ́ à e yã́ pɔ́ maa àɔ kɛ dɔ̃, íɔ ku nɔ̀sɛdoũdeɔ ũ tàaesai Kilisi mɔ́zĩ.
Beewa maakɛa pɔ́ Yesu Kilisi ì mɔònɛ́ a liála, wi Lua tɔbɔ, wi aà sáaukpa.
Gbɛ̃́ɔ, má ye àɔ dɔ̃ kɛ́ yã́ pɔ́ ma le tɛkpà baona gɛa aɛuɛ,
ɔ̃ sosa kibɛdɔ̃anaɔ píi ń gbɛ̃́ kĩniɔ dɔ̃̀ kɛ́ Kilisi yã́i wà ma dai kpɛ́u.
Ma daakpɛu yã́i wá gbɛ̃́ dasideɔ Dii náaikɛ̀ dɛ yãala, ɔ̃ an sɔ̃dilɛa kã̀fĩ, aalɛ Lua yã'o gbɛ̃́ɔnɛ vĩasai.
Sĩanaɛ, an gbɛ̃eɔ ì Kilisi yã́ waasokɛ dɛnla ń wɛdɔakɔ̃ɛo yã́iɛ, gbɛ̃eɔ sɔ̃ ń nɔ̀sɛmaao.
Gbɛ̃́ beeɔ ì kɛ ń yeamazioɛ, asa aa dɔ̃ kɛ́ zɛa ń Yesu baokpaao yã́i ma yeò kpɛ́u la.
Wɛdɔnɛdepiɔ sɔ̃ aaì Kilisi yã́ waasokɛ dɛnlawɛɛlɛa yã́iɛ, i kɛ ń nɔ̀sɛpuao no. Aalɛ e wàlɛ ma kua kpɛ́u taasi kã́fĩmɛɛɛ.
Yãe yã̀? Mɔafili guun nò, sĩana guun nò, apii lé, wàlɛ Kilisi yã́ waasokɛɛ. Ma pɔ na ń beeo, mɛ́ ma pɔ a ɛa kɛ na lɔ,
asa má dɔ̃ kɛ́ wabi pɔ́ álɛ kɛmɛɛ ń Yesu Kilisi Nisĩna dɔnlɛo a to mà bɔ.
Ma wɛ́ dɔi mɛ́ má a náai vĩ maamaa, kɛ́ wí a ma kũ yãe guuo. Asa máɔ Kilisi tɔbɔ ma kuau ń sɔ̃o dilɛa gɔɔpiiɛ, atɛ̃sa tia, má kún nò, ma gan nò.
Asa Kilisi yã́i má kúi, mɛ́ ga dɛmɛɛ ài ũ.
Ãma tó má kú wɛ̃ni guu, bee dɛmɛɛ zĩ àide ũ. Má dɔ̃ lá má sɛo,
má kú plaplaɛ. Má ye ta màɔ kú ń Kilisio, we maamɛɛ dɛ lakĩia zã̀zã.
Ãma à kũ̀ màɔ ku wɛ̃ni guu á yã́iɛ.
Bee fɛ̃a vĩo. Má dɔ̃ kɛ́ má gɔ̃ màɔ kúánɔ ápii, kɛ́ à e gɛ́ aɛ ń pɔnao luanaaikɛa guu.
Beewa gɔɔ pɔ́ má ɛa mɔ á gwai, á á naa Kilisi Yesuwa ĩ́andãa zɛ́ e maamaa ma yã́i.
Apii lé, tó ma mɔ á gwai ge mi mɔon nò, à tó á kua kpaaĩ ń Kilisi baona yã́o, kɛ́ tó málɛ á bao ma, mà ma á zɛa gíũgiũ ń lɛdoũo, álɛ dɛ̃ɛka ń nɔ̀sɛmɛndoo baonapi zɛ́ yã́i.
Ásu tó á ibɛɛɔ yãe iwãa ká á pɔao. Bee aɔ dɛnɛ́ seela ũ kɛ́ aa mipɛ̀ kaalɛwa, ápiɔ sɔ̃ bɔa maa. Bee bɔ̀ Lua kĩ́iɛ.
Asa Lua á gbá zɛ́ à taasikɛ Kilisiɛ, i kɛ aà náaikɛa ado no.
Dɛ̃ɛ pɔ́ á è málɛ ká yãa mɛ́ á mà málɛ ká e tia, á kú dɛ̃ɛ doũpi guu.
Lá á naa Kilisiwa kã́fĩa vĩɛ́, lá aà yeaázi lɛ́ tɛ́kpaágu, lá á lɛ́ doũ ń aà Nisĩnao, lá á kɔ̃ wɛ̃na vĩ ń sósobio,
à làasoo doũ kɛ, á yeakɔ̃i iɔ doũ lɛdoũdeɔ ũ, pɔeãdoũdeɔ ũ. Bee a ma pɔ kɛ na à kɛ zài.
Ásu yãe kɛ dɛnla ge yɔ̃̀ɔkɛa yã́io. Zĩabusaa guu àli kɔ̃ da gbia dɛ ázĩala.
Gbɛ̃e su làasookɛ azĩa mɛ̀ndo yã́wao, aà gbɛ̃pãleɔ pɔ́ kɛ lɔ.
Àɔ nɔ̀sɛ pɔ́ Kilisi Yesu vĩ vĩ sɔ̃.
Aà lua'ia, i gbãa'e a sáaa ń Luaokɛwao,
ɔ̃ à azĩa gwea tò à zɔkɛ sɛ̀, à gɔ̃̀ gbɛ̃nazĩna ũ à gbɛ̃nazĩnkɛ sɛ̀.
À azĩa bùsa à misìilɛ e à gɛ̀ gàò, e gaa lipãakɔ̃awa se.
Ayãmɛto Lua aà sɛ̀ lɛsĩ, à tɔ́ pɔ́ dɛ tɔ́ píila kpàɛ̀,
kɛ́ tó wà Yesu tɔ́ sì, gbɛ̃́pii a kúlɛ luabɛ ń tɔɔlɛo ń tɔɔlɛ zíɛo,
gbɛ̃́pii i o Yesu Kilisi mɛ́ Dii ũ Mae Lua tɔbɔa yã́i.
Bee yã́i ma gbɛ̃́ yenzideɔ, lá i ma yãma gɔɔ pɔ́ má kúánɔ, atɛ̃sa lá má kúánɔ tiao, àɔ á bɔa maa lɛpapa ń vĩakɛa Luaɛo ń lualuao.
Asa Lua mɛ́ lɛ́ zĩkɛ á guu, àlɛ á gba a pɔeãkɛa ni ń a kɛa zɛ́o.
À yã́pii kɛ yã́kũtɛ̃ ń zɔao sai,
kɛ́ à gɔ̃ tàaesai yãesaideɔ ũ, Lua nɛ́ sãasaiɔ ũ gbãgbɛ̃ sã́sãa dɔ̀ɔsaiɔ guu. À gupunɛ́ dṹniau lán saanaɔwa,
íɔ wɛ̃ni yã́ kũa, kɛ́ mà e ĩ́anadã á yã́ musu Kilisi mɔ́zĩ. Tó álɛ kɛ màa, mi bà pã lɛo, mi zĩkɛ pão.
Baa tó ma au a tɔ̃́lɛ á luanaaikɛa sa'o'i ũ, ma pɔ na, mɛ́ málɛ pɔnakɛánɔ ápii.
Ápiɔ sɔ̃ à pɔnakɛ màa, wí kɛ sãnu.
Ń Dii Yesu báaao má ye mà Timɔtee zĩwá tia, kɛ́ mà e á bao ma, ma sɔ̃ i níni.
Gbɛ̃́ pɔ́ wá làasoo doũ á yã́ɔ dɔ aà sɔ̃wa sĩana kuo, aà bàasio.
Gbɛ̃́pii zĩa yã́ mɛ́ ì dɔaaɛ̀, i kɛ Yesu Kilisi yã́ no.
Á dɔ̃ lá Timɔtee náai vĩ, à zĩkɛ̀manɔ baona yã́ musu lá nɛ́ ì zĩkɛ ń a maeowa.
Tó má a zɛa dɔ̃ súsu, má ye mà aà zĩwá gɔ̃̀ɔ.
Ń Dii báaao málɛ e má mɔ́ á gwai tia mazĩa.
Wá gbɛ̃do Ɛpafɔdi, ma zĩkɛndeeɛ, mɛ́ ma zĩgɔ̃ dee pɔ́ a aà zĩ̀ dɔimalɛ ń pɔ́ pɔ́ málɛ a nidɛɔ, má è a maa mà aà gbaɛwáɛ.
Àlɛ á bɛɛkɛ ápii mɛ́ aà pɔ yà, kɛ́ a aà gyãkɛa bao mà yã́i.
À gyãkɛ̀ sĩana e à kà gaa, ɔ̃ Lua aà wɛ̃nagwà. I kɛ aàpi ado no, ń mapioɛ lɔ, kɛ́ ma pɔsia su zɔ̃ɔkũo yã́i.
Ayãmɛto málɛ kɛ kpakpa mà aà gbaɛwá, kɛ́ à wɛsikɔ̃lɛ, á pɔ i kɛ na, ma nɔ̀sɛ i níni.
À gbãakpaaàzi ń pɔna zɔ̃ɔo naa Diiwa guu. À gbɛ̃́ bee taa kpɛla.
À gɔ̃̀ lɛɛ aà ga Kilisi zĩ yã́iɛ. À gì a wɛ̃nii, kɛ́ à e dɔnlɛ pɔ́ á fɔ̃ kɛmɛɛo kɛmɛɛ yã́i.
Ma gbɛ̃́ɔ, yã́ pɔ́ gɔ̃̀n kɛ: À tó á pɔ àɔ na Diiwa. Yã doũ ɛa oaɛ́ zĩ'ũmanɔo, mɛ́ a dɛ á aafia ũ.
À laaika gbɛ̃nazĩn àwalɛwanaɔzi. À laaika vãikɛna pɔ́ aaì ń taitaipiɔzi!
Wá gbɛ̃́ pɔ́ wi Lua sísi ń aà Nisĩna gbãao, wi ĩ́anadã Kilisi Yesu guu, mɛ́ wiliɔ wázĩa yã́ náai vĩoɔ, wámɛ wá tɔ̃̀zɔ̃n sĩandeɔ ũ.
Mapi, má zɛvĩ màɔ mazĩa náaikɛ. Tó gbɛ̃́ lɛ́ e á azĩa náai vĩ, má vĩ dɛaàla.
Ma tɔ̃zɔ̃̀ ma gɔɔ swaaɔ̃de zĩ́ɛ. Isailin ma ũ ia guu, Bɛ̃yãmɛɛ bui, Ɛbɛlu bui zálala. Mɔizi ikoyã musu má kú Falisiɔ gãli guu.
Má ãiavĩ, ma ĩadà Yesudeɔwa. Yãkɛa a zɛ́wa Mɔizi ikoyã guu gbɛ̃e i fɔ̃ ma tàae èo.
Ãma yã́ pɔ́ má kũa ài ũ yãa beeɔ gɔ̃̀mɛɛ yã́ àisai ũ tia Kilisi yã́i.
Azaiasa ma yã́pii dìlɛ àisai ma Dii Kilisi Yesu dɔ̃a pɔ́ dɛ a píia yã́i. Kilisipi yã́i ma ɔkpà yã́piizi bìsa ũ, kɛ́ màɔ aà vĩ,
míɔ naawà, mà e màɔ na ń Luao Kilisipi náaikɛa yã́i. Asa Lua lí tó yã́ bɔńnɔ na ikoyãdaa yã́i no, ì to yã́ bɔńnɔ na Kilisi náaikɛa yã́iɛ.
Yã́ pɔ́ má yei mɛ́ dɛ mà Kilisi dɔ̃ ń gbãa pɔ́ à bɔ̀ò gauo, mí taasikɛaànɔ, mí gɔ̃ laaàwa aà ga guu
mí gbasa gɔ̃ gàbɔ ũ.
I kɛ má lè má kũ̀ à pɛ̀ɛa no, málɛ yáɛ kɛ́ mà yã́ pɔ́ Kilisi Yesu ma si a pɔ́ ũ yã́i sí ma pɔ́ ũ.
Gbɛ̃́ɔ, mi e má sì gĩao. Yã́ mɛ̀ndo málɛ kɛ, mi nɔnɔ pɔ́ pɔ́ kú ma aɛɔi, pɔ́ pɔ́ kú ma kpɛɔ làasookɛsai.
Málɛ pɔ́ pɔ́ ma wɛ́ dɔi ya mà ài pɔ́ Lua wá sisiwà musu e naa Kilisi Yesuwa guu.
Wá gbɛ̃́ kàsaaɔ wàɔ làasoo bee vĩ. Tó á làasoo pãle vĩ, Lua a á wɛ́ kɛ̃́ɛ́ yã́ bee musu.
Apii lé, lá wá kua kà a lɛ́u, wà gɛ́ aɛ zɛ́ doũpi guu.
Gbɛ̃́ɔ, à ma kɛa kɛ lá wa a taa kɛ̀ɛ́, í wɛ́tɛ gbɛ̃́ pɔ́ an kua kpàaĩòɔzi.
Miɔ oɛ́ yãa mɔ̀ɔmɔɔ, mɛ́ ma ɛa málɛ oɛ́ tia lɔ ń wɛ́'io, gbɛ̃́ɔ ku dasi, an yãkɛa tò aa dɛ Kilisi gaa líwa ibɛɛɔ ũ.
Aa mipɛ̀ kaalɛwa, an gbɛɛ mɛ́ ń dii ũ, wíyã mɛ́ ń ĩ́andãbɔ ũ, dṹnia yã́ an làasoo ìɔ kuwà.
Wápiɔ sɔ̃, luabɛ gbɛ̃́ɔn wá ũ, wá wɛ́ dɔ Suabana pɔ́ a bɔ wezi, ɔ̃n Dii Yesu Kilisi ũ.
A wá mɛ̀ gbãasaiɔ li lá a mɛ̀ gawidewa ń a gbãa pɔ́ a fɔ̃ to pɔ́pii misiilɛɛo.
Ayãmɛto ma gbɛ̃́ yenzideɔ, á gbɛ̃́ pɔ́ málɛ á bɛɛkɛ á dɛ ma ĩ́andãbɔ pɔ́ mi pɔnakɛò ũɔ, àɔ zɛa gíũgiũ naa Diiwa guu màa.
Ma awakpà Ɛvɔdiɛ ń Sɛntisio aaɔ lɛdoũ vĩ naa Diiwa guu.
Mpi sɔ̃ ma zĩkɛndee náaide, ma wabikɛ̀ma, dɔ nɔɛpiɔlɛ, asa aa taasikɛ̀manɔ baonakpaa guu ń Kelemaao ń ma zĩkɛndeeɔ. An tɔ́ kú àizãna taalau.
À tó á pɔ àɔ na Diiwa gɔɔpii. Má òɛ́ lɔ, à tó á pɔ àɔ nawà.
À ázĩa busa gbɛ̃́piiɛ. Dii kãi.
Ásuli yãe kã̀akɛo. Yã́pii guu à wabikɛ Luawa, í yãgbɛawà, í aà sáaukpa, í á yã'ɔ̃maɔ oɛ̀,
Lua i á nɔ̀sɛ ń á làasooo daɛ́ doũ naa Kilisi Yesuwa guu. Nɔ̀sɛdaadoũpi kɛ̀ zài, a dɛ gbɛ̃nazĩna dɔ̃aa.
Gbɛ̃́ɔ, yã́ pɔ́ gɔ̃̀ɛ́n kɛ: Yã́ pɔ́ sĩana vĩ mɛ́ a gbia, yã́ pɔ́ zɛvĩ mɛ́ a gbãsĩ vĩo, yã́ pɔ́ na mɛ́ a báaa vĩ, yã́ pɔ́ maa mɛ́ wì a sáaukpa, àli làasookɛ yã́ beeɔwa.
Yã́ pɔ́ má dàdaɛ́ á sì, yã́ pɔ́ á màa mɛ́ á èa, à yã́ beeɔ kɛ, Lua Aafiade iɔ kúánɔ.
Ma pɔ na Diiwa à kɛ̀ zài, asa á làasoo ɛ̀a sùa sa. Á ma yãdaa yãa fá, zɛ́ i eo.
Mi o màa kɛ́ málɛ taasikɛ yã́i no, asa má dàda baa lá a dɛ píi, ma kua kamaguɛ.
Má taasi dɔ̃ mɛ́ má nama dɔ̃. Gɔɔpii gupiiu kãa ge nɔana, pɔdinzi ge pɔ́kɛ̃sãma, a yãe vĩmɛɛ lɔo.
Má yã́pii fɔ̃ naa Kilisi pɔ́ ì ma gba gbãawa.
Ń beeo kɛ́ á bàa kú ń ma taasikɛao, a yãmaakɛ̀.
Filipideɔ, á dɔ̃ ázĩawa, ma baonakpaaɛ́ káau guu ma bɔa á Masedoni bùsuu, Yesu gãlie ɔ kú ń dɔamalɛoo, á bàasio.
Baa gɔɔ pɔ́ má kú Tɛsaloni, a pɔ́ pɔ́ málɛ a nidɛɔ kpã̀sãmɛɛ dɛ gɛ̃n doa.
I kɛ gba málɛ wɛɛlɛo, á ài kã́fĩa Lua kĩ́i málɛ wɛɛlɛ.
Ma pɔ́ pɔ́ á kpã̀sãmɛɛ è, à pà e à dìa. Ɛpafɔdi á gbaɔ kpàa, pɔ́ mɔ̀a sa. A dɛ sa'obɔ pɔ́ a gĩ na Luaɛ ì kaaàgu à si ũ.
Ma Lua a pɔ́ pɔ́ á a ni vĩ kpáwá píi naa Kilisi Yesuwa guu a àizɛɛ gawide lɛ́u.
Wàɔ wá Lua wá Mae tɔbɔ gɔɔpii! Ãmi.
À fɔkpa Lua gbɛ̃́ɔwa píi naa Kilisi Yesuwa. Ma Yesude dee pɔ́ wá sãnuɔ fɔkpàwá.
Lua gbɛ̃́ɔ fɔkpàwá ḿpii, atɛ̃sa an gbɛ̃́ pɔ́ kú Sezaa bɛɔ.
Dii Yesu Kilisi gbɛ̃kɛkɛɛ́ á nisĩnau.
Mámɛmaa Kilisi Yesu zĩna Pɔlu lá Lua yeiwa ń wá gbɛ̃́ Timɔteeo, wa láɛ bee kɛ̃̀
wá gbɛ̃́ náaide pɔ́ an kua adoa naa Kilisiwa Kɔlɔsiɔnɛ. Lua wá Mae gbɛ̃kɛkɛɛ́, i á gba aafia.
Gɔɔpii wá wabikɛa guu wiɔ Lua wá Dii Yesu Kilisi Mae sáaukpa,
asa wa á Kilisi Yesu náaikɛa bao mà ń á yea wá gbɛ̃́ɔzio píi,
kɛ́ á wɛ́ dɔ pɔ́ pɔ́ dilɛaɛ́ luabɛi yã́i. A yã́ sĩande mà yãa baona pɔ́ wa kpàɛ́ guu.
Baonapi lɛ́ nɛ'i, àlɛ ɔta dṹnia guu píi, lá a kɛ̀ á guu za gɔɔ pɔ́ á mà mɛ́ á Lua gbɛ̃kɛ sã́asã dɔ̃wa.
Ɛpafa wá zĩkɛndee yenzide mɛ́ yã́pi dàɛ́ wá gɛ̃ɛ ũ. Kilisi zĩkɛnnáaideɛ,
ɔ̃mɛ yeakɔ̃i pɔ́ Lua Nisĩna á káwà òwɛ̃ɛ.
A yã́i tò za gɔɔ pɔ́ wa á bao mà, wiɔ wabikɛɛ́ Luawa láasai, aà to à a pɔeã dɔ̃ wásawasa, aà Nisĩna i á gba ɔ̃nɔ ń wɛzɛ̃o píi,
kɛ́ àɔ ku lá Dii yeiwa, á yã́ píi i kaaàgu. Beewa á yãmaa píi kɛa àɔ ɔta, á Lua dɔ̃a iɔ kã́fĩ,
íɔ gbãa yã́pii guu aà gbãa gawide lɛ́u, kɛ́ à yã́pii fɔ̃ ń mɛnao ń pɔnao,
í Mae Lua sáaukpa, asa à wá ká baa pɔ́ a dìlɛ a gbɛ̃́ɔnɛ a gupuauwa.
À wá bɔ́ gusia ikou, à wá kpá a Nɛ́ mɛ̀ndona yenzide kpalau.
Aà sabai wa gɔ̃ wɛ̃́ɛɔ ũ, wá duuna kɛ̃̀wá.
Kilisiá Lua pɔ́ wìli e ń wɛ́oo taaɛ, ɔ̃mɛ yoa ũ Lua pɔkɛaɔ guu píi.
À pɔ́pii kɛ̀ musu ń tɔɔlɛo, pɔ́ pɔ́ wì eɔ ń pɔ́ pɔ́ wìli eoɔ, kpalablenaɔ ge diiɔ ge gbãadeɔ ge ikodeɔn nò. Pɔ́pii bɔ̀ aà kĩ́iɛ, mɛ́ aa ku aà pɔ́ ũɛ.
A ku pɔ́pii ãa, pɔ́pii kú aà sabaiɛ.
Ɔ̃mɛ a gãlide pɔ́ dɛ aà mɛ ũɔ mi ũ. Ɔ̃mɛ dàalɛna ũ, gàbɔ sɛ̃́ia ũ, kɛ́ aà gɔ̃ pɔ́pii dɔaana ũ.
Asa à kà Luagu, ɔ̃ a tò a kɛa píi pɛ̀ɛwà.
A tò pɔ́pii kɛanɔ na aà sabai, pɔ́ pɔ́ kú tɔɔlɛɔ ge musuɔn nò. Aà au pɔ́ bɔ̀lɛ lipãakɔ̃awa mɛ́ mɔ̀ ń aafiapio.
Ápiɔ sɔ̃ á kɛ̃a Luawa yãa. Aà ibɛɛɔn á ũ á làasoo ń á vãikɛaɔ yã́i,
ɔ̃ Lua tò a kɛanɔ na Kilisi gaa a gbɛ̃nazĩnkɛ mɛ guu yã́i sa, kɛ́ à á kpán'aɛkɛ gbãsĩsai, sãasai, tàaesai,
tó á zɛa gbãa á luanaaikɛa guu deesai gíũgiũ, mɛ́ i kɛ̃ zia'ea yã́ pɔ́ á kũa baona pɔ́ á mà guuwao. Wà baonapi kpà gbɛ̃́ pɔ́ Lua kɛ̀ zĩ́lɛ laɔnɛ píiɛ, mɛ́ mapi ma Pɔlu ma gɔ̃ a kpana ũ.
Tiasa málɛ pɔnakɛ ń taasi pɔ́ málɛ kɛ á yã́io. Ĩa pɔ́ wa dà Kilisiwa, málɛ a pɔ́ pɔ́ gɔ̃̀ ma ma mɛwa mà bɔlɛi aà gãlide pɔ́ dɛ aà mɛ ũɔ yã́i.
Lua zĩdàmɛɛ, ɔ̃ ma gɔ̃ gãlidepiɔ dɔnlɛde ũ. Ma aà yã'òɛ́, à pɛ̀ɛwá.
Asiiyã pɔ́ ulɛa gbɛ̃́ɔnɛ za asĩnizĩ zadɔ̃ Lua i dṹnia kálɛo ɔ̃mɛ bɔ̀ Lua gbɛ̃́ɔnɛ gupuau sa.
Lua ye aa dɔ̃ lá asiiyãpi gbia zɔ̃ɔ á buipãleɔnɛ. Asiipin kɛ: Kilisi kú á guu, ɔ̃ á wɛ́ dɔ gawii.
Aà yã́ waaso wi kɛ gbɛ̃́piiɛ, wi lɛdaomá, wi yãdaò gbɛ̃́piiɛ ń ɔ̃nɔ píio, kɛ́ wà gbɛ̃́pii kpán'aɛkɛ naa Kilisiwa wásawasa.
A yã́i tò mi zĩkɛ, mi dɛ̃ɛka ń aà gbãa pɔ́ lɛ́ zĩkɛ ma guu maamaao.
Má ye àɔ dɛ̃ɛ zɔ̃ɔ pɔ́ málɛ káɛ́ dɔ̃, ápiɔ ń Laodisideɔ ń gbɛ̃́ pɔ́ wi wɛsikɔ̃lɛoɔ píi,
kɛ́ aa e ń sɔ̃dilɛ, aa nakɔ̃wa aa yekɔ̃i, mɛ́ wɛzɛ̃ guu aaiɔ Lua asiiyã pɔ́ dɛ Kilisi ũ dɔ̃ wásawasa, aai a ài zɔ̃ɔ e.
Aà guu ɔ̃nɔ ń dɔ̃ao àizɛɛ píi ulɛau.
Málɛ bee oɛ́, kɛ́ gbɛ̃e su á sã́sã ń lɛnaoo.
Baa tó má kúánɔo, ma làasoo ku, má è álɛ yãkɛ a zɛ́wa, mɛ́ á Kilisi náaikɛa gbãa, ɔ̃ ma pɔ kɛ̀na.
Lá a Kilisi Yesu sì á Dii ũ, àɔ naawà màa,
á zĩ́na iɔ pɛ́lɛa aà guu, í zɛdɔu, íɔ gbãa aà náaikɛa guu lá wa dàɛ́wa, íɔ Lua sáaukpa maamaa.
À laaika kɛ́ gbɛ̃e su dɔ̃a gbãa kásaɛ́ à á sã́sã ń gbɛ̃nazĩna fɛlɛkaa ɔ̃nɔ pã giioo. Yã́ beeɔ ì bɔ fɛlɛkaa pɔ́ pɔ́ wì misiilɛnɛ́ɔ kĩ́iɛ, Kilisi kĩ́i no.
Asa luakɛa píi pɛ̀ɛwà aà gbɛ̃nazĩnkɛ guu.
Naa gbɛ̃́ pɔ́ dɛ gbãa píi ń iko píio mide ũpiwa, apii pɛ̀ɛwá.
Naawà a tɔ̃zɔ̃̀ bɔa á dàau ũ. I kɛ tɔ̃ pɔ́ wì zɔ̃ ń ɔo no, pɔ́ Kilisi ì zɔ̃nɛ́ɛ.
Asa da'ilɛkɛa guu wà á vĩ́aànɔ mɛ́ a vuaànɔ, kɛ́ a gbãa pɔ́ Lua aà fɛ̀lɛ bɔ̀ò gau náaikɛ̀ yã́i.
Á dɛ gɛɔ ũ yãa Luaɛ á tàaeɔ ń á luanaaikɛsaio yã́i, ɔ̃ Lua á gbá wɛ̃ni dafu ń Kilisio sãnu, à sùuukɛ̀wanɔ ń wá tàaeɔ píi.
Lua wá tàae taala pɔ́ wá dá yã́u bãdɛ̀, a sɛ pà lipãakɔ̃awa.
Kilisi gaa líwa báa bɔ̀ diiɔ ń gbãadeɔla, à bɔ̀ńnɔ gupuau à ń kpán'aɛkɛ̀ zĩ̀zɔɔ ũ.
Ayãmɛto ásu to gbɛ̃e yãdilɛɛ́ pɔblea ge imia ge dikpɛ ge mɔbɔa dafu ge gɔɔbɔa yã́ musuo.
Yã́ beeɔ píiá yã́ pɔ́ wà mɛ̀ a mɔ taaɛ, Kilisi mɛ́ a sĩana ũ sa.
Ásu to gbɛ̃́ pɔ́ ì giiye gbɛ̃́ɔwa aa ńzĩa busa, aa wabikɛ ń malaikaɔ kɛ̀sɛ kũao á bɔbɔ'ɔsio. Wɛ́pungu'ea yã́ mɛ́ ìɔ gbãa gbɛ̃́ bee taaɛ, ɔ̃ ì ĩ́an gii dã a dṹnia làasoo yã́ musu.
A pɛa Kilisi pɔ́ dɛ mi ũwao. Naawà guu mɛgu píi ì kɔ̃'eu, aa nakɔ̃wa kĩɔ zĩ sabai, ìɔ gbã lá Lua ye à gbãwa.
Lá a ga ń Kilisio fɛlɛkaa pɔ́ pɔ́ wì misiilɛnɛ́ɔ yã́ musu, bɔ́yãi i yãdilɛnɛ ma lán dṹnia gbɛ̃́ɔwai?
Wì mɛ ńsu kɛ́ na n ɔzĩo, ńsu kɛ́ iɛo, ńsu ɔkã kɛ́wao.
Pɔ́ beeɔ píi ì láa an mɔaokɛa guuɛ. Gbɛ̃nazĩna yãdanɛ ɔ̃ wa tɛi we.
Ɔ̃nɔ tɔ́ mɛ́ dɔ yã́ beeɔwa. Wàlɛ lousisiyã kakanɛ́ ń zĩabusaao ń ĩadaanzĩawao. Ń beeo aali kpá wá dàaɛo.
Lá a vu ń Kilisio, à to luabɛ yã́ dɔaaɛ́, asa we Kilisi zɔ̃lɛau Lua ɔplaai.
À tó á làasoo àɔ ku luabɛ yã́piɔwa, asu àɔ ku dṹnia pɔ́wao.
Asa a ga, á wɛ̃ni ulɛa ń Kilisio Lua guu.
Lá Kilisi dɛ á wɛ̃ni ũ, tó à bɔ̀ gupuau, ápiɔ sɔ̃ á bɔaànɔ ń gawio sa.
A yã́i tò à dṹnia yã́ pɔ́ kú á nɔ̀sɛ guu dɛ: Káaluakaa, dɔ́ɛ'ĩi, mɛfɛlɛa, vãi nidɛa ń bĩikɛao. Pɔ́ pɔ́ gbɛ̃́ lɛ́ a bĩikɛ gɔ̃̀ aà dii ũɛ.
Yã́ beeɔ yã́i Lua a pɔkũmabɔbɔ a yãmansaiɔwa.
Ápiɔ sɔ̃ á kú a guu yãa, à dɔ̀aaɛ́.
À ɔkpa yã́ɛ beeɔi sa: Pɔkũma, kpɛ̃nɛ, nɔ̀sɛpãsĩ, gbɛ̃́sɔ̃sɔ̃a ń wisaiyã'oao.
Ásu ɛɛtokɔ̃ɛo, asa a á dàa zi ń a yãkɛaɔ bɔ̀ála,
a a dafu pɔ́ ì á lilɛ gbɛ̃́ dafuɔ ũ dà, kɛ́ à gɔ̃ lán Lua pɔ́ á kɛ́ dafuwaɛ, í aà dɔ̃.
Kua màa Yudaɔ ń buipãleɔ dodo kɔ̃ɛo, ge tɔ̃̀zɔ̃naɔ ń gyafɔɔdeɔ, ge gusɔɔdeɔ, ge ladɔ̃nsaiɔ, ge zɔɔ ń wɛ̃́ɛɔ. Kilisi mɛ́ ń ũ ḿpii, a kú ń guu ḿpii.
Ayãmɛto, lá Lua á sɛ́ a gbɛ̃́ yenzideɔ ũ, yã́ pɔ́ dɛ à dan kɛ: Wɛ̃nadɔ̃anɛ, gbɛ̃kɛ, zĩabusaa, nɔ̀sɛniɛ ń mɛnao.
À kɔ̃ fɔ̃́. Tó yãe sù gɛ̃̀ á zãnguo, à sùuukɛ ń kɔ̃o. Lá Dii sùuukɛ̀ánɔ, à kɛ ń kɔ̃o màa sɔ̃.
Azaiasa àɔ yekɔ̃i, asa bee ì mɔ́ ń lɛdoũ yãkelesaio.
À to aafia pɔ́ Kilisi ì ń gba yã́ dɔaaɛ́ á sɔ̃ guu, asa kua ń kɔ̃o aafia Lua á sisiwà mɛdoũdeɔ ũ. Àɔ Lua sáaukpa.
À to Kilisi yã́ zɔ̃lɛkĩi e á nɔ̀sɛu maamaa, í yãdakɔ̃ɛ, í lɛdakɔ̃wa ń ɔ̃nɔ píio. Lua sáaukpaa guu à lɛsiɛ̀ á sɔ̃ guu ń soũo ń táasilɛao ń lɛ pɔ́ aà Nisĩna ì daɛ́o.
Yã́ pɔ́ álɛ kɛ ge álɛ o píi, à kɛ ń Dii Yesu tɔ́o, í Mae Lua sáaukpa ń aà gbãao.
Nɔɛɔ, á baade lí misiilɛ á zã́ɛ. Màa à kũ̀ àli kɛ naa Diiwa guu.
Gɔ̃ɛɔ, á baade líɔ ye a nazi. Ásu àɔ pãsĩńnɔo.
Nɛ́ɔ, à á de ń á dao yãma yã́pii guu, asa bee mɛ́ ì ka Diigu.
Maeɔ, ásuli á nɛ́ɔ pɔ fɛlɛ à ń kúsu kwɛ́o.
Zɔɔ, à á dṹnia diiɔ yãma yã́pii guu. Ásu zĩ ɔkunwɛiana kɛnɛ́o. À zĩkɛnɛ́ ń nɔ̀sɛmɛndoo Dii vĩakɛnaɔ ũ.
Yã́ pɔ́ álɛ kɛ píi, àli kɛ ń nɔ̀sɛmɛndoo, lá Dii álɛ kɛɛ̀wa, i kɛ gbɛ̃nazĩna no.
Àɔ dɔ̃ kɛ́ Dii a fĩaboɛ́ àizãna ũ. Dii Kilisi álɛ zɔbleɛ̀.
Vãikɛna a a vãi gbɛ'e. Lua lí gbɛ̃e zãboo.
Diiɔ, à á zɔɔ gwa a dɔ̀ɔwa súsu. Àɔ dɔ̃ kɛ́ ápiɔ sɔ̃ á Dii vĩ musu.
À ázĩa kpa wabikɛa Luawawa, í itɛ̃kɛò ń aà sáaukpaao.
À wabikɛwàwɛ̃ɛ lɔ, aà zɛwɛ̃wɛ̃ɛ wà a yã́ waasokɛ, wí Kilisi asiiyã'ònɛ́. A yã́i wà ma dai kpɛ́u.
À wabikɛmɛɛ mà yã́pi o wásawasa lá à kũ̀ mà owa.
Àɔ ázĩa kũa dɔ̃ Yesusaideɔ guu ń ɔ̃nɔo. Àli yã́ pɔ́ Lua a zɛbɔ̀ɛ́ kɛ.
À tó á lɛgbɛ'i àɔ na, iɔ kã́fĩa vĩ, íɔ yãwea baadewa dɔ̃.
Wá gbɛ̃́ yenzide Tisiki, ma dɔnlɛde zĩkɛndee náaide Dii zĩ guu, a ma baokpaɛ́ píi.
Bee yã́i málɛ aà zĩwá, aà wá kua oɛ́, á nɔ̀sɛ i níni.
Á gbɛ̃do Ɔnɛziũ, wá gbɛ̃́ náaide yenzide lɛ́ mɔaànɔ. Aa lakĩi yã́ɔ oɛ́ píi.
Alisaka pɔ́ wá sãnu kpɛ́u fɔkpàwá ń Baanaba dãuna Maakuo. Wà Maaku yã'òɛ́ kɔ̀. Tó à kà á kĩ́i, à gbãakpaaàzi.
Yesu pɔ́ wì mɛ Yusitu fɔkpàwá lɔ. Yuda pɔ́ wálɛ kpala pɔ́ bɔ̀ Lua kĩ́i zĩ kɛ sãnuɔ lɛ́n we. Aa ma nɔ̀sɛ nìni.
Á gbɛ̃do Ɛpafa, Kilisi Yesu zɔ̀blena fɔkpàwá. Ìɔ dɛ̃ɛka ń wabikɛaɛ́o gɔɔpii, kɛ́ à e zɛ gbãa, í kàsaakũ, Lua pɔeã i pɛɛwá wásawasa.
Má ò àlɛ zĩkɛɛ́ maamaa á ń Laodisideɔ ń Iɛlapɔlideɔ.
Wá lòotoo yenzide Luku ń Demasio fɔkpàwá.
À fɔkpa wá gbɛ̃́ pɔ́ kú Laodisiɔwa ń Nimfao ń gbɛ̃́ pɔ́ aaì kɔ̃ kãaa aà bɛɔ.
Tó a láɛ bee kyokɛ̀, à kpa Laodisi gãlideɔwa aa a kyokɛ, í ń pɔ́ kyokɛ sɔ̃.
À o Aasipuɛ, aà laaidɔ Dii zĩ pɔ́ wa dàɛwa, i a midɛ.
Ma Pɔlu mámɛ ma fɔkpaawáɛ bee kɛ̃̀ ń mazĩa ɔo: Ma fɔkpàwá. À to ma kua kpɛ́u yã́ àɔ dɔágu. Lua gbɛ̃kɛkɛɛ́.
Má Pɔlu ń Silivɛ̃ɛo ń Timɔteeo wámɛ wa láɛ bee kɛ̃̀ Tɛsaloni Yesude pɔ́ aa na Mae Lua ń Dii Yesu Kilisiowaɔnɛ. Lua gbɛ̃kɛkɛɛ́, i á gba aafia.
Wá wabikɛa guu á yã́ ìɔ dɔwágu gɔɔpii, wíɔ Lua sáaukpa á baade píi yã́ musu.
Kɛ́ i zĩkɛ á luanaaikɛawa, mɛ́ á yea gbɛ̃́iá yã'oa ń lɛ́o yã́ no, mɛ́ á wɛdɔ wá Dii Yesu Kilisizi seasai yã́i, a yã́ ìɔ dɔwágu Lua wá Mae kùɛ.
Wá gbɛ̃́ Lua yenzideɔ, wá dɔ̃ kɛ́ Lua á sɛ́,
asa kɛ́ wa baonakpàɛ́, wi mɔ́ ń yã'oao adoo, wa mɔ ń Lua Nisĩna gbãaoɛ, yã́pi wá kũa gbãa maamaaɛ. Á dɔ̃ lá wá kuò á guu á aafia yã́i,
ɔ̃ a gɔ̃ wápiɔ ń Diio dàdanaɔ ũ. Taasi zɔ̃ɔ guu a yã́pi sì ń pɔna pɔ́ Lua Nisĩna dàáguo,
ɔ̃ a zɛ'ɔ̀lɔ Yesude pɔ́ kú Masedoni bùsuuɔnɛ ń Gɛlɛsi bùsuo píi.
Dii yã́ bɔ̀ á kĩ́i, i zɛ Masedoni ń Gɛlɛsio adoo, á Yesu náaikɛa yã́ lìgua píi, a baokpaa vĩ lɔo.
Wàlɛ o lá wa zɛ'è á kĩ́i, lá a bɔ dii ɛgɛnaɔ yã́u a zɛ̀ ń Luao, ɔ̃ álɛ zɔble Lua bɛ̃́ɛ sĩandepiɛ,
álɛ aà Nɛ́ Yesu pɔ́ à aà bɔ̀ gau dã e aà bɔ luabɛ, i mɔ wá sí pɔkũma pɔ́ Lua a bɔbɔmáwa.
Ma gbɛ̃́ɔ, á dɔ̃ ázĩawa kɛ́ wá zɛ'ea á kĩ́i i kɛ pão.
Á dɔ̃ lá wà ĩadàwá, wa taasikɛ̀ Filipi káau, ɔ̃ wá Lua tò wa sɔ̃dìlɛ, wa baona pɔ́ bɔ̀ aà kĩ́i kpáɛ́ dɛ̃ɛ ń dɛ̃ɛo.
Wá naɛawá dɛ ɛɛ zɛ́ yã́ ũo. Wi kɛ làasoo vãi ge á blea yã́i no.
Lá Lua wá ká a baokpaawa, màa wi kpánɛ́, i kɛ gbɛ̃nazĩna pɔeã wálɛ wɛɛlɛo, sé Lua wá làasoo tàasikana pɔ́.
Á dɔ̃ kɛ́ wi yã́ nana o gbɛ̃eɛo, mɛ́ wi yãe kɛ ń mɔafilio bĩikɛa yã́io. Lua mɛ́ wá seelade ũ.
Wi sáau wɛɛlɛ gbɛ̃nazĩna kĩ́io, ápiɔ ge gbɛ̃pãleɔ.
Baa kɛ́ wá a zɛ́ vĩ wà to à wá iko dɔ̃ wá Kilisi zĩnakɛ yã́i, wá kɛ̀ánɔ busɛbusɛ, lá nɔɛ nɛade ì laaidɔ a nɛ́wawaɛ.
Kɛ́ wá yeázi maamaa yã́i, wi zɛò wà baona pɔ́ bɔ̀ Lua kĩ́i kpáɛ́ adoo, ń wázĩa kpaawáoɛ lɔ, asa a gɔ̃ wá gbɛ̃́ yenzideɔ ũɛ.
Ma gbɛ̃́ɔ, à tó wá zĩkɛa ń taasio yã́ dɔágu. Gɔɔ pɔ́ wálɛ bao pɔ́ bɔ̀ Lua kĩ́ipi kpáɛ́, wiɔ zĩkɛ fãanɛ ń gwãasĩnao, kɛ́ wásu gɔ̃ á gbɛ̃eɛ aso ũo yã́i.
Wá seeladeɔn á ũ, ń Luao lɔ, kɛ́ wá kú á Yesudeɔ guu a zɛ́wa luayãmanaɔ ũ tàaesai.
Á dɔ̃ wa yãkɛ̀ á baadeɛ lá mae ì kɛ a nɛ́ɔnɛwa.
Wa lɛdàwá, wa á nɔ̀sɛ nìniɛ́, wa naɛwá á kua ka gbɛ̃́ pɔ́ Lua ń kpá kpala gawide pɔ́ bɔ̀ a kĩ́iuɔ kuawa.
Kɛ́ a Lua yã́ pɔ́ wá òɛ́pi mà, i dilɛ gbɛ̃nazĩna pɔ́ ũo, á sì lá a dɛwa Lua yã́ sĩande ũ. Ɔ̃mɛ lɛ́ zĩkɛ á gbɛ̃́ pɔ́ álɛ aà náaikɛɔ guu. Bee yã́ mɛ́ tò lɔ wiɔ Lua sáaukpa láasai.
Ma gbɛ̃́ɔ, á yã́ kɛ̀ doũ ń Lua gbɛ̃́ pɔ́ naa Kilisi Yesuwa Yudeɔ, asa ĩa doũ pɔ́ Yudaɔ dàmá ɔ̃ á bùsudeɔ dàwá sɔ̃.
Yudaɔ Dii Yesu dɛ̀ ń ãnabiɔ lɔ, mɛ́ aa wá yá. An yã́ lí ká Luaguo, aa íbɛlɛsɛ̀ ń gbɛ̃́piio.
Aaì kpáwɛ̃ɛ wà yã́ pɔ́ Lua ì gbɛ̃́ suabao o buipãleɔnɛ. Màa duuna pɔ́ aaìɔ kɛ gɔɔpii ìɔ diadi. Lua pɔkũma wì ń musu sa.
Wápiɔ sɔ̃ ma gbɛ̃́ɔ, kɛ́ wa kɛ̃kɔ̃wa gɔɔpla, wɛ́ mɛ́ gɛ̃̀gɛ̃ ń kɔ̃o, i kɛ sɔ̃ no. Wa á nidɛ̀ maamaa, wa wã wà wɛsikɔ̃lɛ.
Wá ye mɔ́ á gwai lɔ. Mapi ma Pɔlu, ma mɔa zɛwɛ̀ɛlɛ dɛ gɛ̃n do ge gɛ̃n plaa, ɔ̃ Setãu zɛzɔ̃̀wɛ̃ɛ.
Tó wá Dii Yesu mɔ̀, démɛ àɔ dɛ gbɛ̃́ pɔ́ wá wɛ́ dɔiɔ ũ ń wá pɔnakɛbɔo ń wá ĩ́andãbɔo aà aɛi? Ápiɔ bàasio,
asa ámɛ á wá ĩ́andãbɔ ń wá pɔnakɛbɔo ũ.
Kɛ́ wá fɔ̃ mɛnakɛ lɔo, wa zɛò wà gɔ̃ Atɛni wátɛ̃ɛ,
wa wá gbɛ̃́ Timɔtee, wá Lua zĩkɛndee Kilisi baokpaa guu zĩ̀wá, kɛ́ aà á gba gbãa, i á nɔ̀sɛ níniɛ́ á luanaaikɛa guu,
kɛ́ gili su gɛ̃ á gbɛ̃egu ĩadamaɛ bee musuo. Á dɔ̃ ázĩawa, kɛ́ Lua bee taa dìlɛwɛ̃ɛ.
Gɔɔ pɔ́ wá kú á kĩ́i, wa dɔaa wá òɛ́ wa mɛ̀ wa gi ĩadaiwáo, ɔ̃ à kɛ̀ lá á dɔ̃wa màa.
Ayãmɛto lá má fɔ̃ mɛnakɛ lɔo, ma aà zĩ̀ á luanaaikɛa gwai. Gbɛ̃yɔ̃na á yɔ̃́, wá zĩkɛ̀ pã yã̀, wá dɔ̃o.
Ɔ̃ Timɔtee sùwá sa, à á luanaaikɛa ń á yeawázio baokpàwɛ̃ɛ. À mɛ̀ wá yã́ ìɔ dɔágu ń làasoo maao, mɛ́ álɛ wá bɛɛkɛ lá wálɛ á bɛɛkɛwa.
Ma gbɛ̃́ɔ, á luanaaikɛ Ayãmɛto wá nɔ̀sɛ nìni á yã́ musu wá ĩadama ń wá taasio píi guu.
Asa lá á zɛa gíũgiũ naa Diiwa guu, wá mɛ sù sa.
Wá fɔ̃ Lua sáaukpa á yã́ musu. Wa wá Lua sáaukpà maamaa ń pɔna zɔ̃ɔ pɔ́ wi kɛ aà aɛ á yã́io.
Gwãasĩna ń fãanɛo wiɔ wabikɛ Luawa maamaa, kɛ́ wà e wɛsikɔ̃lɛ, wí pɔ́ pɔ́ kɛ̃̀sã á luanaaikɛawa bɔɔlɛkɛɛ́.
Lua wá Mae ń wá Dii Yesuo zɛpoowɛ̃ɛ wà e mɔ́ á gwai.
Dii á yeakɔ̃i ń á yea gbɛ̃́piizio kã́fĩɛ́, i liála lá wá yeáziwa,
á sɔ̃ iɔ daa doũ gbãsĩsai, íɔ ku tàaesaideɔ ũ Lua wá Mae aɛ wá Dii Yesu mɔa ń a gbɛ̃́ɔ píi gɔɔzĩ.
Yã́ pɔ́ gɔ̃̀ ma gbɛ̃́ɔ, á mà wá lɛ́u lá a maa á kua ka Luagu. Á kú màa, ãma wálɛ wabikɛwá, wálɛ awakpaɛ́ wá Dii Yesu guu, àɔ ku màa àɔ gɛ́.
Á yã́ pɔ́ wá dìlɛɛ́ ń Dii Yesu tɔ́o dɔ̃.
À tó á kua àɔ adoa, í mikɛ̃ gbãsĩkɛawa, asa bee mɛ́ Lua pɔeã ũ.
Á baade azĩa mɛ kpɛla, àɔ azĩa kũa dɔ̃ gbãsĩsai,
i kɛ ń dɔ́ɛ'ĩi nidɛao lán luayãdɔ̃nsai pɔ́ aa aà dɔ̃oɔwa no.
Yã́pi guu gbɛ̃e su a gbɛ̃́ taiinkɛ ge à tàaekɛɛ̀o, asa Dii mɛ́ a mɔaka gbɛ̃́ bee taaɔwa, lá wa dɔaa wá òɛ́ wa a lɛzàwáwa.
Lua i wá sísi wàɔ ku gbãsĩ guuo, sema wá kua àɔ adoa.
Ayãmɛto gbɛ̃́ pɔ́ gì yã́ beei i kɛ gbɛ̃nazĩna à gìio, Lua pɔ́ ì a Nisĩna pɔ́ a kua adoa dawágu ɔ̃ à gìi.
Wá e yeakɔ̃i yã'oɛ́o, asa ázĩawa Lua yeakɔ̃i dàɛ́.
Á kú màa kɔ̀ ń wá gbɛ̃́ pɔ́ kú Masedoni bùsuuɔ píi. Gbɛ̃́ɔ, wa lɛdàwá àɔ ku màa àɔ gɛ́,
í zɛwɛɛlɛ àɔ ku yãkelesai, í ma ázĩawa, í ázĩa zĩ kɛ lá wá dìlɛɛ́wa,
kɛ́ á yãkɛa e ka Yesusaideɔgu, mɛ́ ásu àɔ sɔ̃kpalɛa gbɛ̃ezio.
Gbɛ̃́ɔ, wá ye àɔ sĩana dɔ̃ gbɛ̃́ pɔ́ i'òɔ yã́ musu, kɛ́ á pɔ su àɔ sia lán gbɛ̃́ kĩni pɔ́ aa zia'eoɔwao yã́i.
Lá wá sì Yesu gà à vù, màa lɔ Lua a tó gbɛ̃́ pɔ́ i'ò Yesu guuɔ ɛa mɔaànɔ sãnu.
Yã́ pɔ́ wálɛ oɛ́ɛ beeá Dii yãdanɛɛ. Wá gbɛ̃́ kɔ̃na pɔ́ wáɔ ku e Dii mɔ́zĩɔ, wá dɔaa i'onapiɔnɛo.
Dii mɛ́ a bɔ luabɛ, i pila ń yãdilɛnɛo ń malaika gbɛ̃zɔ̃ɔ lɔɔo ń Lua kã̀ae ɔ́o, gbɛ̃́ pɔ́ gà naa Kilisiwaɔ i vu sɛ̃́ia,
a gbɛa wá gbɛ̃́ kɔ̃na pɔ́ wá kúɔ, wa wá sɛ́lɛńnɔ sãnu e luabɛpuanau dai Diilɛ ĩ́ana guu, wíɔ kuaànɔ gɔɔpii.
Ayãmɛto à kɔ̃ nɔ̀sɛ níni ń yã́pio.
Gbɛ̃́ɔ, a gɔɔ ge a zaa oaɛ́ zɛvĩo,
asa á dɔ̃ sã́asã lá kpã́i ì mɔ gwã́, màa aɔ dɛ Dii mɔgɔɔ.
Tó gbɛ̃́ɔ lɛ́ o wa aafia, wa ku dɔdɔa, kaalɛ a mɔ́má kã́ndo lá nɛ'iwãwã ì mɔ nɔsindeewawaɛ, aa bɔo.
Ápiɔ sɔ̃ gbɛ̃́ɔ, á kú gusiau kɛ́ gɔɔpi á le lán kpã́iwao,
asa gupua gbɛ̃́ɔn á ũ, fãanɛ gbɛ̃́ɔn á ũ ápii. Gwãasĩna ge gusia gbɛ̃́ɔn wá ũo.
Ayãmɛto wásuli i'o lán dãɔwao. Wà itɛ̃kɛ, wíɔ kú ń laaio.
I'onaɔ ì i'o gwã́, mɛ́ wɛ̃dɛnaɔ ì wɛ̃dɛ kɛ gwã́,
wápiɔ sɔ̃, lá fãanɛ gbɛ̃́ɔn wá ũ, wàɔ kú ń laaio, wí luanaaikɛa ń yeakɔ̃io da mɔ̀ ula ũ, wí wɛdɔa zia'ea yã́i kpá mɔ̀ fùa ũ.
Asa Lua i wá dilɛ à pɔkũmabɔbɔwáo. À wá dílɛ à wá suaba ń wá Dii Yesu Kilisi gbãaoɛ.
Ɔ̃mɛ gà wá yã́i kɛ́ wàɔ kuanɔ, wá bɛ̃́ɛ ge wa i'òn nò.
Ayãmɛto à lɛdakɔ̃wa, í kɔ̃ gba gbãa, lá álɛ kɛwa.
Gbɛ̃́ɔ, wa wabikɛ̀wá, à bɛɛɛ dɔ̃ gbɛ̃́ pɔ́ aaì zĩkɛ á guu, aa iko vĩwá an zĩkɛa Diiɛ guu, aalɛ á dazɛwaɔnɛ.
À ń kpɛla maamaa, íɔ yeńzi zĩ pɔ́ aalɛ kɛ yã́i. Àɔ na ń kɔ̃o.
Gbɛ̃́ɔ, wa lɛdàwá à faasaideɔ dazɛwa, à gbɛ̃́ pɔ́ an kúsu kwɛ́ɔ gba sɔ̃, à laaidɔ gbãasaideɔwa, í mɛnakɛ ń gbɛ̃́piio.
À laaika á gbɛ̃e suli vãi fĩabo ń vãioo. À zɛwɛɛlɛ àɔ maakɛkɔ̃ɛ ń gbɛ̃́piio gɔɔpii.
Àɔ ku pɔna guu gɔɔpii.
Àɔ wabikɛ Luawa láasai.
Àɔ Lua sáaukpa yã́ píi musu. Bee mɛ́ dɛɛ́ aà pɔeã ũ naa Kilisi Yesuwa.
Ásuli kpá Lua Nisĩnaɛo,
ásuli saka ãnabikɛguo.
À yã́pii tàasika, íɔ a maa kũa,
í mikɛ̃ vãi bui píiwa.
Lua aafiade to à ázĩa kpawa míɔmiɔ, i á nisĩna ń á wɛ̃nio ń á mɛo dɔ̃́aɛ́ aafia tàaesai e wá Dii Yesu Kilisi mɔ́zĩ.
Lua pɔ́ á sisi à á sɛ́ náai vĩ, a yã́pi kɛɛ́.
Gbɛ̃́ɔ, à wabikɛwɛ̃ɛ.
À fɔkpa wá gbɛ̃́ɔwa píi ń Lua gbɛ̃́ɔ lɛ́pɛakɔ̃wao.
Ma naɛ́ Diizi à láɛ bee kyokɛnɛ́ ḿpii.
Wá Dii Yesu Kilisi gbɛ̃kɛkɛɛ́.
Ma Pɔlu ń Silivɛ̃ɛo ń Timɔteeo, wámɛ wa láɛ bee kɛ̃̀ Tɛsaloni Yesude pɔ́ aa ku Lua wá Mae ń Dii Yesu Kilisio guuɔnɛ.
Mae Lua ń Dii Yesu Kilisio gbɛ̃kɛkɛɛ́, aai á gba aafia.
Wá gbɛ̃́ɔ, a maa wàɔ Lua sáaukpa á yã́ musu gɔɔpiiɛ, lá a maawa, asa á luanaaikɛa lɛ́ zɔ̃ɔkũ maamaa, mɛ́ á yeakɔ̃i lɛ́ kã́fĩ.
A yã́i tò wi ĩ́anadã á yã́ musu Lua gbɛ̃́ɔ kɔ̃kãaaɔ guu, lá i ĩadama ń taasi píio fɔ̃ ń mɛnao ń luanaaikɛao.
Lua ì yã́gɔ̃gɔ̃ ń gbɛ̃́ɔ a zɛ́waɛ. Taasi pɔ́ álɛ kɛ kpala pɔ́ bɔ̀ Lua kĩ́i yã́i lɛ́ ɔlɔnɛ́ kɛ́ a ka à gɛ̃u.
Lua ì yãkɛ a zɛ́waɛ. A gbɛ̃́ pɔ́ aalɛ á wɛtãɔ wɛtã,
i á gbɛ̃́ pɔ́ wàlɛ á wɛtãɔ gba ĩ́ampakĩi ń wápiɔ. Tó Dii Yesu bɔ̀ luabɛ, a mɔ́ ń a malaika gbãaɔ
ń tɛ́vuao, a mɔakaò luadɔ̃nsai pɔ́ aai wá Dii Yesupi bao sioɔwa.
Kaalɛ láasai ɔ̃ Lua a fĩaboonɛ́. Aaɔ ku zã̀ ń Diio ń aà gbãa gawideo.
Tó à mɔ̀ gɔɔpi zĩ́, a tɔbɔ a gbɛ̃́ɔ yã́ musu, aà náaikɛnapiɔ i aà maabo ḿpii. Áɔ kú ń guu, asa a yã́ pɔ́ wá òɛ́ sìɛ.
Ayãmɛto wiɔ wabikɛɛ́ wá Luawa gɔɔpii, aà tó á kua ka gbɛ̃́ pɔ́ à ń sisi à ń sɛ́ɔ kuawa, i yãmaa pɔ́ a zɛ ń a kɛaɔ ń zĩ pɔ́ álɛ kɛ aà náaikɛa guuɔ píi papaɛ́ ń a gbãao,
Dii Yesu tɔ́ i bɔ á musu, á tɔ́ i bɔ aà musu wá Lua ń Dii Yesu Kilisipio gbɛ̃kɛkɛaɛ́ yã́i.
Wá gbɛ̃́ɔ, Yesu Kilisi mɔa ń wá kãaaaaàzio yã́ musu, wa wabikɛ̀wá,
ásu tó á pɔ ya àannɔo. Tó ãnabi yãe ge waasoe ge taalae pɔ́ wà mɛ̀ à bɔ̀ wá kĩ́i mɛ̀ Dii mɔgɔɔ kà kɔ̀, ásu bílikɛo.
Ásu to gbɛ̃e á sã́sã ń bee taaoo, asa gɔɔ bee a mɔo, sema bɔa Lua kpɛ ka gĩa, luayãdansai pɔ́ mipɛ̀ kaalɛwa bɔ̀ gupuau bàasio.
A íbɛlɛsɛ ń pɔ́ pɔ́ wì ń dilɛ dii ũɔ ń pɔ́ pɔ́ wì kúlɛnɛ́ɔ píi, i azĩa sɛ lɛsĩ dɛńla, i gɛ zɔ̃lɛ Lua kpɛ́u à azĩa dilɛ Lua ũ se.
Gɔɔ pɔ́ má kúánɔ ma yã́pi òɛ́. A dɔáguo lé?
Á dɔ̃ pɔ́ pɔ́ lɛ́ kpaɛ̀ tia, kɛ́ asu bɔ kpóoo,
asa luayãdasai lɛ́ ɔta asii guu kɔ̀. A bɔo, sema gbɛ̃́ pɔ́ lɛ́ kpaɛ̀ tia gɛ̃zɛa bàasio,
luayãdansaipi i bɔ sa. Dii Yesu a aà dɛ ń a lɛ́'ĩanao, a aà míɔnzɔ̃ ń a mɔa gawio.
Luayãdansaipi a mɔ́ ń Setãu gbãaoɛ, i dabudabuɔ ń yãbɔnsaɛɔ ń seela ɛgɛnaɔ kɛ píi.
A kɔ̃ni bui píi kɛ gbɛ̃́ pɔ́ aa mipɛ̀ kaalɛwaɔnɛ, kɛ́ aa gì sĩana pɔ́ a ń suabai yã́i.
Bee yã́i Lua lɛ́ sã́sãyã zĩmá à ɔta ń guu, aai ɛɛ náaikɛ.
Beewa yã́ a zɔ̃lɛ gbɛ̃́ pɔ́ aai sĩana sio aaì pɔnakɛ ń vãioɔwa ḿpii.
Wá gbɛ̃́ Dii yenzideɔ, a maa wàɔ Lua sáaukpa gɔɔpii á yã́ musuɛ, asa Lua á sɛ́ za káau à bɔ ń a Nisĩna pɔ́ tò wa gɔ̃ a pɔ́ ũ gbãao á sĩanasia yã́iɛ.
Lua á sisi à á sɛ́ màa baona pɔ́ wá kpàɛ́ guu, kɛ́ à á baa e wá Dii Yesu Kilisi gawi guuɛ.
Ayãmɛto wá gbɛ̃́ɔ, à zɛ gíũgiũ, íɔ yã́ pɔ́ wá dàɛ́ ń lɛ́o ge lá guu kũa.
Lua wá Mae yewázi, aà gbɛ̃kɛ guu a tò wá nɔ̀sɛ àɔ daa doũ e gɔɔpii, à wá ká zia maawa. Aàpi ń wá Dii Yesu Kilisio
á nɔ̀sɛ níniɛ́, aai á zɛdɔ maakɛa ń yãmaa oao guu píi.
Yã́ pɔ́ gɔ̃̀ wá gbɛ̃́ɔ, à wabikɛwɛ̃ɛ Luawa kɛ́ Dii yã́ e ligua kpakpa, iɔ gawi vĩnɛ́ lá a vĩ á kĩ́iwa.
À wabikɛwɛ̃ɛ aà wá bɔ gbɛ̃vãi mìsaiɔ ɔzĩ, asa i kɛ gbɛ̃́pii mɛ́ Lua náai vĩo.
Dii náai vĩ, a á gba gbãa, i á sí Setãuwa.
Wá naa Diiwa guu wá a náai vĩ kɛ́ álɛ yã́ pɔ́ wá òɛ́ɔ kɛ, mɛ́ áɔ kɛɛ.
Dii tó á laai àɔ ku Lua yeaáziwa ń mɛna pɔ́ Kilisi ì inɛ́o.
Gbɛ̃́ɔ, wa naɛ́ Dii Yesu Kilisizi, à kɛ̃́ wá gbɛ̃́ pɔ́ màa vĩ aali zĩkɛ yã́ pɔ́ wá dànɛ́waoɔwa.
Á dɔ̃ ázĩawa, a maa à wá kɛa kɛɛ, asa màadeɔn wá ũ á guuo.
Wi gbɛ̃e blɛ si wá blè pão, wa zĩkɛ̀ gwãasĩna ń fãanɛo, wa taasikɛ̀ e wa kpasa, kɛ́ wásu gɔ̃ á gbɛ̃eɛ aso ũo yã́i.
Wá a zɛ́ vĩ à dɔwálɛ, ãma wa a taa kɛ̀ɛ́, kɛ́ à wá ɔlɛsɛɛ.
Gɔɔ pɔ́ wá kúánɔ, wá dìlɛ gbɛ̃́ pɔ́ ye zĩkɛaio a pɔbleo.
Wá mà á gbɛ̃eɔ màa vĩ, aali pɔe woo, sema gudɛ.
Wá dìlɛ gbɛ̃́ bee taaɔnɛ, wa nanɛ́ Dii Yesu Kilisizi, aali zĩkɛ kílikili aa ńzĩa gwa.
Ápiɔ sɔ̃ wá gbɛ̃́ɔ, ásu kpasa ń maakɛaoo.
Tó gbɛ̃e i yã́ pɔ́ wá òɛ́ lápi guu dao, à aà yã́ bɔ dilɛ. Ásu gbɛ̃́ kpaaànɔo, kɛ́ wí e aà kṹ.
Ãma ásu íbɛlɛsɛaànɔo, à lɛdawà á gbɛ̃do ũ.
Dii Aafiade á gba aafia gɔɔpii yã́pii guu. Dii àɔ kúánɔ ápii.
Ma Pɔlu mámɛ ma fɔɛ bee kɛ̃̀ ń mazĩa ɔo. Bee mɛ́ ma lá píi seela ũ, màa mi kɛ̃́.
Wá Dii Yesu Kilisi gbɛ̃kɛkɛɛ́ ápii.
Mámɛmaa Pɔlu, Kilisi Yesu zĩna, lá Lua wá Suabana ń Kilisi Yesu pɔ́ wá wɛ́ dɔaàzipio dìlɛmɛɛwa,
ma láɛ bee kɛ̃̀nɛ Timɔtee, ma nɛ'ia Yesu zɛ́ guu. Mae Lua ń wá Dii Kilisi Yesuo gbɛ̃kɛkɛnɛ ń sùuuo, aai n gba aafia.
Lá ma naɛma gɔɔ pɔ́ málɛ gɛ́ Masedoni bùsuu, gɔ̃ Ɛfɛsɛ, ní onɛ́ aasu yã́ pɔ́ i kpaaĩ ń Lua yã́oo danɛ́ lɔo.
Aasu laaidɔ fĩ ń deziɔ tɔ́ kɔ̃nwɛa pɔ́ lɛ́ vĩoowa lɔo, bee ì mɔ́ ń lɛkpaaoɛ. Ìli mɔ́ ń yã́ pɔ́ Lua lɛ́ yáwanɔoo, aà náaikɛa mɛ́ ì mɔò.
Ma yã́pi dìlɛ kɛ́ aaɔ yekɔ̃i yã́iɛ, yeakɔ̃i pɔ́ ì bɔ nɔ̀sɛpua ń làasoodaadoũo ń luanaaikɛa mɔafilisaio guu.
Gbɛ̃eɔ pã̀alɛ yã́piɔnɛ aa pɛ̀lɛ yã́ àisai bɔlɛau.
Aa ye wàɔ dɛ Mɔizi ikoyãdanɛdeɔ ũ, ãma aa yã́ pɔ́ wàlɛ o dɔ̃o ge yã́ pɔ́ wà zɛ̀wàɔ.
Wá dɔ̃ ikoyãpi maa, tó gbɛ̃́ lɛ́ zĩkɛwà a zɛ́u,
asa wá dɔ̃ kɛ́ Lua i ikoyã dilɛ gbɛ̃maa yã́io, sema yãdansaiɔ ń swã́gbãadeɔ ń lousisinsaiɔ ń duunkɛnaɔ ń luayãdansaiɔ ń dṹnia gbɛ̃́ɔ ń de ń dao dɛnaɔ ń gbɛ̃dɛnaɔ
ń gbãsĩkɛnaɔ ń gɔ̃ɛ pɔ́ aaì gbãsĩkɛ ń ń gɔ̃ɛ deeoɔ ń gbɛ̃nazĩnyianaɔ ń ɛɛdeɔ ń yãdɔmadeɔ ń gbɛ̃́ pɔ́ aaì bɔ yã́zɛde kpɛɔ píi.
Yã́zɛdepi mɛ́ baona gawide pɔ́ Lua Báaade gɔ̃̀mɛɛ zĩ́ ũ.
Ma Kilisi Yesu wá Dii pɔ́ ma gba gbãa sáaukɛ̀, asa à ma náaikɛ̀ à zĩdàmɛɛ.
Ma aà tɔbɛ̃ɛsì yãa, ma ĩadà aà gbɛ̃́ɔwa, ma gbãablèmá. Ń beeo à wɛ̃nadɔ̃̀mɛɛ, asa má kɛ̀ wɛ́siakɛ ń aà náaikɛsaio guuɛ.
Ɔ̃ wá Dii Kilisi Yesu gbɛ̃kɛkɛ̀mɛɛ zɔ̃ɔ, a tò ma a náaikɛ̀, míɔ ye gbɛ̃́i naawa guu.
Yã́ɛ bee sĩana vĩ wà sí. Kilisi Yesu mɔ̀ dṹnia guu duunkɛnaɔ suabaa yã́iɛ. Mapi, ma pɔ́ mɛ́ dɛ dãɔla,
ɔ̃ Lua ma wɛ̃nagwà, kɛ́ mɛna zɔ̃ɔ pɔ́ Kilisi Yesu kɛ̀ ń ma gbɛ̃́ pɔ́ ma duuna dɛńlao bɔ gupuau seela ũ gbɛ̃́ pɔ́ aa aà náaikɛ aa wɛ̃ni láasai eɔnɛ.
Lua mɛ̀ndona, gɔɔpii Kía pɔ́ lí gao mɛ́ wìli e ń wɛ́oo mɛ́ aɔ bɛɛɛ vĩ ń gawio gɔɔpii, ãmi.
Ma nɛ́ Timɔtee, lá wà dɔ̀aa ãnabikɛkɛ̀ n yã́ musu, málɛ yã́pi danɛ kɛ́ ǹyɔ̃ kũa, ní zĩ̀ maa kaò
luanaaikɛa guu ń làasoodaadoũo. Làasoodaadoũ lí kɛ gbɛ̃eɔnɛ yãe ũo, ɔ̃ an luanaaikɛa ì ɔ̃̀ɔkpa.
Imɛnɛ ń Alɛsãndao kú ń guu. Ma ń kpá Setãuwa kɛ́ aaɔ dɔ̃ wìli dɔ́ɛ ń Luaoo.
Too, gĩa sɛ̃́ia málɛ lɛdama à wabikɛ gbɛ̃́piiɛ, à zɛ́ gbɛanɛ́, à kulɛkɛnɛ́ Luaɛ ń sáaukpaao.
À wabikɛ kíaɔnɛ ń gbãadeɔ píi, kɛ́ wà e wàɔ ku aafia yãkelesai luayãmanaɔ ũ, wá kua iɔ gbia.
Bee mɛ́ maa, ì ka Lua wá Suabanagu.
A ye gbɛ̃́pii suaba, aai sĩana dɔ̃.
Asa Lua mɛ̀ndoɛ, mɛ́ kɔ́ɔ kú mɛ̀ndo Lua ń gbɛ̃nazĩnaɔ zãnguo, ɔ̃n gbɛ̃nazĩna Kilisi Yesu ũ.
À azĩa kpà gbɛ̃́pii fĩabobɔ ũ a gɔɔwa, Lua pɔeãpi seela ũ.
Ayãmɛto Lua ma dilɛ a kpàwakɛna ũ, a zĩna ũ, mà a zɛ́ sĩande da buipãleɔnɛ. Sĩana málɛ o, i kɛ ɛɛ no.
Má ye gɔ̃ɛɔ lousisi gu ń guo píi, aa ɔsɛ musu gbãsĩsai, pɔkũma ń lɛkpaao sai.
Má ye lɔ nɔɛɔ ńzĩa kɛkɛ a zɛ́wa yɔ̃̀ɔsai zĩamɔnɛ sai. I kɛ ń mì yɔ̃̀ɔde tãao ge vua ń òso nɔamblebɔɔ ge zwã̀a ɔdeɔ no.
Aa ńzĩa kɛkɛ ń maakɛao, lá a maa nɔɛ lousisinaɔ kɛwa.
Nɔɛɔ yãdada kílikili, aa misiilɛ yã́pii musu.
Mili we nɔɛɔ yãdàda gɔ̃ɛɔnɛ ge aaɔ iko vĩmáo, sema aaɔ ku kílikili.
Asa Adamu ɔ̃ Lua kɛ̀ sɛ̃́ia, a gbɛa Ɛva.
I kɛ Adamu wa sã̀são, nɔɛ wa sã̀sã, à sì duunau.
Tó nɔɛ wɛtã̀ ń luanaaikɛao ń yea gbɛ̃́ɔzio ń kuaadoakɛo zĩamɔnɛ sai, ali nɛ'i aafia.
Yã́ɛ bee sĩana vĩ: Tó gbɛ̃́ ye kɛ gbɛ̃zɔ̃ɔ ũ, àlɛ zĩ maa nidɛ.
Gbɛ̃zɔ̃ɔ líɔ ku tàaesai nɔmɛndode ũ, laaide ũ, ìɔ azĩa kũa dɔ̃ gbɛ̃́ dɔ̀ɔde ũ, nibɔfɔ̃na ũ, gbɛ̃́ pɔ́ a fɔ̃ yãdanɛ́ ũ.
Asu àɔ dɛ igbɛ̃na ge gbɛ̃́ pãsĩ ũo. Aàɔ dɛ nɔ̀sɛdoũde yãkelesaide ũ. Ɔ̃a su dɔaaɛ̀o.
Aàɔ a ua kũa dɔ̃, aà nɛ́ɔ lí misiilɛɛ̀ aaliɔ aà ɔtondɔkĩi gwa.
Asa tó gbɛ̃́ a ua kũa dɔ̃o, kpelewa a fɔ̃ ɔlia Lua gãlideɔzii?
Asu àɔ dɛ gbɛ̃́ dafuna ũo, kɛ́ asu ĩ́anadã, i azĩa dayãu lán Ibiisiwao yã́i.
Aà tɔ́ àɔ na Yesusaideɔ kĩ́i lɔ, kɛ́ wasu aà tɔ́'ĩisi, i zu Ibiisi bauo yã́i.
Màa lɔ dɔnlɛdeɔ aaɔ dɛ gbɛ̃́ gbiaɔ ũ. Aasu wàɔ dɛ lɛplaadeɔ ũo. Wɛ̃ yã́ su dɔaanɛ́o. Aasu wàɔ dɛ ɔwɛɛlɛmbɛ̃ɛɔ ũo.
Aaɔ Yesu yã́ kũa ń làasoodaadoũo.
Wà ń yã́ gwa gĩa, tó wi yãe emáo, wi gbasa ń dilɛ dɔnlɛdeɔ ũ.
Màaɛ ń nɔɛɔ. Aaɔ dɛ nɔɛ gbiaɔ ũ, laaideɔ ũ, aaìɔ náai vĩ yã́pii guu. Aasu wàɔ dɛ gudɛnaɔ ũo.
Dɔnlɛde àɔ dɛ nɔmɛndode ũɛ, aàɔ a ua ń a nɛ́ɔ kũa dɔ̃.
Gbɛ̃́ pɔ́ zĩkɛ̀ a zɛ́wa, ì zɛkĩi maa e, aà sɔ̃ iɔ dilɛa a Kilisi Yesu náaikɛa guu maamaa.
Baa kɛ́ málɛ yã́piɔ onɛ, má dìlɛ má mɔ́ n gwai tia.
Tó ma mɔa su lɛ́ gɛ̃gɛ̃ɛ, má ye ǹyɔ̃ dɔ̃ lá a maa wàɔ ku Lua uadeɔ ũɛ. Wámɛ wá Lua bɛ̃́ɛ gãlideɔ ũ, sĩana zĩ́mpɛlɛ ń a gbãa'ekĩio ũ.
Lua asiiyã pɔ́ bɔ̀ gupuau zɔ̃ɔ sĩanaɛ: À mɔ̀ gbɛ̃nazĩna ũ, Lua Nisĩna aà sĩandekɛ ɔ̀lɔnɛ́, malaikaɔ aà è. Wà aà yã́ waasokɛ̀ buiɔ guu, wà aà náaikɛ̀ dṹnia guu, Lua aà sɛ̀ tàò a kĩ́i gawi guu.
Lua Nisĩna ò wásawasa, gɔɔgbɛzãzĩ gbɛ̃eɔ pãkpa Yesu zɛ́i, aai tɛ sã́sãyã pɔ́ tã́a ì ɛɛdeɔ da a oauzi.
Ɛɛde mɔafilide pɔ́ vãi lí kã̀adańlaoɔ mɛ́ aa ń sãsã.
Aaì gí gbɛ̃́ɔnɛ aa nɔsɛ aa zãkɛ, mɛ́ aaì blɛ tɛ̃́nɛ́, blɛ pɔ́ Lua kɛ̀ a náaikɛna pɔ́ aa sĩana dɔ̃ɔnɛ aa ble ń a sáaukpaao.
Pɔ́ pɔ́ Lua kɛ̀ píi maaɛ. Wásu a kee tɛ̃boo, wà ble ń aà sáaukpaao,
asa Lua yã́ ń wá wabikɛao gbãbɔ̀ɛ̀.
Tó n yã́piɔ dà n gbɛ̃́ɔnɛ, ńyɔ̃ɔ dɛ Kilisi Yesu zĩkɛn maa ũ, asa ńlɛ nzĩa gwa ń Yesu yã́o, ń tɛ́ yãmaa pɔ́ wa dànɛi.
Mikɛ̃ fɛlɛkaa fĩ pɔ́ lí kpaaĩ ń Lua yã́oowa. Ǹ nzĩa toto, kɛ́ ǹyɔ̃ dɛ luayãmana ũ.
Mɛtotoa ài vĩ yɔɔ, ãma dɛa luayãmana ũ ài vĩ yã́pii guuɛ, asa bee ì mɔ́ ń wɛ̃nio gbã ń ziao.
Yã́pi sĩana vĩ, à kà wà si ɔplapla,
wí zĩkɛ wà dɛ̃ɛka a musu. Wá wɛ́ dɔ Lua bɛ̃́ɛzi. Ɔ̃mɛ gbɛ̃́pii Suabana ũ, azaiasa aà náaikɛnaɔ.
Yã́piɔ dilɛnɛ́, ní dadanɛ́.
Ńsu to wà saka n ɛ̀waasokɛguo. To n kua zɛ'ɔlɔ Yesudeɔnɛ yã'oa ń yãkɛao ń yeakɔ̃io ń luanaaikɛao ń kua gbãsĩsaio guu.
E màɔ mɔ́, wɛtã ń Lua yã́ kyokɛao, ní danɛ́, ní lɛdaomá.
Gba pɔ́ Lua dànɛ gɔɔ pɔ́ wà ãnabikɛkɛ̀ n yã́ musu, mɛ́ gbɛ̃zɔ̃ɔɔ ɔnàma, ńsu niazĩkpaio.
Laaidɔ yã́piɔwa, ní mɛkpawà, gbɛ̃́pii i n gɛa'aɛ e.
Ǹ nzĩa yã́ ń n yãdanɛo tàasika. Zɛ súsu ń yã́piɔ. Tó ń kɛ̀ màa, ńyɔ̃ nzĩa suaba ń gbɛ̃́ pɔ́ aalɛ swã́sɛ n yã́iɔ.
Ńsu maezɔ̃ɔ leleo. Lɛdawà n mae ũ, ní da ɛ̀waasoɔwa n vĩ̀i ń n dãunaɔ ũ.
Lɛda nɔɛzɔ̃ɔwa n da ũ, ní da nɔgbãa ge wɛ̃́ndiawa n dãe ũ làasooplasai.
Gyaa gbɛ̃andoɔ kpɛla.
Tó gyaa nɛ́ɔ ge tɔũnaɔ vĩ, aa ń daɛɔ gwaa dada gĩa, aai fĩabo ń maeɔ ń ń daɔnɛ, asa bee ì ka Luagu.
Gyaa gbɛ̃ando wɛ́ ìɔ dɔ Luazi, ì wɛtã lousisia ń wabikɛaowa gwãasĩna ń fãanɛo.
Gyaa pãpãkɛnaá gɛɛ, baa tó a bɛ̃́ɛ.
Yã́piɔ danɛ́, kɛ́ wasu ń tàae eo.
Tó gbɛ̃́ lɛ́ a daɛɔ gwao, atɛ̃sa aà uadeɔ, à bɔ̀ Lua yã́ kpɛɛ, Yesusaide dɛaàla.
Nɔɛ pɔ́ dɛ wà da gyaaɔ guun kɛ: Nɔɛ pɔ́ kà wɛ̃̀ bàaɔ̃ mɛ́ à zãkɛ̀ gɛ̃n do,
wìɔ aà dɔ̃ maakɛna ũ, nɛgwan maa ũ, nibɔfɔ̃na pɔ́ Lua gbɛ̃́ɔ gbá pìpi ũ, taasideɔ dɔnlɛde ũ, nɔɛ pɔ́ mɛkpà maakɛa píiwa ũ.
Ńsu gyaa nɔgbãaɔ dauo, asa tó an gɔ̃ nidɛa fɛ̀lɛ, an naa Kilisiwa a busaɛ, aaiɔ ye zãkɛ,
aai ńzĩa dayãu, kɛ́ aa lɛ́ pɔ́ aa gbɛ̃̀ɛ̀ yãa gbòo yã́i.
Bee gbɛa aaì pãkɛ dada, aaìɔ bɛbɛ wàɔ ualɛkɛ. I kɛ màaden ń ũ adoo, aaì gɔ̃ gbɛ̃pen gudɛnaɔ ũɛ, aaì yã́ pɔ́ dɛ wà oo o.
Ayãmɛto má ye gyaa nɔgbãaɔ zãkɛ, aai nɛ'i, aai laaidɔ bɛwa, kɛ́ aasu wá ibɛɛɔ gba zɛ́ aa wá tɔbɛ̃ɛsio yã́i.
An gbɛ̃eɔ bɔ̀ tɛ Setãuzi kɔ̀.
Tó Yesudee gyaaɔ vĩ a bɛ, aàli dɔńlɛ. Asu to aa gɔ̃ gãlideɔnɛ aso ũo, kɛ́ aa e dɔ gyaa gbɛ̃andoɔlɛ yã́i.
Gbɛ̃zɔ̃ɔ pɔ́ ì dɔaa a zɛ́wa kà wà fĩaboɛ̀ lɛɛ pla, atɛ̃sa gbɛ̃́ pɔ́ waasokɛa ń yãdaanɛ́o ãia vĩ.
Wà yã́ɛ bee kɛ̃̀ láu wà mɛ̀: Ásuli lɛsɔkpa zu pɔ́ lɛ́ pɔgbɛ̃ɛo. Wà mɛ̀ lɔ: Zĩkɛna kà à a asea e.
Ńsu gbɛ̃́ pɔ́ mɔ̀ ń gbɛ̃zɔ̃ɔ káalao yã́ sio, sema seeladeɔ kà gbɛ̃ɔn pla ge àaɔ̃ bàasio.
Gbɛ̃́ pɔ́ duunakɛ̀ɔ gba laai gbɛ̃́pii wáa, kɛ́ vĩa e gbɛ̃́ kĩniɔ kṹ.
Ma nanɛ Lua ń Kilisi Yesuozi ń malaika pɔ́ à ń sɛ́ɔ, ǹyɔ̃ yã́piɔ kũa gbɛ̃e tɛ̃bosai. Ńsu yãe kɛ gbɛ̃eɛ ublembɛkɛa yã́io.
Ńsu wã ɔna gbɛ̃́wa ǹ aà dazĩuo. Ńsu to n lɛ́ àɔ ku gbɛ̃e duunauo. Ǹyɔ̃ nzĩa kũa gbãsĩsai.
Ńsu í pã mi ado lɔo. Nìli vɛ̃ɛ ga yɔɔ n nɔ̀sɛ ń n gyãkɛa mɔ̀ɔmɔɔo yã́i.
Gbɛ̃eɔ duuna ì bɔ gupuau e wàɔ gɛ́ a yãkɛkɛińnɔ, gbɛ̃eɔ pɔ́ sɔ̃, ìli bɔ kpaao.
Màa lɔ maakɛa ì bɔ gupuau, baa a pɔ́ wi eo a e gɔ̃ ulɛao.
Gbɛ̃́ pɔ́ dɛ zɔ ũɔ ń diiɔ dilɛ gbia, aai misiilɛnɛ́ yã́pii guu, kɛ́ wasu Lua tɔ́ ń yã́ pɔ́ wi danɛ́o bɛ̃̀ɛboo yã́i.
Gbɛ̃́ pɔ́ an diiɔ dɛ Yesude ũɔ su dɔ́ɛmá kɛ́ aa dɛ kɔ̃gbɛ̃ɔ ũ yã́io. Aa zɔblenɛ́ maamaa, asa gbɛ̃́ pɔ́ aalɛ ń zĩ baa bleɔ dɛ Yesudeɔ ũɛ, an gbɛ̃́ yenzideɔ ũ. Yã́piɔ danɛ́, ní lɛdaomá.
Tó gbɛ̃e lɛ́ yãpãle danɛ́ mɛ́ i zɛ ń wá Dii Yesu Kilisi yã́ sĩandeo ń wá zɛ́ yãdanɛoo,
yɔ̃̀ɔdeɛ, a yãe dɔ̃o, lɛkpaa gii ń yãgwaa láasaio aà kũ̀ gyã ũ. Yã́ beeɔ ì to gbɛ̃́ɔ wɛdɔkɔ̃ɛ, aaì sòlekɛ, aaì kɔ̃ sɔ̃́sɔ̃, aaì làasoo vãi sɛ́ ń kɔ̃o,
aaìɔ kĩ́iwãi vĩ. Gbɛ̃́piɔ làasoo kolea, sĩana pìlimá, aaìɔ e lousisiaá ɔwɛɛlɛzɛɛ.
Lousisia ài zɔ̃ɔ sĩana, tó gbɛ̃́ zɛ̀ ń pɔ́ pɔ́ á vĩo.
Wi mɔ́ ń pɔeo dṹnia guu lao, mɛ́ wá e tá ń pɔeoo.
Tó wá pɔblea ń pɔkasaɔ vĩ, bee mɔ̀.
Gbɛ̃́ pɔ́ ye gɔ̃ ɔde ũɔ ì ńzĩa da yɔ̃a bau. Pɔ́ nidɛa mìsai kaide ì gɛ̃ńgu, i ń kpálɛ músi ń kaalɛo guu.
Yea ɔ̃ai mɛ́ yãvãi píi zĩ́na ũ. Gbɛ̃eɔ lɛ́ a kɔ̃dɛ e aa gɛ̀ zã̀ò Yesu zɛ́wa, aa wãwã zɔ̃ɔ kpà ńzĩai.
Lá Lua gbɛ̃́n n ũ, bàalɛ yã́piɔnɛ, ní tó yãmaa líɔ dɔaanɛ ń yã́ pɔ́ zɛvĩ Luaɛo ń aà náaikɛao ń yea gbɛ̃́ɔzio ń mɛnao ń nɔ̀sɛniɛo.
Dɛ̃ɛ maa ká n Yesu náaikɛa guu, ní wɛ̃ni láasai e, asa ɔ̃ Lua n sisiwà gɔɔ pɔ́ n lɛ́ maa gbɛ̃̀ɛ̀ bíla wáa.
Ma nanɛ Lua pɔ́ ì wɛ̃ni kpa pɔ́piiwazi ń Kilisi Yesu pɔ́ yãmaa ò Pɔ̃nsi Pilatiɛo,
ǹyɔ̃ yã́ pɔ́ wa dìlɛnɛ kũa sãasai tàaesai e wá Dii Yesu Kilisi mɔ́zĩ.
Gbãade mɛ̀ndona Báaade, kíaɔ Kía, diiɔ Dii mɛ́ a Kilisipi bɔ a gɔɔwa.
Ɔ̃mɛ lí gao ado, ìɔ ku gupua pɔ́ wìli fɔ̃ sɔ̃̀io guu. Gbɛ̃e i wɛsiaàlɛo, wa fɔ̃ seo. Ɔ̃mɛ gawi ń gbãao vĩ gɔɔpii, ãmi.
O dṹnia tiaɛ bee ɔdeɔnɛ aasu ĩ́anadão. Aasu gbãa'e ɔda náaisaiwao, aa gbãa'e Lua pɔ́ ì pɔ́pii kpáwá zɔ̃ɔ wà pɔnakɛòwa.
Onɛ́ aa maakɛ, maakɛa i tɔ̃́má. Aaɔ dɛ gbadanaɔ ũ, aaiɔ gbɛ̃kɛ vĩ.
Beewa aa kũ̀sũa maa di ńzĩaɛ àizãna pɔ́ ũ, aai wɛ̃ni pɔ́ dɛ wɛ̃ni ũ sĩana e.
Timɔtee, kàeda yã́ pɔ́ Lua nànɛ n ɔzĩi. Ɛ̃ dṹnia yã́ giiɔnɛ ń yãwaaipaa pɔ́ wì mɛ dɔ̃aɛo.
Gbɛ̃eɔ zɛ̀ò, ɔ̃ aa pã̀alɛ Yesu zɛ́ɛ. Lua gbɛ̃kɛkɛɛ́.
Mámɛmaa Kilisi Yesu zĩna Pɔlu lá Lua yeiwa wɛ̃ni pɔ́ à a lɛgbɛ̃̀ Kilisi Yesupi guu yã́i,
ma láɛ bee kɛ̃̀nɛ, ma nɛ́ yenzide Timɔtee. Mae Lua ń wá Dii Kilisi Yesuo gbɛ̃kɛkɛnɛ ń sùuuo, aai n gba aafia.
Ma sáaukɛ̀ ń ma deziɔ Lua pɔ́ mi kúlɛɛ̀ ń nɔ̀sɛpuaoo, asa n yã́ ìɔ dɔmagu láasai ma wabikɛa gwãasĩna ń fãanɛo guu.
Tó wɛ́'i pɔ́ bɔ̀ma yã́ dɔ̀magu, mi n bɛɛkɛɛ, míɔ ye wà wɛsikɔ̃lɛ, kɛ́ ma pɔna e kɛ zài.
N luanaaikɛa ń nɔ̀sɛmɛndoo ìɔ dɔmaguɛ. N dazi Loisi ń n da Ɛnisio Lua náaikɛ̀ màa, mɛ́ má dɔ̃ sã́asã ńlɛ Lua náaikɛ màa sɔ̃.
Ayãmɛto málɛ dɔngu, fɛlɛ zɛ ń gba pɔ́ Lua dànɛ gɔɔ pɔ́ ma ɔnàmao,
asa Nisĩna pɔ́ ì wá gba gbãa, ì to wàɔ yekɔ̃i, ì to wàɔ laai vĩ ɔ̃ Lua kpàwá, i kɛ nisĩn fooo no.
A yã́i ńsu widɛ ń wá Dii yã'oanɛ́oo, mɛ́ ńsu widɛ ma gbɛ̃́ pɔ́ wà ma dakpɛu aà yã́i yã́ musuo. Taasi pɔ́ wì kɛ aà baokpaa yã́i kɛmanɔ ń Lua gbãao.
Ɔ̃mɛ wá suabà, à wá sisi, wa gɔ̃ aà pɔ́ ũ. I kɛ yã́ pɔ́ wá kɛ̀ yã́i no, aàzĩa pɔeã yã́iɛ, ń gbɛ̃kɛ pɔ́ a kɛ̀wɛ̃ɛ naa Kilisi Yesuwa zadɔ̃ gɔɔ i daalɛoo.
Gbɛ̃kɛpi bɔ̀ gupuau wá Suabana Kilisi Yesupi mɔa guu sa. À ga iko bãdɛ̀, à wɛ̃ni ń kua gɔɔpiio bɔ̀wɛ̃ɛ gupuau a bao pɔ́ wì kpa guu.
Lua ma dilɛ a zĩna ũ mà baopi kpàwakɛ, mí danɛ́.
A yã́i málɛ taasiɛ bee kɛi, ãma wí lí ma kũo, asa má gbɛ̃́ pɔ́ ma aà náaikɛ̀ dɔ̃, mɛ́ má dɔ̃ sã́asã kɛ́ a fɔ̃ kàeda yã́ pɔ́ à nàmɛɛ ma ɔzĩi e a mɔgɔɔzĩ.
Ǹyɔ̃ yã́ sĩande pɔ́ ń mà ma kĩ́ipi kũa yã́ zĩ́nda ũ ń luanaaikɛao ń yeakɔ̃io naa Kilisi Yesuwa guu.
Kàeda yãmaa pɔ́ Lua nànɛ n ɔzĩi ń aà Nisĩna pɔ́ kú wá guu gbãao.
Ń dɔ̃ kɛ́ Azi bùsudeɔ píi ma vũaaɛ. Fizɛlɛ ń Ɛɛmɔzɛnio kú ń guu.
Dii wɛ̃nadɔ̃ Ɔnɛsifɔɔ bɛdeɔnɛ! Asa à ma nɔ̀sɛ nìnimɛɛ, a gɛ̃na lɛ́ vĩo, i widɛ ma daakpɛu yã́ musuo.
Kɛ́ à kà Loma gɔ̃̀ɔ, à ma wɛɛlɛ e à gɛ̀ bɔ̀a.
Dii to Lua wɛ̃nadɔ̃ɛ̀ yã́kpalɛkɛgɔɔzĩ. Ń dɔnlɛ zɔ̃ɔ pɔ́ a kɛ̀mɛɛ Ɛfɛsɛ dɔ̃ sã́asã.
Mpi sɔ̃ ma nɛ́, ǹyɔ̃ gbãa ń gbɛ̃kɛ pɔ́ Lua vĩwanɔ naa Kilisi Yesuwao.
Yã́ pɔ́ ń mà má ò dasi wáa na gbɛ̃́ náaide pɔ́ aa fɔ̃ da gbɛ̃pãleɔnɛɔ ɔzĩ.
Taasikɛmanɔ Kilisi Yesu zĩgɔ̃ maa ũ.
Dṹnia yã́ lí dɔaa zĩgɔ̃ pɔ́ kú zĩlauɛo, kɛ́ aà yã́ e ka a diigu yã́i.
Bakpaaĩna sɔ̃, tó i bàalɛ a zɛ́wao, a fùa eo.
Zɔ̃ɛ pɔ́ zĩ gbãa kɛ̀ mɛ́ ì a baa sɛ́ sɛ̃́ia.
Làasookɛ yã́ pɔ́ má òpiɔwa, asa Dii a ń gba ɔ̃nɔ apii guu.
To Davidi bui Yesu Kilisi pɔ́ bɔ̀ gau yã́ àɔ dɔngu. Baona pɔ́ mi kpan we.
A yã́i málɛ taasikɛi. Wà mɔkàa lán dàakɛnawa, ãma wa fɔ̃ mɔka Lua yã́wao.
Ayãmɛto mi yã́pii fɔ̃ gbɛ̃́ pɔ́ Lua ń sɛ́ɔ yã́i, kɛ́ ampiɔ sɔ̃, Lua ń suaba, aai gawi pɔ́ lí láao e naa Kilisi Yesuwa.
Yã́ɛ bee sĩana vĩ: Tó wa gaaànɔ, wáɔ kuaànɔ.
Tó wa mɛnafɔ̃̀, wáɔ kibleaànɔ. Tó wa lelekpàaàzi, aàpi a kpáwázi sɔ̃ɛ.
Tó wá náai vĩo, ìɔ náai vĩɛ, asa a we lelekpa azĩaio.
Yã́piɔ dɔ n gbɛ̃́ɔgu, ní nanɛ́ Luazi aasu lɛkpaa pã kɛ Lua yã́ musuo. A ài vĩo, ì gbɛ̃́ pɔ́ aalɛ maɔ ɔ̃̀ɔkpaɛ.
Ãiakɛ, kɛ́ Lua e n sáaukpa, zĩkɛna pɔ́ ì yã́ sĩande polonɛ́ wásawasa, wí lí aà kũ aà zĩ yã́ musuo ũ.
Ɛ̃ yãbɔlɛa pã pɔ́ lí kpaaĩ ń Lua yã́ooɛ. Ì gbɛ̃́ɔ luayãdasai kã́fĩnɛ́ɛ,
ɔ̃ yã́ pɔ́ aaì danɛ́ ì ɔtamá lán sã́nɛwa. Imɛnɛ ń Filɛtio kú ń guu.
Aa kɛ̃̀ sĩanawa, aaì mɛ wà bɔ̀ gau kɔ̀, aaì gbɛ̃eɔ luanaaikɛa ɔ̃̀ɔkpaonɛ́.
Gia ń beeo ɛ̃ pɔ́ Lua dàalɛ zɛa gbãa, wà yã́ɛ bee kɛ̃̀wà: Dii gbɛ̃́ pɔ́ dɛ a pɔ́ ũɔ dɔ̃. Gbɛ̃́ pɔ́ ì Dii sísi kɛ̃́ yãvãiwa.
Uada ìɔ pɔ́ɔ vĩ dasi. Wà a keeɔ kɛ̀ ń vuao ń ã́nusuo yã́gbiakɛbɔ ũ, mɛ́ wà a keeɔ kɛ̀ ń lío ń gĩo yãyɔɔnakɛbɔ ũ.
Tó gbɛ̃́ ɔbɔ̀lɛ yã́ bɛɛɛsai guu, a gɔ̃ yã́gbiakɛbɔ ũ, Dii zĩkɛbɔ maa ũ, iɔ ku maakɛa píi sɔu guu.
Bàalɛ ɛ̀waaso pɔnidɛaɔnɛ, ní tó maakɛa ń luanaaikɛao ń yea gbɛ̃́ɔzio ń kua ń kɔ̃o na dɔaanɛ sãnu ń gbɛ̃́ pɔ́ aaì Dii sísi ń nɔ̀sɛpuaoɔ.
Ɔbɔlɛ yã́ mìsai gwaa ń kɔ̃o guu. A dɔ̃a vĩo, mɛ́ ń dɔ̃ kɛ́ ì lɛkpaa inɛ́.
A maa Dii zɔ̀blena aàɔ lɛkpaa vĩo. Aàɔ busaa gbɛ̃́piiɛ, yãdanɛde maa pɔ́ ì gbɛ̃́ fɔ̃́ ũ,
i gbɛ̃́ pɔ́ lɛ́ a yã́ sioɔ gba laai busɛbusɛ. Wìliɔ dɔ̃o Lua a ń gba nɔ̀sɛlilɛa zɛ́, aai sĩana dɔ̃,
aai pili Ibiisi pɔ́ ń kṹ ń a bao à ń dá a pɔeã guuwa, aai su ń laaiwa.
Ǹyɔ̃ dɔ̃ kɛ́ gɔɔ gbɛzãɛ beeɔ aaɔ zĩ'ũ.
Gbɛ̃́ɔ zĩa yã́ a dɔaanɛ́, ɔ̃a a ń sɔ̃ ble. Aaɔ dɛ waladeɔ ũ, ĩ́andãnaɔ, gbɛ̃sɔ̃sɔ̃naɔ, de ń dao yãmansaiɔ, guluɔ, luayãdansaiɔ,
nɔ̀sɛsaideɔ, awamansaiɔ, gbɛ̃́ tɔbɛ̃ɛsinaɔ, faasaideɔ, ãiapãsĩdeɔ, maa ibɛɛɔ,
bɔnkpɛdeɔ, làasoosaideɔ ń yɔ̃̀ɔdeɔ. Aaɔ ye pɔnakɛai dɛ Lua yã́la.
Aaì lousisi, ãma an yã́ lí kɔ̃sɛ ń Lua gbãaoo. Kɛ̃́ gbɛ̃́piɔwa.
Gbɛ̃́ bee taaɔ ì gɛ̃ nɔɛ pɔ́ lí mi gbãɛoɔzi, aai ikokɛmá. Duuna sadà nɔɛpiɔgu, dɔ́ɛ'ĩi mɛ́ gɔ̃̀nɛ́,
aaìɔ yãdada gɔɔpii, ãma aali sĩana dɔ̃o.
Lá Zanɛsi ń Zãblɛsio bɔ̀ Mɔizi kpɛ, màa gbɛ̃́piɔ ì bɔ sĩana kpɛ. An làasoo kolea, mɛ́ luanaaikɛn gianaɔnɛ.
Aa gɛa'aɛ vĩ lɔo, asa gbɛ̃́pii ń mìsaikɛ dɔ̃, lá wà Zanɛsi ń Zãblɛsio pɔ́ dɔ̃̀wa.
Mpi sɔ̃ ń tɛmazi, ń ma kua dɔ̃ ń ma yãdanɛo ń yã́ pɔ́ málɛ yáo ń ma luanaaikɛao ń ma mɛnakɛao ń ma yea gbɛ̃́ɔzio ń ma zɛa gbãao
ń ĩa pɔ́ wa dàao ń taasi pɔ́ má kɛ̀o. Ń yã́ pɔ́ ma le Antiɔsi ń Ikɔniuo ń Lisitao dɔ̃ ń ĩa zɔ̃ɔ daaa pɔ́ má fɔ̃̀o. Dii ma bɔ apii guu.
Gbɛ̃́ pɔ́ aa ye wàɔ ku luayãmanaɔ ũ naa Kilisi Yesuwaɔ gí wɛ́tɛ̃a eio.
Gbɛ̃vãiɔ ń kɔ̃nideɔ, an vãi aɔ gbãbɔbɔɛ, aai gbɛ̃́ɔ sã́sã, ampiɔ sɔ̃ aaɔ sã́sãaɛ.
Mpi sɔ̃, zɛ ń yã́ pɔ́ ń dàda ń sì sĩana ũo. Ń gbɛ̃́ pɔ́ dàdanɛ́ɔ dɔ̃,
asa ń Luayãtaala dɔ̃ za n nɛ́zĩ. A fɔ̃ n gba ɔ̃nɔ, i n ka Kilisi Yesu náaikɛa pɔ́ ì ń suabawa.
Yã́ pɔ́ kú lápiɔ guu bɔ̀ Lua kĩ́i píiɛ. A ài vĩ, asa ì sĩana danɛ́, ì ń ɛɛkanɛ́ ń ɔzĩ, ì ń gba laai, ì lɛdamá yãkɛa a zɛ́wa musu,
kɛ́ Lua gbɛ̃́ e àɔ wásawasa kua maakɛa píi sɔu guu.
Ma nanɛ Lua ń Kilisi Yesuozi aà ɛa mɔa kpalablei ń aà yã́kpalɛkɛa ń gbɛ̃́ bɛ̃́ɛɔ ń gyaadeɔ yã́i,
Lua yã́ waasokɛ, à zɛkɛ̀ i zɛkɛo, wɛtã. Ǹ ń lele, ǹ ń gba laai, naɛmá, ní yãdanɛ́ ń mɛna zɔ̃ɔo.
Asa gɔɔe a mɔ kɛ́ gbɛ̃́ɔ we swã́sɛ yã́ sĩandeio. Aa yãdanɛdeɔ kãaańzi ńzĩa pɔeãwaɛ, aa yã́ pɔ́ káńgu danɛ́.
Aa gi sĩanai, aai zɛ ń fĩɔ.
Mpi sɔ̃, ǹyɔ̃ laai vĩ yã́pii musu. Taasi fɔ̃́, ní baonakpanakɛa kɛ, ní n zĩ lɛpapa.
Ma gɔɔ pà kɔ̀, wa ma au tɔ̃́lɛ sa'o'i ũ tia.
Ma dɛ̃ɛ maa nɛ̀, ma bakpaaĩ pɔ́ Lua dìlɛ kɛ̀ ma bɔlɛi. Ma Yesu yã́ kũ̀ a zɛ́wa.
Kua maa fùa dilɛa, àlɛ ma dã sa. Dii Yã́kpalɛkɛn maa mɛ́ a kpamɛɛ yã́kpalɛkɛgɔɔzĩ. I kɛ mámɛ má adoo, ń gbɛ̃́ pɔ́ ye aà mɔaiɔ píiɛ.
Zɛwɛɛlɛ mɔ́ ma kĩ́i kpakpa.
Demasi ma to we à tà Tɛsaloni, kɛ́ a ye dṹniai yã́i. Kɛlɛsã tà Galati bùsuu, mɛ́ Titu tà Dalamati bùsuu.
Luku mɛ́ gɔ̃̀manɔ ado. Maaku sɛ à mɔ sãnu, asa ì dɔmalɛ maamaaɛ.
Ma Tisiki gbàɛ Ɛfɛsɛ.
Tó ńlɛ mɔ́, ma ulatao pɔ́ má tò Kaapu bɛ Toloasi sɛ́, ní mɔomɛɛ ń ma láɔ, atɛ̃sa a pɔ́ pɔ́ wa kɛ̀ ń báaoɔ.
Alɛsãnda sia yãvãikɛ̀mɛɛ maamaaɛ. Dii a yã́ pɔ́ a kɛ̀pi fĩaboɛ̀.
Laaikaaàzi, asa à bɔ̀ wá yã́ kpɛ pãsĩpãsĩɛ.
Yã́kpalɛkɛamanɔ sɛ̃́ia guu gbɛ̃e i zɛmanɔo. Wà ma to we píiɛ. Lua su ń yã́pi dao.
Dii zɛ̀manɔ à ma gba gbãa, ɔ̃ ma zɛ'è ma baonakpà wásawasa, buipãleɔ mà píi. À ma bɔ nɔ̀ɔmusu lɛ́zĩ.
Dii a ma bɔ yãvãi guu píi, a ma suaba e ma gɛ kaò aà kpalau musu. Ɔ̃mɛ gawi vĩ gɔɔpii, ãmi.
Fɔkpa Pisii ń Akilasiowa ń Ɔnɛsifɔɔ bɛdeɔ.
Elasa gɔ̃̀ Kɔlɛni. Ma Tɔfiũ tò ń gyão Milɛti.
Zɛwɛɛlɛ mɔ́ e buziɛ àɔ ká. Ebulu ń Pudɛo ń Linuo ń Kolodiao ń wá gbɛ̃́ɔ píi fɔkpàma.
Dii àɔ kunnɔ, i gbɛ̃kɛkɛɛ́ ápii.
Ma Pɔlu, Lua zɔ̀blena, Yesu Kilisi zĩna, à ma zĩ mà gbɛ̃́ pɔ́ Lua ń sɛ́ɔ da a zɛ́u, mí tó aa lousisia sĩana dɔ̃,
an wɛ́ iɔ dɔ àizãna pɔ́ Lua a lɛgbɛ̃̀ zadɔ̃ gɔɔ i daalɛozi, Luapi lí ɛɛto sɔ̃o.
Yã́pi bɔ̀ gupuau a gɔɔwa waaso pɔ́ Lua wá Suabana nàmɛɛ ma ɔzĩ guu, lá a dìlɛwa.
Mámɛ ma láɛ bee kɛ̃̀nɛ Titu, ma nɛ'ia Yesu zɛ́ pɔ́ wá kúu sãnu guu. Mae Lua ń Kilisi Yesu wá Suabanapio gbɛ̃kɛkɛnɛ, aai n gba aafia.
Ma n to Kɛlɛti kɛ́ ǹ yã́ pɔ́ gɔ̃̀ weɔ gɔ̃́gɔ̃, ní gbɛ̃zɔ̃ɔɔ dilɛ wɛ̃́lɛ ń wɛ̃́lɛo lá má ònɛwa.
A maa gbɛ̃zɔ̃ɔ líɔ ku tàaesai nɔmɛndode ũɛ. Aà nɛ́ɔ ìɔ luayãmanaɔ ũ, i kɛ aaɔ dɛ nɛ́ zazaa lalasideɔ ũ no.
Lá dɔaanaá ziiaɛ Lua zĩ guu, a maa aàɔ dɛ tàaede ge swã́gbãade ge pɔkũmade ge igbɛ̃na ge ãiapãsĩde ge ɔwɛɛlɛmbɛ̃ɛ ũo,
sema nibɔfɔ̃na ũ, laaide pɔ́ zɛ̀ ń maakɛao ũ, gbɛ̃maa pɔ́ a kua adoa mɛ́ a azĩa kũa dɔ̃ ũ,
gbɛ̃́ pɔ́ zɛ̀ súsu ń Lua yã́ náaideo lá wì danɛ́wa ũ, kɛ́ à e lɛda gbɛ̃pãleɔwa ń yã́ sĩandepio, i gbɛ̃́ pɔ́ bɔ̀ a yã́ kpɛɔ ɛɛkanɛ́ ń ɔzĩ.
Asa swã́yãmansaide pɔ́ aaì gbɛ̃́ɔ liaa ń ń yã'oaoɔ dasi, atɛ̃sa Yudaɔ guu.
Aaì ua bṹu gbɛ̃́ɔ ɔ̃̀ɔkpa. A maa wà lɛsɔkpanɛ́. Aaì yã́ pɔ́ dɛ wà danɛ́o danɛ́ ɔbɛ̃ɛ'ea yã́i.
Kɛlɛti bùsu ãnabie mɛ̀ Kɛlɛtiɔá ɛɛdeɔnɛ, wài pãsĩɔnɛ, ye'uiade pɔewonsaiɔnɛ.
Yã́piá sĩanaɛ. Ayãmɛto lɛdamá pãsĩpãsĩ, kɛ́ aa zɛ́sɛ súsu.
Aasu laaidɔ Yudaɔ fĩwao ge gbɛ̃́ pɔ́ kɛ̃̀ sĩanawaɔ yãdilɛaɔ.
Pɔe líɔ gbãsĩ gbãsĩsaideɔnɛo, mɛ́ pɔe líɔ gbãsĩsai luayãdansai gbãsĩdeɔnɛo, kɛ́ an làasoo ń ń nɔ̀sɛo vãi yã́i.
Aaì mɛ wa Lua dɔ̃, ɔ̃ an yãkɛa ì ń ɛɛbo. Lua ginzideɔnɛ, aali aà yãmao, aali fɔ̃ yãmaae kɛ̀o.
Mpi sɔ̃, yã́ pɔ́ ì kpaaĩ ń yã́ sĩande daanɛ́o onɛ́.
O maezɔ̃ɔɔnɛ aaɔ ńzĩa kũa dɔ̃ gbɛ̃́ gbiaɔ ũ, laaideɔ ũ. Aa zɛ́sɛ súsu ń yea gbɛ̃́ɔzio ń mɛnao.
O nɔɛzɔ̃ɔɔnɛ lɔ aaɔ ku Lua gbɛ̃́ɔ kuawa. Aasu wàɔ dɛ gudɛna ge vɛ̃ɛ zɔ ũo. Aali yãmaa da nɔgbãaɔnɛ,
aali lɛdamá an baade àɔ ye a zã́zi ń a nɛ́ɔ,
aaɔ dɛ laaideɔ ũ gbãsĩsai, aa laaidɔ ń nɔzãekɛzĩwa, an baade misiilɛ a zã́ɛ, kɛ́ wasu Lua yã́ bɛ̃̀ɛboo yã́i.
Lɛda ɛ̀waasoɔwa lɔ aaɔ laai vĩ yã́pii guu,
ní maakɛa zɛ́ ɔlɔnɛ́. N yãdaanɛ́ àɔ gbia kolesai.
Yã́zɛde pɔ́ wa fɔ̃ a ɛɛboo danɛ́, wí i gbɛ̃́ pɔ́ bɔ̀ n kpɛ kṹ, kɛ́ i e vãi ò n yã́ musuo yã́i.
Lɛda zɔɔwa aali misiilɛ ń diiɔnɛ yã́pii guu, aali yã́ pɔ́ a káńgu kɛ. Aasuli bɔ ń yã́ kpɛo.
Aasu ń kpã́i'oo. Aa to aaɔ ń dɔ̃ gbɛ̃́ náaideɔ ũ maamaa, kɛ́ Lua wá Suabana yã́ pɔ́ wi danɛ́ e tɛkɛ yã́pii guu.
Asa Lua gbɛ̃kɛ pɔ́ mɔ̀ ń gbɛ̃́pii suabaao bɔ̀ gupuau.
Gbɛ̃kɛpi lɛ́ dawɛ̃ɛ wà mikɛ̃ yã́ pɔ́ i kpaaĩ ń Lua yã́ooɛ ń dṹnia pɔnidɛaɔ, wíɔ wázĩa kũa dɔ̃ gbɛ̃maaɔ ũ, luayãmanaɔ ũ dṹnia tiaɛ bee guu,
wíɔ wɛdɔ pɔnakɛgɔɔ pɔ́ wálɛ dã́i. Ɔ̃mɛ wá Lua zɔ̃ɔ wá Suabana Yesu Kilisi mɔgɔɔ gawide ũ.
À azĩa kpà wá gɛ̃ɛ ũ, kɛ́ à wá bɔ vãi píi guu, i wá gbãsĩ wolo a gbɛ̃́ yenzideɔ ũ, gbɛ̃́ pɔ́ maakɛa ãia vĩɔ ũ.
Yã́piɔ onɛ́, ní lɛdaomá, ní ń gba laai ń n ikoo píi. Ńsu to gbɛ̃e sakanguo.
Dɔ n gbɛ̃́ɔgu aali misiilɛ gbãadeɔnɛ ń ikodeɔ, aa ń yãma, aaɔ kú ń maakɛa píi sɔuo.
Aasu gbɛ̃e tɔbɛ̃ɛsio. Aaɔ dɛ nɔ̀sɛdoũde yãkelesaide pɔ́ busaa gbɛ̃́piiɛɔ ũ.
Asa wápiɔ sɔ̃ wá faa vĩ yãao, luayãdansaiɔn wá ũ. Wá sã́sãa, wá dɛ pɔnakɛa ń dɔ́ɛ'ĩi píio zɔɔ ũ. Wiɔ ku nɔ̀sɛvãi ń wɛdɔakɔ̃ɛo guu. Wá dɛ gbɛ̃́ giaɔ ũ, wá zakɔ̃u.
Kɛ́ Lua wá Suabana gbɛ̃kɛ ń aà yea gbɛ̃́ɔzio bɔ̀ gupuau,
ɔ̃ à wá suabà. I kɛ wá maakɛa yã́i no, kɛ́ à wɛ̃nadɔ̃̀wɛ̃ɛ yã́iɛ. À wá zu'ò, à wá í dafu, a tò wa gɔ̃ gbɛ̃́ dafuɔ ũ ń a Nisĩna
pɔ́ a pìsiwá gbãao Yesu Kilisi wá Suabana sabai,
ɔ̃ yã́ bɔ̀wanɔ na aà gbɛ̃kɛ yã́i, wa gɔ̃ aà gbablenaɔ ũ, ɔ̃ wá wɛ́ dɔ àizãnai.
Yã́piá sĩanaɛ. Má ye ǹ kã́asikɛ yã́piɔwa maamaa, kɛ́ luayãmanaɔ e wà mɛkpa maakɛawa. Bee maa, a kã́fĩa vĩ gbɛ̃́ɔnɛ.
Pãalɛ yã́ mìsai gwaaɛ ń deziɔ tɔ́ kɔ̃nwɛao ń sòleo ń lɛkpaakɛa Mɔizi ikoyã musuo, asa yãpãɔnɛ, aa kã́fĩa vĩo.
Gbɛ̃́ pɔ́ ì to wà kɛ̃aa gba laai baa gɛ̃n pla, ní gbasa ǹ aà yá.
Ǹyɔ̃ dɔ̃ kɛ́ gbɛ̃́ bee taa ɔ̃̀ɔkpà. Duunkɛnaɛ, à azĩa dàyãu.
Tó ma Aatema ge Tisiki zĩ̀ma, zɛwɛɛlɛ mɔ ǹ ma le Nikɔpɔli, asa ma zɛò mà buziɛble weɛ.
Kɔai kɛ ǹ zɛ́ kũ̀sũa kɛ bùsu ikoyãdɔ̃na Zenasiɛ ń Apolooo, kɛ́ pɔe su kɛ̃́sãmáo.
A maa wá gbɛ̃́ɔ maakɛa dada, aaiɔ kɛ, aai bɔɔlɛ zɛazɛaɔ kɛ, kɛ́ aasu wàɔ ku pão.
Gbɛ̃́ pɔ́ wá sãnuɔ fɔkpàma píi. Fɔkpa gbɛ̃́ pɔ́ aa yewázi Yesu zɛ́ guuɔwa. Lua gbɛ̃kɛkɛɛ́ ápii.
Ma Pɔlu, ma gbɛ̃́ pɔ́ wà ma dakpɛu Kilisi Yesu yã́i ń ma gbɛ̃do Timɔteeo, wámɛ wa láɛ bee kɛ̃̀nɛ, wá zĩkɛndee yenzide Filemɔɔ,
ń Yesude pɔ́ aaì kɔ̃ kãaa n bɛɔ ń wá nɔɛ yenzide Afiao ń wá zĩ̀kandee Aasipuo.
Lua wá Mae ń Dii Yesu Kilisio gbɛ̃kɛkɛnɛ, aai n gba aafia.
N yã́ ìɔ dɔmagu gɔɔpii ma wabikɛa Luawa guuɛ, ɔ̃ mi aà sáaukpa,
asa ma Dii Yesu náai pɔ́ ńlɛ kɛ bao mà ń n yea Lua gbɛ̃́ɔzio píi.
Mi wabikɛwà, kɛ́ n kuawanɔ Yesu zɛ́u a to n wɛ́ kɛ̃́ báaa pɔ́ wá vĩ píi naa Kilisiwa guu.
Ma gbɛ̃́, n yeańzi ma pɔ kɛ̀na maamaa, à ma nɔ̀sɛ nìnimɛɛ, asa n Lua gbɛ̃́ɔ sɔ̃ dànɛ́ doũ.
Ayãmɛto, baa kɛ́ ma zɛ́ kà naa Kilisiwa mà yã́ pɔ́ maa ǹ kɛ dilɛnɛ,
ń beeo ma awakpànɛ kɛ́ má yenzi yã́i. Mapi ma Pɔlu, ma maezɔ̃ɔ ia ń ma daakpɛu tia Kilisi Yesu yã́io,
ma awakpànɛ Ɔnɛziũ pɔ́ gɔ̃̀ ma nɛ́ ũ kpɛ́u la yã́ musu.
A pãnɛ yãa, ãma tia a ài vĩwɛ̃ɛ, mpi ń mapio.
Ma aà gbàɛma, a dɛ ma sɔ̃ ũɛ.
Ma kua kpɛ́u Yesu baokpaa yã́i guu, má ye aàɔ ku ma saɛ, kɛ́ aàɔ dɔmalɛ n gbɛu,
ãma ma zɛò má yãe kɛ n lɛ́ saio, kɛ́ ńsu yãmaakɛmɛɛ teasio, sema ń pɔeão.
Àɔ Ɔnɛziũ kɛ̃ama yãa gɔɔpla dɛ kɛ́ aà ɛa suma àɔ kunnɔ gɔɔpii yã́iɛ.
A ɛa àɔ dɛnɛ zɔ ũ lɔo, asa a dɛ zɔa, a dɛ n gbɛ̃́ yenzide ũ naa Kilisiwa guuɛ. Ma gbɛ̃́ yenzideɛ. Wa n gbɛ̃́ pɔ́ a dɛ n zɔ ũ mɛ́ à gɔ̃̀ Dii pɔ́ ũ pɔ́ o lɔa?
A yã́i tò, tó n ma dilɛ n gbɛ̃́ ũɛ, gbãakpaaàzi, lá ńyɔ̃ kpamaziwa.
Tó à zã̀nɛ yãewa ge tó a n fĩa kũaɛ, bee gɔ̃̀ ma yã́ ũɛ.
Ma Pɔlu mámɛ ma yã́ɛ bee kɛ̃̀ ń mazĩa ɔo, má n fĩabonɛ. Kɛ́ ń ma fĩa kũa n misia ũ, má a yã'o lɔo.
Too, ma gbɛ̃́, maakɛmɛɛ Dii yã́i, ní ma sɔ̃ damɛɛ doũ wá naa Kilisiwa guu yã́i.
Ma lakɛ̃̀nɛ kɛ́ má dɔ̃ ńyɔ̃ ma yãma, mɛ́ ńyɔ̃ kɛ dɛ lá má ònɛa yã́iɛ.
Bee gbɛa pilakĩi kɛkɛmɛɛ lɔ, asa má a náai vĩ Lua a ma bɔɛ́ wabi pɔ́ álɛ kɛwà yã́i.
Ɛpafa pɔ́ wá sãnu kpɛ́u Kilisi Yesu yã́i fɔkpàma
ń ma zĩkɛndeeɔ Maaku ń Alisakao ń Demasio ń Lukuo.
Dii Yesu Kilisi gbɛ̃kɛkɛɛ́.
Lua dɔ̀aa ãnabiɔnɛ yãa dodo dasi, ɔ̃ aa yã́zɛ ò wá deziɔnɛ dasi,
ãma aà Nɛ́ mɛ́ yã'òwɛ̃ɛ gɔɔ gbɛzãɛ beeɔ zĩ́ sa. Nɛ́pi sabai ɔ̃ Lua dṹnia kɛ̀, a dìlɛ ɔ̃mɛ a gɔ̃ pɔ́pii vĩ.
Ɔ̃mɛ Lua gawi tɛkɛa ũ, aà kua ũ zálala. Ɔ̃mɛ pɔ́pii kũa ń a yã'oa gbãao. Gbɛ̃́ɔ duunawoloa gbɛa à gɛ̀ zɔ̃̀lɛ musu Zɔ̃ɔde ɔplaai.
Lá tɔ́ pɔ́ a blè gbia dɛ malaikaɔ pɔ́a, màa aà zɔ̃ɔ dɛńla lɔ.
Lua yã́ɛ bee ò malaikaeɛ yãae? Ma Nɛ́n n ũ, n Maen ma ũ gbã, ge mámɛ máɔ dɛ aà Mae ũ, aàpi iɔ dɛ ma Nɛ́ ũ.
Kɛ́ Lua tò a yoa mɔ̀ dṹnia guu, à mɛ̀ a malaikaɔ kúlɛɛ̀ píi.
Malaikaɔ yã́ musu à mɛ̀, i a ìwaɔ li ĩ́ana ũ, i a zĩkɛnapiɔ li tɛ́vua ũ.
Aà Nɛ́ yã́ musu sɔ̃, à mɛ̀: Lua, ńyɔ̃ɔ zɔ̃lɛa báawa gɔɔpiiɛ, niɔ n kíakɛ lípana kũa yã́zɛde ũ.
Ń ye maakɛai, ń za vãikɛau. A yã́i tò Lua, n Lua, n kpa kpalau, à pɔna pìsima dɛ n gbɛ̃́ɔla.
Wa ò lɔ: Dii, n tɔɔlɛ kàlɛ asĩnizĩ, musuá n ɔzĩkɛaɛ.
Ampii aa gɛ̃, kási ńyɔ̃ɔ kuɛ. Aa zikũ lán pɔkasawa,
ní ń koo lán pɛwa, ní ń lilɛ lán pɔkasawa. Mpi sɔ̃ ńyɔ̃ɔ doũ gɔɔpiiɛ, n gɔɔ láaa vĩo.
À yã́ɛ bee ò malaikaeɛ yãae? Zɔ̃lɛ ma ɔplaai e màɔ n ibɛɛɔ kɛnɛ n gbadibɔ ũ.
Malaikaɔá zĩkɛnaɔnɛ ḿpii, nisĩna pɔ́ Lua ì ń zĩ dɔi gbɛ̃́ pɔ́ aa bɔ ziaɔlɛɛ.
Ayãmɛto wà yã́ pɔ́ wá mà kũ ɔplapla, kɛ́ wásu zã zɛ́wao yã́i.
Asa lá ikoyã pɔ́ malaikaɔ òá sĩanaɛ, mɛ́ wà fĩabò gbɛ̃́ pɔ́ gì mai aa pã̀aɔnɛ a zɛ́wa,
tó wi suabaa zɔ̃ɔpi yãda sao, wá bɔe? Suabayãpi bɔ̀ Dii kĩ́iɛ, ɔ̃ gbɛ̃́ pɔ́ màɔ a sĩanapìliwàwɛ̃ɛ.
Lua suabayãpi seela ɔ̀lɔnɛ́ yãbɔnsaɛɔ ń dabudabu dasi kɛaɔ guu ń a Nisĩna gba pɔ́ a bìilɛwɛ̃ɛ a pɔeãwao.
I kɛ malaikaɔ ɔ̃ Lua dṹnia zia pɔ́ wálɛ a yã'o nànɛ́ ń ɔzĩo.
A ku guei wà mɛ̀: Bɔ́n gbɛ̃nazĩna ũ kɛ́ aà yã́ ìɔ dɔngui? Bɔ́n aà ũ kɛ́ ni laaidɔwài?
N aà kɛ̃̀sã malaikaɔzi gɔɔpla, n aà kpà kpalau ń gawio ń bɛɛɛo.
Ń tò pɔ́pii misìilɛɛ̀. Kɛ́ Lua tò pɔ́pii misìilɛɛ̀, i a kee to misiilɛaɛ̀ saio. Tia kɛ́wa, wi e pɔ́pii misìilɛɛ̀ gĩao,
wá è Yesu yã́ɛ. Lua aà kɛ̃̀sã malaikaɔzi gɔɔpla, kɛ́ Lua gbɛ̃kɛ guu aà ga gbɛ̃́pii gɛ̃ɛ ũ, ɔ̃ à aà kpà kpalau ń gawio ń bɛɛɛo ga taasi pɔ́ a kɛ̀ yã́i.
Lá pɔ́pii bɔ̀ Lua kĩ́i mɛ́ pɔ́pii dɛ aà pɔ́ ũ, kɛ́ a ye gɛ̃ ń gbɛ̃́ɔ a gawi guu dasi a nɛ́ɔ ũ, à kũ̀ aà to an Suabanki gɔ̃ wásawasa taasikɛa guuɛ.
Gbɛ̃́ pɔ́ lɛ́ gɔ̃ Lua pɔ́ ũɔ ń gbɛ̃́ pɔ́ lɛ́ ń kɛ Luapi pɔ́ ũo an de doũɛ. A yã́i tò aà ń sísia a dãunaɔ ũ lí aà wí kũo.
À mɛ̀: Má n yã'o ma dãunaɔnɛ, má n táasilɛ kɔ̃kãaa guu.
À mɛ̀ lɔ: Má aà náai vĩ. À mɛ̀ lɔ: Má kɛ́, ń nɛ́ pɔ́ Lua kpàaɔ.
Lá nɛ́piɔá gbɛ̃nazĩnaɔnɛ, màa aàpi sɔ̃ à gɔ̃̀ gbɛ̃nazĩna ũ láńwa, kɛ́ à ga, i Ibiisi pɔ́ ì ga gba zɛ́ kaalɛ,
i gbɛ̃́ pɔ́ aalɛ vĩakɛ gaɛ aa gɔ̃̀ a zɔɔ ũ e ń wɛ̃ni lɛ́uɔ bo.
Sĩana guu malaikaɔ ɔ̃ àlɛ ɔdamáo, Ablahaũ buiɔnɛ.
À kũ̀ aà gɔ̃ lá a dãunaɔwa yã́pii guuɛ, kɛ́ à gɔ̃ Sa'onkia sùuude náaide ũ Lua zĩ guu, i gbɛ̃́ɔ duuna kɛ̃́má.
Lá à taasikɛ̀ à yɔ̃a fɔ̃̀, a fɔ̃ dɔ gbɛ̃́ pɔ́ wàlɛ ń yɔ̃ɔlɛ.
Bee yã́i ma gbɛ̃́ɔ, á gbɛ̃́ pɔ́ Lua á sisi a mɔ aà kĩ́iɔ, à làasookɛ Yesu pɔ́ Lua aà zĩ̀ wá lousisizɛ Sa'onkia ũwa.
A náai vĩ Lua a dìlɛnaɛ, lá Mɔizi kuò Lua uawa.
Lá uakpana bɛɛɛ ìɔ dɛ uaa, màa Yesu gawi zɔ̃ɔ dɛ Mɔizi pɔ́a.
Ua píi a kpana vĩɛ, mɛ́ pɔ́pii Kalɛnan Lua ũ.
Mɔizi náai vĩ Lua ua zĩkɛna ũ yã́ pɔ́ a mɔ seela ũ.
Kilisi sɔ̃, uabelepi nɛ́ɛ. Luapi a ua nàɛ̀ aà ɔzĩɛ. Wámɛ wá uapi ũ, tó wá pɔ́ pɔ́ wá wɛ́ dɔi yã́ kũa ń sɔ̃o dilɛa ń pɔnao.
A yã́i lá Lua Nisĩna òwa, tó a Lua lɔɔ mà gbã,
ásu swã́gbãakɛ lá á deziɔ kɛ̀ aa ma yɔ̃ gɔɔ pɔ́ aa bɔ̀ ma kpɛ guwaiwaiuwao.
Baa kɛ́ aa ma yãkɛaɔ è wɛ̃̀ bla, aa ma yɔ̃ we, aa ma gbãa lɛgwà.
Ɔ̃ ma pɔ pà gbɛ̃́piɔzi, ma mɛ̀ aaìɔ pãalɛmɛɛ gɔɔpiiɛ, aa ma yã́ kũao.
Ɔ̃ má ò ń mazĩao ń pɔfɛ̃o ma mɛ̀, aa gɛ̃ ma kã́mabokĩiuo fá.
Ma gbɛ̃́ɔ, à laaika á gbɛ̃e su àɔ sɔ̃̀ vãi luanaaikɛsai vĩ e aà gɛ kɛ̃ò Lua bɛ̃́ɛwao.
Gu pɔ́ ì dɔ, i mɛ gbã píi, àɔ lɛdakɔ̃wa, kɛ́ duuna su á gbɛ̃e sã́sã aà swã́ gbãakũo yã́i.
Asa Kilisi gbɛ̃́ɔn wá ũ, tó wá zɛa gbãa mɛ́ wá aà náai vĩ lá wá vĩ káauwa e a lɛ́wa.
Lá wa òwa, tó a Lua lɔɔ mà gbã, ásu swã́gbãakɛ lá á deziɔ kɛ̀ gɔɔ pɔ́ aa bɔ̀ ma kpɛwao.
Deɔ mɛ́ gbɛ̃́ pɔ́ aa Lua lɔɔ mà aa bɔ̀ aà kpɛɔ ũi, mɛ́ i kɛ gbɛ̃́ pɔ́ Mɔizi ń bɔ́lɛ Egipiɔ bàasio?
Deɔ Lua pɔ pàńzi e wɛ̃̀ blai, mɛ́ i kɛ gbɛ̃́ pɔ́ aa duunakɛ̀, an gɛ gɔ̃̀ kálɛ guwaiwaiuɔ bàasio?
Deɔ a ònɛ́ ń azĩao aa gɛ̃ a kã́mabokĩiuo ni, mɛ́ i kɛ gbɛ̃́ pɔ́ gì aà yãmaiɔ bàasio?
Wá è aai e gɛ̃̀uo an luanaaikɛsai yã́i.
Lá gɛ̃a kã́mabokĩiu lɛ́ pɔ́ Lua gbɛ̃̀ gì ku, wà laaika kɛ́ wá gbɛ̃e su kuawào.
Asa wa baona mà láńwaɛ. Yã́ pɔ́ aa màpi i àikɛnɛ́o, kɛ́ aai ma ń luanaaikɛaoo yã́i.
Wá gbɛ̃́ pɔ́ wa yã́pi sìɔ, wi gɛ̃ kã́mabokĩi pɔ́ Lua a yã'ò guu à mɛ̀: Má ò ń mazĩao ń pɔfɛ̃o ma mɛ̀, aa gɛ̃ ma kã́mabokĩiuo. À yã́ bee ò, baa kɛ́ à a zĩ mìdɛ za dṹniakalɛgɔɔ,
asa wà gɔɔ soplade yã'ò guei wà mɛ̀, gɔɔ soplade zĩ́ Lua kã́mabò ń zĩ pɔ́ á kɛ̀o píi.
Wá mà tia à mɛ̀, aa gɛ̃ a kã́mabokĩiuo.
Lá gbɛ̃́ pɔ́ aa baonapi mà káauɔ i gɛ̃uo kɛ́ aai sio yã́i, ɔ̃ a gɛ̃a gɔ̃̀ gbɛ̃pãleɔnɛ.
Ɔ̃ Lua ɛ̀a gɔɔdìlɛ lɔ wì mɛ gbã, asa à gɛ̃̀gɛ̃ a gbɛa ɔ̃ à Davidi gbà lɛ́ a ò lá wa ò tiawa, tó a Lua lɔɔ mà gbã, ásu swã́gbãakɛo.
Tó Yozuee gɛ̃̀ńnɔ kã́mabokĩipiu yãa, dɔ̃ Lua i gɔɔ pãle yã'o gbɛzão.
A yã́i tò kã́mabokĩi gɔ̃̀ Lua gbɛ̃́ɔnɛ.
Asa gbɛ̃́ pɔ́ gɛ̃̀ Lua kã́mabokĩiu kã́mabò ń a zĩoɛ, lá Lua kã́mabò ń a zĩowa.
Lá màaɛ, wà wɛtã wà gɛ̃ kã́mabokĩipiu, kɛ́ wá gbɛ̃e su gí Lua yãmai aà fu láńwao yã́i.
Lua yã́ bɛ̃́ɛ mɛ́ a gbãa, a lɛ́ na dɛ fɛ̃nda lɛkpɛplaa. Ì ń zɔ̃ à gɛ̃ nɔ̀sɛkpɛau e nisĩnau, ì gɛ̃ gupɛɛkĩiu e bɔ́ɔu, ì làasoo ń nɔ̀sɛ yã́o gwa.
Lua pɔkɛae ulɛaɛ̀o, a kee kpaaɛ̀ guio. Lua pɔ́ wá wá yã́ɔ sɛ́lɛ siuɛ̀, ì pɔ́pii e e a biwà.
Lá wá Sa'onkia zɔ̃ɔ pɔ́ luabɛ kɛ̃̀aa e Lua kĩ́iu vĩ Lua Nɛ́ Yesu ũ, wàɔ zɛ́ pɔ́ wá sɛ̀ yã́ kũa gíũgiũ.
Asa wá Sa'onkia pɔ́ a fɔ̃ wɛ̃nadɔ̃wɛ̃ɛ wá gbãasaikɛ guu vĩ. Wà aà yɔ̃̀ láwáwa yã́pii guu, i duunakɛo.
Ayãmɛto wà sɔ̃ Lua gbɛ̃kɛkɛnɛde kpalabaai ń sɔ̃o dilɛa, kɛ́ aà wá wɛgwa, i gbɛ̃kɛkɛwɛ̃ɛ a gɔɔwa.
Wì Lua ua sa'onkia píi sɛ́ gbɛ̃́ɔ guuɛ, wì aà dilɛ ń yãkɛkɛna ũ Lua kĩ́i, iɔ mɔɛ̀ ń gbaɔ, iɔ aà gbagbanɛ́ ń duuna yã́i.
A fɔ̃ dɔ̃ ń gbɛ̃́ pɔ́ aa sã̀sã an dɔ̃saikɛ guuɔ, asa aàpi kú ń gbãasaikɛo sɔ̃ɛ.
A yã́i sema aà sa'o azĩa duuna yã́ musu, lá ì o gbɛ̃́ kĩniɔ pɔ́ yã́ musuwa lɔ.
Gbɛ̃e lí azĩa kpa kpalapiuo. Lua mɛ́ ì aà kpá lá à Aalona kpàwa.
Màa sɔ̃ Kilisi i azĩa kpa sa'onkia kpalauo, Lua mɛ́ aà kpàu à mɛ̀: Ma Nɛ́n n ũ, n Maen ma ũ gbã.
A ò guei lɔ: Ńyɔ̃ɔ dɛ sa'ona ũ gɔɔpii lán Mɛkizɛdɛwaɛ.
Gɔɔ pɔ́ Yesu kú dṹnia guu, à wabikɛ̀ ń wii gbãao ń wɛ́'io, à kulɛkɛ̀ Lua pɔ́ a fɔ̃ à a si gawaɛ, ɔ̃ Luapi aà yãmà, kɛ́ ì a yã́ da yã́i.
Baa ń aà luanɛkɛo, à misiilɛa Luaɛ dàda a taasikɛa guu.
Kɛ́ maa pɛ̀ɛwà à làa, Lua aà kpà Sa'onkia ũ lán Mɛkizɛdɛwa, ɔ̃ à gɔ̃̀ suabaa láasai mi ũ gbɛ̃́ pɔ́ aalɛ a yãmaɔnɛ píi.
<range>
Yã́ bee musu wá yãvĩ dasi wà oɛ́, ãma a bɔɔlɛkɛa zĩ'ũɛ, asa ili yã́zɛdɔ̃ kpaa lɔo.
Á gbɛ̃́ pɔ́ a gɛ̃gɛ̃u kɛ́wa, a maa àɔ dɛ yãdanɛdeɔ ũɛ, ãma e tia á dɛ wà ɛa Lua yã́ pɔ́ wì dada gbɛ̃́ dafuɔnɛ daɛ́ lɔɛ. Yɔ̃́ mɛ́ kɔ̃sìánɔ, i ka yɔ̃unableao.
Asa yɔ̃mina píiá nɛ́ɛ, i ka guei yã́zɛde guuo.
Yɔ̃una sɔ̃, gbɛ̃́ kàsaa pɔ́ aa dɔ́ɛkɛ̀òɔ pɔ́ɛ. Aa maa dɔ̃akɔ̃ɛ ń vãio dàda.
Ayãmɛto wà Kilisi yã́ sɛ̃́iaɔ kpa saalo, wí gɛ́ aɛ e wà gɔ̃ gbɛ̃́ kàsaaɔ ũ. I kɛ wá ɛa mikɛ̃a yã́ gianaɔwa ge luanaaikɛa daalɛ lɔ no
ge da'ilɛ yãdadaa ge ɔnaama ge gɛɔ vua ge zia yã́kpalɛkɛa.
Wà yã́ beeɔ kpa saalo, wí gɛ́ aɛ, tó Lua wèi.
Asa tó gbɛ̃́ wɛ́ kɛ̃̀ à Lua gba è, mɛ́ à baa è Lua Nisĩna guu,
tó à Lua yã́ ń dṹnia pɔ́ lɛ́ mɔ́ gbãao ìɛ à a na dɔ̃̀,
tó à gbàsa fù, a zɛ́ kú à ɛa nɔ̀sɛlilɛ lɔo, asa àlɛ Lua Nɛ́ páliwa azĩa lɔɛ, àlɛ widawà gupuauɛ.
Tó lou lɛ́ ma tɔɔlɛwa mɔ̀ɔmɔɔ, àlɛ mɔ̀sɛ e, mɛ́ à pɔ́ pɔ́ àikɛ̀ sɛ̃̀wanaɔnɛ bɔ̀lɛ, Lua ì báaadau.
Tó lɛ ń lɛaao ì bɔlɛ sɔ̃, a giaɛ, a zã̀ ń lɛkɛaɛoo. A midɛ ń tɛ́oɛ.
Ápiɔ sɔ̃ ma gbɛ̃́ yenzideɔ, baa kɛ́ wá ò màa, wá dɔ̃ kɛ́ á kua dɛ beea, á kú suabazɛ guu.
Lua ì yãkɛ a zɛ́wa, á yãkɛaɔ ń á yeaaàzio a sãaàguo, asa a dɔnlɛkɛ̀ aà gbɛ̃́ɔnɛ, mɛ́ álɛ kɛ e tia.
Wá ye á baade àɔ ãiavĩ màa e a lɛ́wa, kɛ́ ásu seakɛ pɔ́ pɔ́ á wɛ́ dɔi yã́ musuo.
Ásu tó á mɛ kɛ kpɛ̀lɛo. À gbɛ̃́ pɔ́ aalɛ Lua náaikɛ ń mɛnao aalɛ pɔ́ pɔ́ Lua a lɛgbɛ̃̀ eɔ ɔlɛsɛ́.
Gɔɔ pɔ́ Lua lɛ́ lɛgbɛ̃ Ablahaũɛ, lá gbɛ̃e ku dɛaàla aà lɛgbɛ̃ ń aà tɔ́oo, a yã́i a gbɛ̃̀ ń azĩa tɔ́o,
a òɛ̀ faaisai à mɛ̀ á báaadaaàgu, í to aà bui kɔ̃́.
Ablahaũ mɛnakɛ̀, ɔ̃ à pɔ́ pɔ́ Lua a lɛgbɛ̃̀ è.
Wì lɛgbɛ̃ ń gbɛ̃́ pɔ́ dɛńla tɔ́oɛ. Lɛgbɛ̃a mɛ́ ì to wà yã́ sĩana dɔ̃, mɛ́ ì lɛkpaa bɔaanɛ́.
Kɛ́ Lua ye ɔlɔ gbɛ̃́ pɔ́ a lɛgbɛ̃a a gɔ̃ ń pɔ́ ũɔnɛ wásawasa a lɛ́ lilɛa vĩo, ɔ̃ a ò ń azĩao.
Beewa yã́ mɛ̀n pla ku a lilɛa vĩo, Lua a fɔ̃ ɛɛto a musuo. Yã́piɔ lɛ́ wá gbɛ̃́ pɔ́ wa naaàziɔ gba sɔ̃ maamaaɛ wàɔ yã́ pɔ́ wá wɛ́ dɔi kũa seasai.
Bee ɔ̃ wá wɛ́ dɔi wá wɛ̃nidɔbɔ ũ. A náai vĩ mɛ́ a gbãa, ì zwãa pɔ́ daa Lua kpɛ́u baavĩwanɔ,
gu pɔ́ Yesu dɔ̀aa gɛ̃̀uwɛ̃ɛ à gɔ̃̀ Sa'onkia ũ e gɔɔpii lán Mɛkizɛdɛwa.
Mɛkizɛdɛpi dɛ yãa Salɛma kía, Lua Musude sa'ona ũɛ. Gɔɔ pɔ́ Ablahaũ zĩblè kíaɔwa, àlɛ su, ɔ̃ Mɛkizɛdɛ gɛ̀ dàaàlɛ, à báaadàaàgu.
Ablahaũ àizɛɛ pɔ́ àlɛ suò píi kwide kpàwà. Mɛkizɛdɛ tɔ́ bee mɛ̀ yãmaa kía. Bee gbɛa Salɛma kía bee mɛ̀, aafia kía.
A de ń dao ń deziɔ vĩo, aà wɛ̃ni daalɛa ge midɛa vĩo. À bɔ̀ lán Lua Nɛ́waɛ, sa'onan aà ũ gɔɔpii.
À gwa lá a zɔ̃ɔ. Wá dezi káau Ablahaũ àizɛɛ pɔ́ a sɛ̀lɛ zĩ guu kwide kpàwà.
Mɔizi ikoyã dìlɛ Levii bui pɔ́ dɛ sa'ona ũɔnɛ aa pɔ́ kwide sí ń Isaili deeɔwa, baa ń ń Ablahaũ buikɛo.
Mɛkizɛdɛá Levii bui no. Ń beeo à Ablahaũ pɔ́ɔ kwide sì à samaa'ò Ablahaũ pɔ́ Lua lɛgbɛ̃̀ɛ.
Seasai gbɛ̃́ pɔ́ samaa'ò gbɛ̃́ɛ zɔ̃ɔ dɛ gbɛ̃́ pɔ́ à samaa'òɛlaɛ.
Sa'ona pɔ́ aaì pɔ́ kwide sipiɔá gbɛ̃́ pɔ́ ì gaɔnɛ. Mɛkizɛdɛ sɔ̃, gbɛ̃́ pɔ́ wà mɛ̀ ìɔ ku gɔɔpiin aà ũ.
Gɔɔ pɔ́ Mɛkizɛdɛ gɛ̀ dà Ablahaũlɛ, wi Levii i yãao, a ku a dezi mae Ablahaũ plɛuɛ. Ayãmɛto wa fɔ̃ o se, gɔɔ pɔ́ Ablahaũ pɔ́ kwidepi kpà, Levii bui pɔ́ wì pɔ́ kwide kpámáɔ mɛ́ kpà.
<range>
Levii bui sa'onapiɔ mɛ́ Mɔizi ikoyã zĩ́na ũ. Tó aa fɔ̃ to gbɛ̃́ɔ gɔ̃ wásawasa, an bàa àɔ kú ń sa'on pãleo lán Mɛkizɛdɛwa lɔe? Mɛ́ i kɛ Aalona bui bàasio.
Tó sa'onaɔ lìlɛ, sema ikoyã lilɛ.
Gbɛ̃́ pɔ́ wà yã́ beeɔ ò aà yã́ musuá Isaili bui pɔ́ a gbɛ̃e i sa'ozĩ kɛ yãaoɛ.
Asa wá dɔ̃ sã́asã kɛ́ wá Dii bɔ̀ Yuda bui guuɛ. Wi ma Mɔizi sa'oyã'ò buipi musuo.
Yã́ pɔ́ yã́pi zu'òn kɛ: Sa'on pãle bɔ̀ lán Mɛkizɛdɛwaɛ.
Aà dilɛaá ikoyã ge buikɛyã no. Aà wɛ̃ni láasai gbãa yã́iɛ.
Asa wà mɛ̀: Ńyɔ̃ɔ dɛ sa'ona ũ gɔɔpii lán Mɛkizɛdɛwaɛ.
Màa wà yã́ káau bãdɛ̀, kɛ́ a gbãao mɛ́ a ku a kee lɛ́io.
Asa Mɔizi ikoyã i to gbɛ̃e gɔ̃̀ wásawasao. Ɔ̃ wà suabayã pɔ́ dɛ a káaula zɛbɔ̀wɛ̃ɛ wà sɔ̃ò Luazi.
Bee gbɛa Lua i bee kɛ lɛgbɛ̃saio. Gbɛ̃́ kĩniɔ gɔ̃̀ sa'onaɔ ũ lɛgbɛ̃saiɛ,
ãma Yesu gɔ̃̀ sa'ona ũ ń lɛgbɛ̃aoɛ, asa wà mɛ̀: Dii lɛgbɛ̃̀, a lɛlilɛo, à mɛ̀ ńyɔ̃ɔ dɛ sa'ona ũ gɔɔpiiɛ.
Beewa Yesu kpɛ́gaausìwɛ̃ɛ kɛ́ Lua bàa kua ń gbɛ̃́ɔ tia maa dɛ a káaua.
Bee gbɛa sa'onaɔ dasi yãa, kɛ́ ga lí to aaɔ kú ń zĩ guu gɔɔpiio yã́i.
Ãma lá Yesu ìɔ ku gɔɔpii, aà sa'onkɛ gɛ̃ɛblea vĩo.
A yã́i tò a fɔ̃ gbɛ̃́ pɔ́ aaì sɔ̃ Luazi ń a gbãaoɔ suaba wásawasa, asa ìɔ ku gɔɔpiiɛ, ìɔ kulɛkɛnɛ́ Luaɛ.
Sa'onkia bee taa mɛ́ kɔ̃sìwanɔ. Aà kua adoaɛ. A yãvãi ge gbãsĩ vĩo. Lua aà kɛ̃̀ duunkɛnaɔwa, à aà sɛ̀ musumusu e a kĩ́i.
Aà bàa kú ń sa'oa lá gu lɛ́ dɔo lán sa'onkia kĩniɔwao. Gbɛ̃́piɔ ì sa'o ńzĩa duuna yã́i ń ń gbɛ̃́ɔ pɔ́ɔ. Aàpi sɔ̃ a kɛ̀ gɛ̃n doɛ, kɛ́ à azĩa kpà.
Mɔizi ikoyã ì gbɛ̃́ɔ kpa sa'onkiaɔ ũ an gbãasaikɛ guuɛ, ãma kɛ́ Lua lɛgbɛ̃̀ ikoyãpi dilɛa gbɛa, ɔ̃ à a Nɛ́ pɔ́ gɔ̃̀ wásawasa e gɔɔpii kpà.
Yã́ pɔ́ wálɛ o min kɛ: Wá sa'onkia bee taa vĩ zɔ̃lɛa báawa musu Lua Zɔ̃ɔde ɔplaai.
Ì zĩkɛ luakukĩi zwã̀akpɛ sĩana pɔ́ Dii dɔ̀u, i kɛ pɔ́ pɔ́ gbɛ̃nazĩnaɔ dɔ̀ no.
Lá mɔa ń gbaɔ ń sa'oao yã́i wì sa'onkia píi kpái, a maa aàpi aàɔ pɔ́ vĩ à kpa sɔ̃ɛ.
Tó a ku dṹniau, àɔ dɛ sa'ona ũo, asa sa'ona pɔ́ aaì mɔ́ ń gbaɔ lá ikoyã dìlɛwaɔ ku kɔ̀.
Zĩ pɔ́ aalɛ kɛá pɔ́ pɔ́ kú musu taaɛ, a zɔzɔnaɛ. A yã́i tò, kɛ́ Mɔizi ye zwã̀akpɛ dɔ, Lua òɛ̀ aà pɔ́ pɔ́ a a taa kɛ̀ɛ̀ gbɛ musu kɛ màa píi.
Yesuá Lua bàakuawanɔ kɔ́ɔɛ. Lá Lua bàakuawanɔpi gbia dɛ aà bàa kua ń gbɛ̃́ɔ káaua, zĩ pɔ́ wa dàɛ̀ gbia dɛ sa'onkiapiɔ pɔ́a. Lua bàakuawanɔpi lɛgbɛ̃a dɛ a zia lɔ.
Tó Luabaakuańnɔ káaupi papaa yãaɛ, a plaade a zɛkɛo.
Kɛ́ Dii Isailiɔ tàae è, à mɛ̀: A gɔɔ lɛ́ mɔ́ kɛ́ má yã́ dafu dilɛ ma bàa kua ń Isailiɔ ń Yudaɔ musu.
Aɔ dɛ lán yã́ pɔ́ má dìlɛ an deziɔnɛ gɔɔ pɔ́ ma ń kṹ ń ɔwa ma ń bɔ́lɛ Egipiwao. Asa aai zɛ ń yã́ pɔ́ má dìlɛnɛ́oo, ɔ̃ ma ń tó we.
Ma bàa kua ń Isailiɔ gɔɔ beeɔ gbɛa yã́n kɛ: Má a ikoyãɔ danɛ́ ń nɔ̀sɛ guu, má kɛ̃́ ń sɔ̃wa. Máɔ dɛ ń Lua ũ, aaiɔ dɛ ma gbɛ̃́ɔ ũ.
An gbɛ̃e a yãdada a deeɛo, an gbɛ̃e a ma dɔ̃a da a gbɛ̃́ɛo, asa ampii aaɔ ma dɔ̃ɛ, nɛ́fɛ̃nɛn gbɛ̃zɔ̃ɔ píi.
Má sùuukɛńnɔ ń ń tàaeɔ, má ń duuna yãda lɔo.
Kɛ́ Lua yã́ dafupi ò, à a káau zibòɛ. Pɔ́ pɔ́ zikũ̀ a í kɔ̀lɛ, a kpaa gui zã̀o.
Luabaakuańnɔ káau yãdilɛaɔ vĩ aà sísia ń aà sísikĩi pɔ́ kú tɔɔlɛo yã́ musu.
Filia ń táabũnu pɔ́ wì kàa kálɛwà Luaɛo ku kpɛɛlɛ pɔ́ wì mɛ gu pɔ́ a kua adoau.
Kpɛa pɔ́ wì mɛ luakukĩipi ku zwã̀a plaade kpɛ.
A guu tulaletikatɛakĩi pɔ́ wa pì ń vuao kuu ń Luabaakuańnɔ kpagolo pɔ́ vua kúlɛwà búlubuluo. Vua lo pɔ́ mana ku a guu ku kpagolopi guu ń Aalona go pɔ́ labɔ̀o ń Lua yãdilɛa gbɛ̀ pɛ̀pɛɛɔ.
Kpagolopi musu malaika gã̀sĩade gawideɔ kua duunkɛ̃makĩia. Pɔ́piɔ bɔɔlɛkɛa dodo gɔɔn lao.
An kálɛa màa guu, sa'onaɔ ìɔ gɛ̃ a kpɛɛlɛ mɔ̀ɔmɔɔ ń sa'ozĩ kɛi.
Sa'onkia mɛ́ ì gɛ̃ a kpɛa wɛ̃̀ do gɛ̃n do, mɛ́ ìli gɛ̃ ausaio. Ì aupi fã́fã azĩa duuna yã́i ń a gbɛ̃́ɔ pɔ́ pɔ́ aa kɛ̀ dɔ̃saikɛ guuo.
Lua Nisĩna lɛ́ ɔlɔwɛ̃ɛ gɔɔ pɔ́ kpɛ́pi kpɛɛlɛ yã́ kú, luakukĩi zɛ́ wɛ̃ao.
Bee lɛ́ yãlɛɛũwɛ̃ɛ ń tia yã́o à mɛ̀, pɔ́ pɔ́ wì Lua gbaɔ ń sa'obɔ pɔ́ wì kpaɔ lí fɔ̃ ń nɔ̀sɛ dànɛ́ doũ wásawasao.
Yã́ beeɔá mɛkaa yã́ɛ. Pɔblea ń imiao ń gbãbɔa bui dasio yã́ɛ. Wa dìlɛ e zɛ́ dafu gɔɔ àɔ kaɛ.
Ɔ̃ Kilisi mɔ̀ yãmaa pɔ́ kà tia sa'onkia ũ. À vĩ̀ zwã̀akpɛ pɔ́ zɔ̃ɔ mɛ́ a wásawasa dɛ a káaua kpɛɛlɛa. Gbɛ̃nazĩna mɛ́ i dɔo, dṹniaɛ bee pɔ́ no.
I gɛ̃ luakukĩi ń ble ge zu auoo, à gɛ̃̀ ń azĩa auo gɛ̃n doɛ, à gbɛ̃́ɔ bòò e gɔɔpii.
Lá wì ble ń zuswanao au ń zununu túfuo fã gbɛ̃́ pɔ́ gbãlɛ̀ɔwa wà gbãbɔnɛ́,
wa Kilisi pɔ́ o lɔe? À azĩa kpà Luawa sãasai ń Nisĩna pɔ́ ìɔ ku gɔɔpii gbãao. Aà au ì wá sɔ̃ pípiwɛ̃ɛ yã́ gianaɔ làasoo musu, kɛ́ wà zĩkɛ Lua bɛ̃́ɛɛ.
Ayãmɛto Kilisiá Lua bàa kua ń gbɛ̃́ɔ gbɛzã kɔ́ɔɛ, kɛ́ gbɛ̃́ pɔ́ Lua ń sisiɔ àizãna pɔ́ à a lɛgbɛ̃̀ e yã́i. À gà kɛ́ à ń bo, i tàae pɔ́ aa kɛ̀ Luabaakuańnɔ káau yã́ musuɔ kɛ̃́má.
Tó wa ye zĩkɛ lɛgbɛ pɔ́ gbɛ̃́ dilɛwa, sema wà dɔ̃ kɛ́ ade ku lɔo,
asa ga gbɛa ɔ̃ lɛgbɛ ìɔ gbãa vĩ. Tó lɛgbɛdilɛna bɛ̃́ɛ, lɛgbɛ líɔ gbãao.
Ayãmɛto wà yã́ pɔ́ Lua dìlɛnɛ́ káaupi sakɛ̃̀ ń auo.
Kɛ́ Mɔizi ikoyã pɔ́ Lua dìlɛɔ ò gbɛ̃́pii wáa, à sãkã tɛ̃a ń ése ṹao sɛ zɔ̃̀ gáaena ń blesanao au yãalɛa ń íowa, a fã̀ Mɔizi ikoyãwa ń gbɛ̃nazĩnaɔ píi
à mɛ̀ bee mɛ́ Luabaakuańnɔ yã́ sa'o'au ũ.
Màa Mɔizi au fã̀ zwã̀akpɛwa ń sa'o zĩkɛbɔɔ píi.
Ikoyã guu au mɛ́ ì gbãbɔ pɔ́ daside píiɛ. Aubɔlɛsai duunakɛ̃amá kuo.
Lá à kũ̀ wà gbãbɔ pɔ́ pɔ́ kú luabɛ taapiɔnɛ beewa, sa'obɔ pɔ́ a maa dɛ beea kɔ̃sì ń luabɛ pɔ́piɔɛ.
Asa Kilisi i gɛ̃ luakukĩi taa pɔ́ gbɛ̃nazĩna dɔ̀uo, à gɛ̃̀ a sĩanau luabɛɛ, kɛ́ àɔ ku tia wá Zɛnnɔde ũ Lua kĩ́iɛ.
Sa'onkia ì gɛ̃ luakukĩi ń pɔtuo auo wɛ̃ ń wɛ̃oɛ, ãma Kilisi i gɛ̃ azĩa kpaa mɔ̀ɔmɔɔ yã́io.
Tó beewaɛ, dɔ̃ àlɛ taasikɛ mɔ̀ɔmɔɔ za dṹniakalɛgɔɔ. Sĩana guu à mɔ̀ gɛ̃n doɛ gɔɔ pɔ́ dṹnia kà a kákĩi, à azĩa kpà sa'obɔ ũ à duuna mìdɛò.
Lá Lua dìlɛ gbɛ̃nazĩna lí ga gɛ̃n do, i gbasa yã́kpalɛkɛaànɔ,
màa Kilisi azĩa kpà gɛ̃n do, à dasi duuna dì a miwa. A ɛa mɔ a gɛ̃n plaadei, i kɛ duuna yã́n lɔo, kɛ́ à gbɛ̃́ pɔ́ an wɛ́ dɔaziɔ suaba yã́iɛ.
Mɔizi ikoyãá yãmaa pɔ́ lɛ́ mɔ́ nisĩnaɛ, i kɛ yã́piɛ súsuo. A yã́i tò sa doũpi oa mɔ̀ɔmɔɔ wɛ̃ ń wɛ̃o lí fɔ̃ gbɛ̃́ pɔ́ lɛ́ sɔ̃ Luaziɔ gɔ̃̀ wásawasa bauo.
Tó sa bee oa gbãbɔ̀ lousisinaɔnɛ gɛ̃n do e gɔɔpiiɛ, dɔ̃ an nɔ̀sɛ dàdoũ, aa a oa tò.
Sĩana guu sa'oapi mɛ́ ìɔ gbɛ̃́ɔ duuna yã́ dɔńgu wɛ̃ ń wɛ̃o.
Asa zuswana ń blesanao au lí fɔ̃ duunakɛ̃̀má bauo.
A yã́i tò, kɛ́ Kilisi lɛ́ mɔ́ dṹnia guu, a ò Luaɛ: Ń ye sa'oa ge gbaio, ɔ̃ n mɛ dɔ̀mɛɛ.
Sa pɔ́ wì a pɔ́ kátɛu à tɛ́kũ ń sa pɔ́ wì o duuna yã́ musuo lí kánguo.
Ɔ̃ ma mɛ̀, má kɛ́! Lua, ma mɔ n pɔeã kɛiɛ, lá wa kɛ̃̀ Mɔizi ikoyãu ma yã́ musuwa.
A ò gĩa, sa'oa ń gbao ń sa pɔ́ wì a pɔ́ kátɛu à tɛ́kũo ń sa pɔ́ wì o duuna yã́ musuo lí ká Luaguo, a yeio, baa kɛ́ ikoyã mɛ́ dìlɛ.
Ɔ̃ à gbàsa mɛ̀, á kɛ́, a mɔ aà pɔeã kɛiɛ. Màa à a káau bãdɛ̀ a plaade dilɛa yã́i.
Lua pɔeãpi kɛa guu Yesu Kilisi azĩa kpà sa'obɔ ũ gɛ̃n do, a tò wá kua adoa Lua gbɛ̃́ɔ ũ.
Gɔɔpii sa'onaɔ ìɔ kú ń zĩ guuɛ, aaɔ sa doũ pɔ́ lí fɔ̃ duunakɛ̃̀má bauo o mɔ̀ɔmɔɔ.
Kilisi sɔ̃ à sa'ò duuna yã́ musu gɛ̃n doɛ e gɔɔpii, ɔ̃ à gɛ̀ zɔ̃̀lɛ Lua ɔplaai.
Za gɔɔ bee àlɛ dã́ we e Lua àɔ a ibɛɛɔ kɛɛ aà gbadibɔ ũ.
Asa sa gɛ̃n do oapi guu, a tò gbɛ̃́ pɔ́ a gbãbɔ̀nɛ́ɔ gɔ̃̀ wásawasa e gɔɔpii.
Lua Nisĩna lɛ́ yã́pi owɛ̃ɛ lɔ à mɛ̀:
Ma bàakuańnɔ gɔɔ beeɔ gbɛa yã́n kɛ: Má a ikoyãɔ danɛ́ ń nɔ̀sɛ guu, má kɛ̃́ ń sɔ̃wa.
Ɔ̃ à gbàsa mɛ̀: Má ń duuna ń ń tàaeɔ yãda lɔo.
Lá à ń duuna kɛ̃̀má, sa'oa ń yã́i zɛvĩ lɔo.
A yã́i tò ma gbɛ̃́ɔ, ń Yesu au gbãao wá gɛ̃a luakukĩi zɛ́ vĩ ń sɔ̃o dilɛa.
À wɛ̃ni zɛ́ dafu pɔ́ Lua kpɛ́ zwãa baa vĩ̀ bɔ̀wɛ̃ɛ a mɛ guu.
Lá wá sa'on zɔ̃ɔ vĩ Lua uakũna ũ,
wà sɔ̃ Luazi ń nɔ̀sɛmɛndoo ń aà náaikɛa seasaio ń sɔ̃ pɔ́ wa pìpi wà làasoo vãi bɔ̀uo ń mɛ pɔ́ wà a zu'ò ń í wásawasaoo.
Wàɔ zia'ea yã́ pɔ́ wa zɛò kũa sɔ̃̀deedeesai, asa Lua a lɛgbɛ̃̀, mɛ́ náaideɛ.
Wà laaidɔkɔ̃wa, wí tɛ́kpakɔ̃u yeakɔ̃i ń maakɛao yã́ musu.
Wásu pãkpa wá kɔ̃kãaakɛai lá gbɛ̃eɔ ì kɛwao. Wà lɛdakɔ̃wa, atɛ̃sa lá á è Dii mɔgɔɔ lɛ́ kãikũ.
Tó wa sĩana mà mɛ́ wá dɔ̃̀, tó wa gi lɛ́ duunakɛ, sa'oae ku à duunakɛ̃wá lɔo.
Pɔ́ pɔ́ gɔ̃̀wɛ̃ɛ mɛ́ dɛ yã́kpalɛ ń sɔ̃kɛ̃nguo ń tɛ́ gbãa pɔ́ a Lua ibɛɛɔ kaalɛo dãa ũ.
Wì gbɛ̃́ pɔ́ gì Mɔizi ikoyã dai dɛ aà wɛgwasai gbɛ̃ɔn pla ge àaɔ̃ seeladekɛ musu.
Tó gbɛ̃́ ɔ̃zɔ̃̀ Lua Nɛ́wa mɛ́ à Luabaakuańnɔ au pɔ́ gbãbɔ̀ɛ gwà foooũ, mɛ́ à Nisĩn gbɛ̃kɛkɛnɛde sɔ̃̀sɔ̃, àɔ dɔ̃ kɛ́ wa ĩadawà zɔ̃ɔ dɛ beea maamaa.
Asa wá yã́ɛbee'ona dɔ̃ à mɛ̀, ámɛ á tɔsimá, ámɛ á fĩabonɛ́. Wa ò lɔ, Dii a yã́kpalɛkɛ ń a gbɛ̃́ɔ.
Lɛ́lɛ daa Lua bɛ̃́ɛ ɔuá yãpãsĩɛ.
À làasookɛ á kua yãawa. Á wɛ́kɛ̃a gbɛa a taasi fɔ̃̀ á dɛ̃ɛ zɔ̃ɔ kaa guu.
Zĩeɔ wì á sɔ̃́sɔ̃, wì á wɛtã dasi guu. Zĩeɔ i zɛ ń gbɛ̃́ pɔ́ wàlɛ ń wɛtã màaɔ.
A wɛ̃nadɔ̃̀ dakpɛunaɔnɛ. Kɛ́ wà á pɔ́ɔ sìwá, a zɛò ń pɔnao, asa á dɔ̃ kɛ́ á àizɛɛ maa pɔ́ ìɔ ku gɔɔpii vĩ.
A yã́i tò ásu to sea gɛ̃ wɔ́ɔ pɔ́ ài vĩɛ́ zɔ̃ɔ guuo.
Sema àɔ mɛna vĩ, í pɔ́ pɔ́ Lua a lɛgbɛ̃̀ e aà pɔeã kɛa gbɛa.
Asa à gɔ̃̀ yɔɔɛ, a gɛ̃gɛ̃o, kɛ́ gbɛ̃́ pɔ́ lɛ́ mɔ́ pila.
Gbɛ̃́ pɔ́ má tò yã́ bɔ̀aànɔ na ma náai pɔ́ àlɛ kɛ yã́i aɔ ku, ãma tó à pɔ̀ɔbɔzãkɛ̀, a kamaguo.
Gbɛ̃́ pɔ́ aaì pɔ̀ɔbɔzãkɛ aa ńzĩa kaalɛɔn wá ũo. Gbɛ̃́ pɔ́ aalɛ Lua náaikɛ aa àizãna eɔn wá ũ.
Luanaaikɛa mɛ́ wɛdɔaaàzi seasai ũ. A dɛ yã́ pɔ́ wìli wɛsiɛo sia sĩana ũ ũɛ.
Gbɛ̃́ káauɔ luanaaikɛa mɛ́ tò Lua ń sáaukpà.
Wá luanaaikɛa mɛ́ tò wá dɔ̃ kɛ́ aà yã'oa mɛ́ dṹnia kàlɛ. Pɔ́ pɔ́ wìli wɛsiɛo ɔ̃ à pɔ́ pɔ́ wì wɛsiɛ kɛ̀ò.
Abɛli luanaaikɛa mɛ́ tò aà sa'oa Luawa maa dɛ̀ Kainu pɔ́a. Aà luanaaikɛa yã́i Lua aà sáaukpà, à aà dìlɛ gbɛ̃maa ũ, ɔ̃ à aà gba sì. Baa ń aà gaao, àlɛ yã'owɛ̃ɛ e tia Lua náai pɔ́ a kɛ̀pi yã́i.
Ɛnɔki luanaaikɛa mɛ́ tò Lua aà sɛ̀, kɛ́ asu gao yã́i. Wi aà e lɔo, kɛ́ Lua aà sɛ̀ yã́i. E Lua àɔ aà sɛ́, à aà sáaukpà à mɛ̀ aà yã́ kàagu.
Gbɛ̃e yã́ lí ká Luagu aà náaikɛsaio. Sema gbɛ̃́ pɔ́ lɛ́ sɔ̃aàzi si kɛ́ a ku, mɛ́ ì fĩabo a kĩ́i wɛ̀ɛlɛnaɔnɛ.
Kɛ́ Lua lɛdà Nɔeewa yã́ pɔ́ wi e yãao musu, ɔ̃ à Lua náaikɛ̀ à aà yãmà, à gó'ilɛna kɛ̀ à a uadeɔ mìsiò. Aà luanaaikɛa mɛ́ tò yã́ zɔ̃̀lɛ dṹniawa, mɛ́ Lua tò yã́ bɔ̀aànɔ na a náai pɔ́ a kɛ̀pi yã́i.
Kɛ́ Lua Ablahaũ sìsi aà gɛ́ bùsu pɔ́ á kpawà aàɔ vĩ guu, ɔ̃ Ablahaũ Lua náaikɛ̀ à Lua yã́pi sì. Kɛ́ à bɔ̀ bɛ, a gu pɔ́ àlɛ gɛ́upi dɔ̃ zio.
À Lua náaikɛ̀, ɔ̃ à bɛkpà bùsu pɔ́ Lua a lɛgbɛ̃̀ɛpiu nibɔ ũ zwã̀akpɛde ũ. Màa Izaaki ń Yakɔbuo lɔ, asa Lua lɛgbɛ̃api gɔ̃̀ ń pɔ́ ũɛ.
Asa wɛ̃́lɛ pɔ́ Lua dɛ a kũna ũ a kalɛna ũ ìɔ zɛdɔa ɔ̃ Ablahaũ wɛ́ dɔi.
Sala luanaaikɛa mɛ́ tò a è nɔsì, baa kɛ́ fĩiɛ mɛ́ à zikũ̀, asa a dɔ̃̀ Lua pɔ́ lɛgbɛ̃̀ɛpi náai vĩ.
Baa kɛ́ à zikũ̀, gɔ̃ɛ mɛ̀ndopi buikɛ̀ dasi lán saanaɔ ge ísialɛ ũfãawa, wa fɔ̃ dɔdɔo.
Gbɛ̃́piɔ gàga píi ń luanaaikɛa guu pɔ́ pɔ́ à a lɛgbɛ̃̀nɛ́ɔ esai. Aa è kãaa aa gbãakpài. Aa mɛ̀ nibɔ bɔ̀mɔɔn ń ũ tɔɔlɛ la.
Gbɛ̃́ pɔ́ lɛ́ o màaɔ lɛ́ ɔlɔwɛ̃ɛ wàlɛ ń de bɛ nidɛɛ.
Tó bùsu pɔ́ aa bɔ̀u bɛɛ aalɛ kɛ, dɔ̃ aa zɛ'è aa ɛ̀a tà we.
Sĩana guu aalɛ bùsu pɔ́ a maa dɛ beea ya luabɛɛ. A yã́i tò, tó wà mɛ̀ Lua dɛ ń Lua ũ, ìli kɛ Luapiɛ wí ũo, asa à wɛ̃́lɛ kɛ̀kɛnɛ́.
Kɛ́ Lua Ablahaũ lɛ̀ a gwà, ɔ̃ Ablahaũ Lua náaikɛ̀ à Izaaki kpà sa'obɔ ũ. Lua lɛgbɛ̃̀ɛ̀ yãa à mɛ̀ Izaaki kĩ́i aà bui a bɔu. Ń beeo à zɛ̀ ń a nɛ́ mɛ̀ndonapi kpaao.
<range>
A è Lua gbãa a fɔ̃ gɛɔ vu, ɔ̃ à ɛ̀a Izaaki è a yáasi ũ.
Izaaki Lua náaikɛ̀, ɔ̃ à Yakɔbu ń Esauo gbà sa'olɛ.
Yakɔbu Lua náaikɛ̀. Kɛ́ à kà gaa, ɔ̃ à gbãa'è a gopanawa, à kùlɛ Yosɛfu nɛ́ɔ gbà sa'olɛ.
Yosɛfu Lua náaikɛ̀. Kɛ́ a ye gai, ɔ̃ à Isailiɔ bɔa Egipi yã'ò ń lá aa kɛ ń a gɛoo.
Mɔizi de ń aà dao Lua náaikɛ̀, ɔ̃ aa aà ùlɛ e mɔ àaɔ̃ aà ia gbɛa, kɛ́ aa è a kɛfɛũ yã́i. Aai vĩakɛ iko pɔ́ kía dìlɛɛo.
Mɔizi Lua náaikɛ̀. Kɛ́ à zɔ̃ɔkũ̀, ɔ̃ à gì wà a dilɛ Falaɔ̃ɔ nɛnɔɛ nɛ́ ũ.
A sì wà a wɛtã ń Lua gbɛ̃́ɔ dɛ kua ń pɔnao duuna guu gɔɔplala.
A dìlɛ kɛ́ wí pɔ́ wì damá Kilisi yã́i dɛ Egipi àizɛɛa, asa zia asea aà wɛ́ pɛ́wà.
Aà luanaaikɛa mɛ́ tò à bɔ̀ Egipi, i vĩakɛ kía pɔkũmaɛo, à zɛ̀ gíũgiũ lá à Lua pɔ́ wìli e ń wɛ́oo èwa.
Aà luanaaikɛa mɛ́ tò à Gɛ̃amusu dikpɛ dìlɛ ń aumamaa kpɛɛlɛ gĩɔwao, kɛ́ gbɛ̃dɛna su ɔkã ń nɛgɔ̃ɛ sɛ̃́iaɔwao yã́i.
Isailiɔ Lua náaikɛ̀ aa bùa Ísia Tɛ̃awa lán tɔɔlɛ giiwa. Kɛ́ Egipiɔ yɔ̃̀wà màa, ɔ̃ í kũ̀aamá.
Isailiɔ Lua náaikɛ̀ aa lìa Yelikoi e gɔɔ sopla, ɔ̃ a bĩ́i kwɛ̀.
Káalua Lahabu Lua náaikɛ̀ à zãmadeɔ dìlɛ niɛniɛ, ɔ̃ i kaalɛ ń luanaaikɛnsaiɔo.
Má o kpelewa lɔ ni? Má zɛ'e mà Gedeɔ̃ɔ yã'oo ge Balaku ge Sãusɔ̃ɔ ge Zɛfɛte ge Davidi ge Samuɛli ge ãnabiɔ.
Aa Lua náaikɛ̀, ɔ̃ aa zĩblè kíaɔwa, aa yãgɔ̃̀gɔ̃ gbɛ̃́ɔnɛ a zɛ́wa, aa lɛ́ pɔ́ Lua gbɛ̃̀nɛ́ gbɛ'è, aa nɔ̀ɔmusuɔ lɛ́ nàaa,
aa tɛ́ pãsĩ dɛ̀, aa bɔ̀ fɛ̃nda lɛ́zĩ, aa gbãa'è ń yɛ̃̀ɛɛsaikɛ guu, aa pãsĩkũ̀ zĩ guu, aa buipãle zĩgɔ̃ɔ yà,
aa nɔɛɔ nɛ́ gɛɔ vù aa kpàmá. Wà ĩakpà ń gbɛ̃eɔzi, ɔ̃ aa gì bɔkĩi wɛɛlɛi, kɛ́ aa vu, aai bɔ maa yã́i.
Wà ń gbɛ̃eɔ kɛ̀ pɔ́ɔpɔɔ wà ń gbɛ̃́ ń flàalao. Wà mɔkà ń gbɛ̃eɔwa wà ń ká kpɛ́u.
Wà ń papa ń gbɛo wà ń dɛdɛ, wà ń zɔ̃ɛ pla ń siio, wà ń dɛdɛ ń fɛ̃ndao. Aa bɛ̀bɛ sã báa ń blè báao daa. Aa gɔ̃̀ gii, wà ń wɛtã̀ wà ĩadàmá.
Dṹnia i ká ń ũo. Aa lìaaliaa sɛ̃u ń gbɛ̀sĩsĩɔ musuo, aa ku gbɛ̀'ɛɔ ń tɔ̃ɔɔ guu.
Baa kɛ́ Lua gbɛ̃́piɔ sáaukpà ḿpii a náai pɔ́ aa kɛ̀ yã́i, aai pɔ́ pɔ́ à a lɛgbɛ̃̀nɛ́ eo,
kɛ́ aasu gɔ̃ wásawasa wá saio yã́i. Lua dɔ̀aa dìlɛ wà yã́ pɔ́ a maa dɛ ń pɔ́a eɛ.
Ayãmɛto wápiɔ sɔ̃, lá seeladeɔ gupàwázi dasi màa, wà ɔkpa pɔ́ pɔ́ ì kpáwɛ̃ɛzi ń duuna pɔ́ ì kpàlikpawɛ̃ɛ àannɔo píi, wí bakpaaĩ pɔ́ Lua dìlɛwɛ̃ɛ kɛ ń mɛnao.
Wà wɛ́pɛ Yesuwa. Ɔ̃mɛ bɔ̀ ń wá luanaaikɛa zɛ́o mɛ́ à bɔ̀lɛi. À gaa líwa fɔ̃̀, i a wíyã dao pɔna pɔ́ dilɛaɛ ea yã́i, ɔ̃ à gɛ̀ zɔ̃̀lɛ báawa Lua ɔplaai.
À làasookɛ aà yã́wa, lá à mɛnakɛ̀ ń duunkɛna pɔ́ íbɛlɛ bee taa sɛ̀anɔɔ, kɛ́ ásu kpasa á kúsu kwɛ́o yã́i.
Asa á dɛ̃ɛkaa ń duunao guu, i zɛ gi e a gɛ gaò yãao.
Nɔ̀sɛ níniyã pɔ́ wa òɛ́ lá á dɛ nɛ́ɔ ũwaɛ bee sã̀águ yã̀? Wà mɛ̀: Ma nɛ́, tó Dii lɛ́ n toto, ńsu dilɛ pão. Tó àlɛ n gba laai, ńsu to n kã́ gao.
Asa gbɛ̃́ pɔ́ Dii yei ɔ̃ ì toto, ì gbɛ̃́ pɔ́ a sì a nɛ́ ũ swã́gaga.
À ĩadama dilɛ totoa ũ. Lua mɛ́ lɛ́ bee kɛɛ́, kɛ́ á dɛ aà nɛ́ɔ ũ yã́i. Nɛ́e ku aà mae gì aà totoia?
Tó i á toto lá a nɛ́ kĩniɔwao, á dɛ aà nɛ́ɔ ũo, gĩnasɔɔnɛɔn á ũ.
Wá dṹnia la maeɔ vĩ aa wá toto, ɔ̃ wa ń yãmà. Lá màaɛ, wà misiilɛ wá Mae pɔ́ kú musuɛ dɛ beea, wíɔ ku.
Wá maeɔ wá toto gɔɔpla pɔ́ ũ an ɔ̃nɔ lɛ́u. Lua ì wá toto wá kã́fĩa yã́iɛ, kɛ́ wá kua e àɔ adoa láawa.
Totoae líɔ pɔna vĩ a gɔɔo, pɔsia bàasio, ãma gbɛ̃́ pɔ́ totoapi ń kɛkɛɔ ì a gbɛ'e zã́ bɔa maa ń nɔ̀sɛdaadoũo ũ.
Ayãmɛto à á ɔ pɔ́ gɔ̃̀ dɔáziɔ ń á gbá pɔ́ gɔ̃̀ tèeeɔ gba gbãa,
í zɛ́sɛ súsu, kɛ́ á gbɛ̃́ pɔ́ lɛ́ tɔ̃ɔlɛɔ su pãalɛo, aai e gɔ̃ ń aafiao.
À wɛɛlɛ àɔ na ń gbɛ̃́piio, á kua iɔ adoa, asa tó gbɛ̃́ kua adoao, a Dii eo.
À laaika á gbɛ̃e su kua Lua gbɛ̃kɛkɛanɛ́wa aà gɔ̃ á guu kona ũ, i ĩada gbɛ̃́ dasiɔwa à ń ɔ̃̀ɔkpao.
Á gbɛ̃e su àɔ dɛ gbãsĩkɛna ũ ge luayãdansai ũ lán Esauwao. À a yoakɛzɛ yìa blɛ gɛ̃n do blea yã́i.
Á dɔ̃ kɛ́ à sa'olɛ wɛ̀ɛlɛ a maewa gbɛzã, ɔ̃ Lua gìɛ̀. Baa kɛ́ a wɛ̀ɛlɛ ń wɛ́'io, i zɛ'e à yã́ pɔ́ á kɛ̀ lìlɛo.
I sɔ̃ Sinai gbɛ̀sĩsĩ pɔ́ wa fɔ̃ ɔkãwàzio. Àlɛ tɛ́kũ, a gusia vĩ ń guduuduuo ń zàao
ń kã̀ae'ɔo ń Lua lɔɔ gbãao. Kɛ́ Isailiɔ lɔɔpi mà, aa awakpàɛ̀ aa mɛ̀, asu yãe onɛ́ lɔo,
asa aa yã́ pɔ́ a dìlɛnɛ́ɛ bee fɔ̃o à mɛ̀: Baa pɔtuo kã̀ gbɛ̀sĩsĩpiwa, wà pápa ń gbɛo wà dɛ.
Lua pilaapiá vĩa yã́ɛ maamaa e Mɔizi mɛ̀ vĩa a kũ, álɛ lualua.
A sɔ̃ Siɔna gbɛ̀sĩsĩi ń Lua bɛ̃́ɛ wɛ̃́lɛ Yelusalɛũ pɔ́ kú musuo ń a malaika dasidasi pɔ́ kãaaa weɔ
ń Lua nɛgɔ̃ɛ sɛ̃́ia pɔ́ an tɔ́ kɛ̃a weɔ ń Lua pɔ́ dɛ gbɛ̃́pii yã́kpalɛkɛna ũo ń gbɛ̃maa pɔ́ aa gɔ̃̀ wásawasa gyaadeɔ
ń Yesu pɔ́ dɛ Luabaakuańnɔ gbɛzã kɔ́ɔ ũo ń aà au fã́fãa pɔ́ lɛ́ yã́ gbia o dɛ Abɛli pɔ́ao.
À laaika, ásu gí yã́pi maio. Lá gbɛ̃́ pɔ́ aa gì Lua lɛdama mai tɔɔlɛ lapiɔ i bɔo, wápiɔ sɔ̃, lá Lua lɛ́ lɛdawá kua za musu, tó wa bɔ aà kpɛ, wa wá pɔ́ o lɔe?
Aà lɔɔ tɔɔlɛ lùalua yãa, ɔ̃ à lɛgbɛ̃̀ à mɛ̀ á gu lualua gɛ̃n do lɔ, i kɛ tɔɔlɛ ado no, ń musuoɛ sa.
Kɛ́ à mɛ̀ gɛ̃n do lɔ, bee lɛ́ owɛ̃ɛ Lua pɔkɛa pɔ́ a lualuapiɔ gɛ̃zɛaɛ, kɛ́ pɔ́ pɔ́ lí luaoɔ e gɔ̃.
A yã́i tò, lá wálɛ kpala pɔ́ lí deeo ble, wà Lua sáaukpa, wíɔ kúlɛɛ̀ lá a yeiwa, wíɔ misiilɛɛ̀ vĩakɛaɛ̀ guu.
Asa wá Luaá tɛ́ pɔ́ ì kṹmáɛ.
À wɛtã àɔ gbɛ̃kɛ vĩ ń kɔ̃o.
À laaidɔ nibɔyaaekɛawa, asa beewa gbɛ̃eɔ malaikaɔ dìlɛ dɔ̃sai.
À to gbɛ̃́ pɔ́ wà ń ká kpɛ́uɔ yã́ dɔágu lá á kúńnɔ kpɛ́uwa, ń gbɛ̃́ pɔ́ wàlɛ ĩadamáɔ lá ámɛ wàlɛ ĩadawáwa.
Baade lí gɔ̃ɛ ń a nɔo kua ń kɔ̃o yãda gbia. Gɔ̃ɛ ń a nao su ń wúlɛkĩi gbãlɛo, asa Lua a yã́kpalɛkɛ ń káaluaɔ ń gbãsĩkɛnaɔɛ.
Yea ɔ̃ai su dɔaaɛ́o. À zɛ ń pɔ́ pɔ́ á vĩo, asa Lua mɛ̀: Má n tó weo, má pãkpanzi bauo.
A yã́i tò, wi sɔ̃dilɛ wà mɛ: Dii mɛ́ ma Mìsina ũ, vĩa a ma kũo. Bɔ́ gbɛ̃nazĩna a fɔ̃ kɛmɛɛi?
À tó á dɔaana pɔ́ aa Lua yã'òɛ́ɔ yã́ dɔágu. À ń kua tàasika e a lɛ́wa, í Lua náaikɛ láńwa.
Yesu Kilisi doũ gĩa ń gbão e gɔɔpii.
Ásu to wà á sã́sã ń yã́kanla dasi daanɛ́ɔo. A maa wá sɔ̃ gbãa'e Lua gbɛ̃kɛ guuɛ, i kɛ sa'oblɛ pɔ́ lí àie kɛ gbɛ̃́ pɔ́ zɛ̀oɔnɛo no.
Zwã̀akpɛ sa'onaɔ zɛvĩ aa sa'okĩi pɔ́ wá vĩ blɛ bleo.
Sa'onkia ì gɛ̃ luakukĩi ń pɔtuo auo duunakɛ̃ama yã́i, ɔ̃ wì a gɛ tɛ́kũ bòo kpɛ.
Ayãmɛto Yesu gà wɛ̃́nkpɛ sɔ̃, à gbãbɔ̀ gbɛ̃́ɔnɛ ń azĩa auo.
Wà bɔ wà gɛ́ aà kĩ́i bòo kpɛ, wí i wá kũaànɔ sɔ̃.
Asa wá wɛ̃́lɛ pɔ́ ìɔ ku vĩ lao, wɛ̃́lɛ pɔ́ lɛ́ mɔ́ ɔ̃ wá wɛ́ dɔi.
Ayãmɛto wàɔ Lua sáaukpa láasai ń Yesu gbãao wá sa'oa ũ. Gba pɔ́ aà sìsinaɔ ì mɔòn we.
À laaidɔ maakɛa ń gbɛ̃kɛkɛakɔ̃ɛowa. Sa bee taa oa mɛ́ ì ka Luagu.
À á dɔaanaɔ yãma, í misiilɛnɛ́, kɛ́ aa e zĩkɛ ń pɔnao, asa aa dɛ gbɛ̃́ pɔ́ aa ń zĩ yã́ sɛ́lɛ siu Luaɛɔ ũɛ. Tó aalɛ zĩkɛ ń lɛ́suuo, a àikɛɛ́o.
À wabikɛwɛ̃ɛ. Yãe lɛ́ wá sɔ̃ vĩo, wi wɛɛlɛ wàɔ kú wá dɔ̀ɔwa yã́pii guuɛ.
Má gbɛ̀awá, à wabikɛmɛɛ, atɛ̃sa mà e suwá kpakpa.
Lua aafiade pɔ́ wá Dii Yesu bɔ̀ gau Sãdãnki ũ a bàakuawanɔ gɔɔpii au sabai,
aà á kɛkɛ ń maa píio, kɛ́ à a pɔeã kɛ, i yã́ pɔ́ kàagu kɛ wá guu ń Yesu Kilisi gbãao. Ɔ̃mɛ gawi vĩ gɔɔpii, ãmi.
Ma gbɛ̃́ɔ, ma wabikɛ̀wá, àɔ lɛdama yã́pi kũa ń mɛnao, asa lá pɔ́ má kɛ̃̀ɛ́ bílao.
Àɔ dɔ̃ kɛ́ wà wá gbɛ̃do Timɔtee gbàɛ. Tó à kà la tia, wá mɔ́ á gwai sãnu.
À fɔkpa á dɔaanaɔwa píi ń Lua gbɛ̃́ɔ píi. Itali bùsudeɔ fɔkpàwá.
Lua gbɛ̃kɛkɛɛ́ ápii.
Mámɛmaa Zaaki, Lua ń Dii Yesu Kilisio zɔ̀blena ma fɔkpà Isaili bui kuɛpla pɔ́ fãaaaɔwa.
Ma gbɛ̃́ɔ, taasi bui dasi. A pɔ́ pɔ́ sù á lé, à dilɛ pɔna yã́ ũ,
asa á dɔ̃ lá wàlɛ á lɛ́ wàlɛ gwa á luanaaikɛa musu a mɛna iɛ́.
Ásuli fu mɛnawao, íɔ dɛ gbɛ̃́ kàsaaɔ ũ wásawasa yãe kɛ̃́sãawá sai.
Tó ɔ̃nɔ lɛ́ kɛ̃́sã á gbɛ̃ewa, aà wabikɛ Luawa, a aà gba, asa ì gbɛ̃́pii gba pɔ́ bĩisai yã́gagasai.
Tó à wabikɛ̀wà sɔ̃, aà aà náaikɛ seasai, asa seade dɛ lán ko vlã́waɛ. Gu pɔ́ ĩ́ana yɛ̀ɛlɛu, we ì gɛ́u.
Gbɛ̃́ bee taa su àɔ e á pɔ́ e Diiwao,
asa aà nɔ̀sɛ ku plaplaɛ, ɔ̃ ìɔ ku seasea yã́ pɔ́ àlɛ kɛ píi guu.
Wá gbɛ̃́ taaside pɔnakɛ, kɛ́ Lua aà kã̀fĩ yã́i.
Wá gbɛ̃́ ɔde sɔ̃ aà pɔnakɛ, kɛ́ Lua aà bùsa yã́i, asa ɔdeɔ gɛ̃zɛa lán lávu kwɛawaɛ.
Ĩatɛ̃ ì fɛlɛ ń a pusu gbãao, lá i giigaga, a vú i kwɛ́, a maa i láa. Beewa ɔde a kpagui a bɔɔlɛɔ guu.
Báaade gbɛ̃́ pɔ́ ì yɔ̃a fɔ̃́, asa aà bɔa maa gbɛa Lua a àizãna pɔ́ à a lɛgbɛ̃̀ gbɛ̃́ pɔ́ yeaziɔnɛ kɛɛ̀ yàae ũ.
Tó yɔ̃a gbɛ̃́ lè, asu mɛ Luaɛo, asa wa fɔ̃ Lua yɔ̃ ń vãioo, mɛ́ aàpi lí gbɛ̃e yɔ̃ ń vãio sɔ̃o.
Baade yɔ̃a ì bɔ aà pɔnidɛa kĩ́iɛ, ɔ̃ ì aà wɛ́ ble, ì aà gálɛ.
Ɔ̃ pɔnidɛapi ì nɔsi à nɛ'i duuna ũ. Tó duuna zɔ̃ɔkũ̀ sɔ̃, ì ga iɛ.
Ma gbɛ̃́ yenzideɔ, ásu ázĩa sã́são.
Gba maa sãasai píi ì bɔ musu Mae Lua gupuakũnaɔ Kɛna kĩ́iɛ. Ìli lilɛo, aà gupua iwesa vĩo.
À wá í ń a yã́ sĩandeo a pɔeãwa, kɛ́ wàɔ dɛ gbɛ̃́ sɛ̃́iaɔ ũ pɔ́ pɔ́ àlɛ kɛ dafuɔnɛ.
Ma gbɛ̃́ yenzideɔ, à yã́ɛ bee ma. Àli yãma kpaa ápii, ãma ásu yã'o kpaao, á pɔ su pa kpaao.
Asa gbɛ̃nazĩna pɔkũma lí mɔ́ ń yãmaa pɔ́ Lua yeioo.
A yã́i tò à ɔkpa dɔ́ɛ'ĩi ń yãvãi pɔ́ lìguaɔzi píi, í yã́ pɔ́ wa tɔ̃̀ á sɔ̃u a fɔ̃ á suaba sí ń zĩabusaao.
Ásu ázĩa sã́são, ásu yã́pi ma ń swã́o adoo, à zĩkɛwà.
Asa gbɛ̃́ pɔ́ ì yãma mɛ́ ìli kɛo dɛ lán gbɛ̃́ pɔ́ lɛ́ a oa pɔ́ Lua dɔ̀ɛ gwa díi guuwaɛ.
Asa aàzĩa gwaa gbɛa, tó à gɛ̃̀zɛa, ɔ̃ lá a dɛ ì sãaàgu gɔ̃̀ɔ.
Gbɛ̃́ pɔ́ ì wɛ́tɛ Lua ikoyã wásawasa pɔ́ ì to wà gɔ̃ wɛ̃́ɛɔ ũi, mɛ́ ìɔ gɛò aɛ sɔ̃, ìli ma à sãaàguo, ì zĩkɛwàɛ, Lua a báaada adegu aà yãkɛa guuɛ.
Tó gbɛ̃́ dɔ̃ lousisinan a ũ, mɛ́ ìli a lɛ́ fɔ̃o, àlɛ azĩa sãsãɛ, àlɛ lousisi pãɛ.
Lousisia sĩana pɔ́ sãa vĩ Mae Luaɛon kɛ: Wà laaidɔ tonɛ pɔ́ gwana vĩoɔwa ń gyaa gbɛ̃andoɔ an wɛ̃nakɛa guu, wíɔ wázĩa kũa dɔ̃ sãasai dṹnia yã́ musu.
Ma gbɛ̃́ɔ, á gbɛ̃́ pɔ́ álɛ wá Dii gawide Yesu Kilisi náaikɛɔ, ásuli kɔ̃ bɔbɔ'ɔsio.
Tó gbɛ̃́ gɛ̃̀ á kɔ̃kãaa guu vua tãana ń pɔkasa tɛkɛao daa, mɛ́ taaside pɔ́ ulakasa gbãsĩ daa gɛ̃̀ sɔ̃,
tó a wɛtɛ̀ gbɛ̃́ pɔ́ pɔkasa tɛkɛa daazi, mɛ́ á òɛ̀ aà mɔ zɔ̃lɛ gumaau, mɛ́ á ò taasideɛ aà gɛ zɛ le, ge aà mɔ zɔ̃lɛ á gbázĩ,
álɛ kɔ̃ bɔbɔ'ɔsiɛ, álɛ yã́ gwa kolean weo lé?
À ma ma gbɛ̃́ yenzideɔ. Lua gbɛ̃́ pɔ́ dɛ gbãasaideɔ ũ dṹnia gbɛ̃́ɔnɛ sɛ̀ aaɔ gbãa a náaikɛa guuɛ, aai kpala pɔ́ à a lɛgbɛ̃̀ gbɛ̃́ pɔ́ yeaziɔnɛ ble.
Ápiɔ sɔ̃ álɛ gbãasaidepiɔ kpɛbɔ. Ɔdeɔ mɛ́ ì gbãablewáo lò? Aamɛ aaì á gálɛ gɛ́ánɔ yã́kpalɛuo lò?
Aamɛ aaì gyaalagɛ̃ tɔ́ na pɔ́ kpáwáuo lò?
Lua ikoyã mide mɛ̀ àɔ ye á gbɛ̃́deezi lá ázĩa wɛ̃niwa. Tó á yã́pi kũa sĩana, álɛ yãkɛ a zɛ́waɛ.
Tó álɛ kɔ̃ bɔbɔ'ɔsi sɔ̃, álɛ duunakɛɛ. Ikoyãpi á wɛ̃́, a gɔ̃ tàaedeɔ ũn we.
Asa tó gbɛ̃́ ikoyã kũa píi, mɛ́ a mɛ̀ndo aà fù, à gɔ̃̀ tàaede ũ apii musuɛ.
Lua mɛ̀ ásu wúlɛ ń gbɛ̃pãle nɔoo. À mɛ̀ lɔ ásu gbɛ̃dɛo. Baa tó ni wúlɛ ń gbɛ̃pãle nɔoo, tó n gbɛ̃dɛ̀, n gɔ̃ ikoyãdansai ũɛ.
Á gbɛ̃́ pɔ́ Lua a yã́gɔ̃gɔ̃ánɔ ikoyã pɔ́ ì to wà gɔ̃ wɛ̃́ɛɔ ũ musu, àli yã'o, íli yãkɛ lá à kɔ̃sìánɔwa.
Lua a yã́kpalɛkɛ ń sùuusaideɔ sùuusaiɛ, ãma yã́ a bɔ ń sùuudeo na.
Ma gbɛ̃́ɔ, tó gbɛ̃́ mɛ̀ álɛ Lua náaikɛ, mɛ́ ìli yãe kɛo, bɔ́ yã́n wei? Luanaaikɛa bee taa a fɔ̃ aà suabae?
Tó á gbɛ̃do, gɔ̃ɛ ge nɔɛ, lɛ́ pɔkasa ń blɛo wɛ̃nakɛ,
tó á gbɛ̃e òɛ̀: Lua n gba aafia! Ńsu to ĩ́ana n dɛo, ní pɔble ǹ kã́, mɛ́ i wɛ̃nidɔbɔ kpawào, bɔ́n bee ũi?
Màa sɔ̃ luanaaikɛa ado yãekɛsaiá yãgɛɛ.
Tó gbɛ̃́ n mɛ̀ ńlɛ Lua náaikɛɛ, mɛ́ mapi málɛ yãkɛ, má onɛ ǹ n luanaaikɛa yãekɛsai ɔlɔmɛɛ, mí a luanaaikɛa ɔlɔnɛ ma yãkɛa guu.
Ń sì Lua mɛ̀ndo nolo? A maaɛ. Baa tã́aɔ dɔ̃ màa, mɛ́ aaìɔ lualua.
Mìsaide, kɛ́ luanaaikɛa yãekɛsai pã, ń ye mà kanɛ n ɔzĩ yã̀?
Kɛ́ wá dezi sɛ̃́ia Ablahaũ a nɛ́ Izaaki kpà sa'obɔ ũ, yã́ i bɔaànɔ na aà yãkɛapi yã́io lé?
Ń èa? Aà luanaaikɛa ń aà yãkɛao tɛkɔ̃iɛ. Aà yãkɛa mɛ́ aà luanaaikɛa bɔ̀lɛi.
Beewa Lua yã́ɛ bee pà à mɛ̀, Ablahaũ Lua náaikɛ̀, ɔ̃ Lua tò yã́ bɔ̀aànɔ na a náai pɔ́ a kɛ̀pi yã́i. Ɔ̃ wì oɛ̀ Lua gbɛ̃na.
Á èa? Yãkɛa mɛ́ tò yã́ bɔ̀aànɔ na, i kɛ Lua náai pɔ́ a kɛ̀ ado yã́i no.
Màa lɔ káalua Lahabu kɛ̀na ń Luao a yãkɛa yã́i, kɛ́ à zĩnaɔ dìlɛ à ń gbáɛ zɛ́ kpã́inau.
Lá mɛ̀ nisĩnsaiá gɛ̀ɛ, màa luanaaikɛa yãekɛsaiá gɛ̀ɛ lɔ.
Ma gbɛ̃́ɔ, ásu kɛ yãdanɛdeɔ ũ dasio, asa á dɔ̃ kɛ́ Lua a wɛbii wá yãdanɛdeɔwa yã́kpalɛ guu dɛ gbɛ̃́ kĩniɔla.
Wápii wiɔ zã yã́wa mɔ̀ɔmɔɔɛ. Tó gbɛ̃́ lɛ́ lí aà kalikɛ̃o, tàaesaideɛ, a fɔ̃ à a mɛ̀ bṹu fu.
Wi ã̀asĩna ká sɔ̃́ɛ kɛ́ à wá yãma yã́iɛ, ɔ̃ wi aà mɛ̀ bṹu taiinkɛ.
À gwa gó'ilɛnawa ísiaa lɔ. Ń a zɔ̃ɔkɛo, baa ń zàa'ĩan gbãa pɔ́ ì ɔpɛwào, a fĩbɔ dɛ nɛ́nannɔɛ. Ɔ̃mɛ ì a taiinkɛ, ɔ̃ a fĩna i a pɔeã daɛ̀.
Beewa sɔ̃, lɛ́naá mɛgu nɛ́naɛ, ɔ̃ ì ĩ́anadã ń yãzɔ̃ɔo. À gwa lá tɛ́ nɛ́na ì kũ sɛ̃̀ zɔ̃ɔwa.
Lɛ́na dɛ lán tɛ́waɛ, a dɛ dṹnia vãi ũ wá mɛ guu. Ì gbãsĩ gɔ̃́kpa wá mɛwa píi. Bɛda tɛ́ mɛ́ ì naɛ lɛ́nawa, ɔ̃ lɛ́na ì tɛ́kpa wá dṹnia kuau.
Gbɛ̃nazĩna sɛ̃̀anɔbɔɔ tòto píi ń bãɔ ń pɔ́taa'onkuawaɔ ń kpɔɔ, mɛ́ àlɛ kɛ e tia,
ãma gbɛ̃e lí fɔ̃ a lɛ́na tòtoo. A dɛ pɔvãi pɔ́ lí zɛ tɛɛɛo ũɛ. À pà ń sɛwɛtɛ̃o,
ɔ̃ wi Dii wá Mae sáaukpaò, ɔ̃ wi ɛa wà gbɛ̃nazĩna pɔ́ a kɛ̀ láawa kaò lɔ.
Lɛ́ doũpi ɔ̃ sáaukpaa ń gbɛ̃́kaao ì bɔu. Ma gbɛ̃́ɔ, asu àɔ dɛɛ́ màao.
Nibɔna ì í na ń í kĩ̀são bɔ ízɛ doũ guua?
Ma gbɛ̃́ɔ, kaadɔɛna a nɛ'i ku ũa? Vɛ̃ɛli a nɛ'i kaadɔɛna ũa? Beewa lɔ í fĩ̀ii a nakũo.
Á guu, démɛ yãdɔ̃n ɔ̃nɔna ũi? Aà ɔlɔnɛ́ a kua maa ń a yãkɛaɔ guu ń zĩabusaa pɔ́ ì bɔ ɔ̃nɔ guuo.
Tó á wɛdɔakɔ̃u ń pãsĩo ń dɛnlawɛɛlɛao vĩ á sɔ̃ guu sɔ̃, ásu ĩ́anadão, ásu ɛɛdɔ sĩanawao.
Ɔ̃nɔ bee taa lí bɔ musuo, dṹnia pɔ́ɛ, á dàa pɔ́ɛ, tã́a pɔ́ɛ.
Asa gu pɔ́ wɛdɔakɔ̃u ń dɛnlawɛɛlɛao kuu, wekĩi kɔ̃yãmasai ń vãi píio ìɔ kuu.
Tó gbɛ̃́ ɔ̃nɔ pɔ́ ì bɔ musu vĩ, sɛ̃́ia ìliɔ gbãsĩ vĩo, a gbɛa ìliɔ yãkele vĩo, ì busanɛ́, ì gbɛ̃́ yãma, sùuu pɛ̀ɛwà ń maakɛao. Ìli gbɛ̃́ bɔbɔ'ɔsio, mɛ́ ìliɔ mɔafili vĩo.
Íbɛlɛmidɛna ì kɛa ń kɔ̃o na tɔ̃́, ɔ̃ ì bɔlɛɛ̀ bɔa maa ũ.
Á sòle ń á lɛkpaao ì bɔ má ni? Ì bɔ á pɔeã pɔ́ lɛ́ kɔ̃dɛ á mɛuɔ kĩ́i nolo?
I pɔ́ niaka, ili eo, ɔ̃ i gbɛ̃dɛ. Á pɔ́ bĩi vĩ, ɔ̃ ili pɔ́ pɔ́ álɛ yá leo. Ɔ̃ i lɛkpaakɛ, i sòlekɛ. Á vĩo, kɛ́ ili wabikɛ Luawao yã́i.
Tó a wabikɛ̀, ili eo, kɛ́ ili wabikɛ a zɛ́wao yã́i, asa iɔ ye à a mɔaokɛ lá a á pɔ gbàwaɛ.
Náaisaideɔ, á dɔ̃ kɛ́ gbɛ̃́kpaa ń dṹniao dɛ íbɛlɛsɛa ń Luao ũo lé? Gbɛ̃́ pɔ́ ye kɛ dṹnia gbɛ̃́ ũ gɔ̃̀ Lua ibɛɛ ũɛ.
Kɛ́ a kɛ̃a Luayãtaalau wà mɛ̀ aà Nisĩna pɔ́ kú wá guu lí sí sàao, álɛ e yãpã yã̀?
Ãma gbɛ̃kɛ pɔ́ Lua vĩwanɔ dɛ beea, asa a kɛ̃a Luayãtaalau wà mɛ̀: Lua ì íbɛlɛsɛ ń gbɛ̃́ pɔ́ ì azĩa sɛ lɛsĩo, mɛ́ ìɔ gbɛ̃kɛ vĩ ń gbɛ̃́ pɔ́ ì azĩa busao.
A yã́i tò à misiilɛ Luaɛ. À gi Ibiisiɛ, i bàasiɛ́.
À sɔ̃ Luazi, i sɔ̃ázi. Duunkɛnaɔ, à ɔbɔlɛ duunau. Nɔ̀sɛmɛmpladeɔ, à á sɔ̃ pípi.
À ɔ́ɔlɔ ń pɔsiao ń wɛ̃nao. À á yaalɔ lilɛ ɔɔlɔ ũ, í á pɔna lilɛ pɔ'ĩi ũ.
À ázĩa busa Diiɛ, i á kã́fĩ.
Ma gbɛ̃́ɔ, ásuli kɔ̃ tɔbɛ̃ɛsio. Gbɛ̃́ pɔ́ a Yesude dee tɔbɛ̃ɛsì ge à aà bɛ̃̀ɛbò, à Lua ikoyã seela bɛ̃̀ɛ kɛ̀ à a bɛ̃̀ɛbò. Tó n Lua ikoyã bɛ̃̀ɛbò sɔ̃, a manan n ũo, a bɛ̃̀ɛbonan n ũ.
Lua mɛ́ ikoyãdilɛna ń yã́kpalɛkɛnao ũ. Ɔ̃mɛ gbɛ̃́ suabaa ń aà tɔ̀lɔzɔ̃ao gbãa vĩ. Mpi sɔ̃, dén n ũ, kɛ́ ni n gbɛ̃́dee bɛ̃̀ɛboi?
À yãma sa, á gbɛ̃́ pɔ́ i mɛ gbã ge zia á gɛ́ wɛ̃́lɛu, í zɔ̃lɛ we wɛ̃̀ do, í laata à ài'e.
Á yã́ pɔ́ a á le zia dɔ̃e? Á dɔ̃ lá á wɛ̃ni dɛa? A dɛ lán suawaɛ. Tó à kpà yɔɔ, ɔ̃ ì gɛ̃zɛa gɔ̃̀ɔ.
Tó yã́ a zɛ́waɛ, áli o à mɛ: Tó Dii wèi, wáɔ aafia, wí kɛ kɛ́wa ge kɛ́wa.
Tia sɔ̃ álɛ ĩ́anadã, a Lua baa bɔ̀ á dìlɛ. Ĩandãa bee taa maao.
Gbɛ̃́ pɔ́ maakɛa dɔ̃ mɛ́ i kɛo, ì kɛ adeɛ duuna ũɛ.
Á ɔdeɔ, à yãma sa. À ɔ́ɔlɔ à wiilɛ wɛ̃na pɔ́ a á le yã́i.
Á àizɛɛɔ ɔ̃̀ɔkpà, kɔ̀ɔɔ á pɔkasaɔ sòso.
Á ɔ̃a tã́nkpakɛ̀, mɛ́ tã́nkpapi a á dayãu, i kṹ á mɛwa lán tɛ́wa. A àizɛɛ kã̀aaázi gɔɔgbɛzãzĩ.
À ma! A gbɛ̀wina pɔ́ aa á buapɔ́ɔ kɛ̀kɛɛ́ɔ blè, mɛ́ ɔ̃api yã́ Lua lè. Pɔkɛkɛnapiɔ wiilɛa gɛ̃̀ Dii Zĩgɔ̃de swã́u.
A namamà tɔɔlɛ la á pɔeãkɛa guu. A mɛ̀kpa kaalɛgɔɔ pɔ́ ũ.
A yãdà gbɛ̃maaɔla a ń dɛdɛ, aai dɛ̃ɛkao.
Ayãmɛto ma gbɛ̃́ɔ, àɔ mɛna vĩ e Dii mɔgɔɔ. À gwa lá zɔ̃ɛ ì a buapɔ́ bɛɛɛde kɛkɛa dã́. Ì mɛnafɔ̃ za káabuana e saɛ.
Ápiɔ sɔ̃ à mɛnafɔ̃, í á sɔ̃dilɛ, asa Dii mɔgɔɔ kãikũ̀.
Ma gbɛ̃́ɔ, ásu yã́kũtɛ̃kakɔ̃io, kɛ́ Lua su yã́kpalɛkɛánɔo yã́i. Yã́kpalɛkɛnapi zɛa kpɛɛlɛ fá!
Ma gbɛ̃́ɔ, ãnabi pɔ́ aa yã'ò yãa ń Dii tɔ́oɔ, à mɛna pɔ́ aa kɛ̀ taasikɛa guu ɔlɛsɛ́.
Wi onɛ́ pɔnadeɔ, kɛ́ aa mɛnafɔ̃̀ yã́i. A Yobu mɛnakɛa bao mà, mɛ́ á mà lá Dii kɛ̀ɛ̀ gbɛzã, asa gbɛ̃́ sósobi ń sùuuo pɛ̀ɛ Diiwa.
Atɛ̃sa ma gbɛ̃́ɔ, ásu mɛ á sì ń Luaoo. Ásu mɛ á sì ń luabɛo ge tɔɔlɛ ge pɔpãleo. Tó aoɛ, àli o ao. Tó aawoɛ, àli o aawo, kɛ́ yã́ su daálao yã́i.
Á gbɛ̃e lɛ́ taasikɛ yã̀? Aà wabikɛ. Á gbɛ̃e pɔ kɛ̀na yã̀? Aà Lua táasilɛ.
Á gbɛ̃e lɛ́ gyãkɛ yã̀? Aà á gãli gbɛ̃zɔ̃ɔɔ sísi, aai wabikɛɛ̀, aai nísimawà ń Dii tɔ́o.
Wabi pɔ́ wa kɛ̀ luanaaikɛa guu bee a gyãepi gbã́gbã. Dii a aà gba aafia. Tó à duunakɛ̀ yãaɛ sɔ̃, a kɛ̃wà.
A yã́i tò, à á duunaɔ okɔ̃ɛ, í wabikɛkɔ̃ɛ kɛ́ à e gbã́gbã. Gbɛ̃maa wabikɛa gbãa, ì zĩkɛ maamaaɛ.
Ɛliaá gbɛ̃nazĩnaɛ láwáwa. À wabikɛ̀ maamaa lou su mao, ɔ̃ lou i tɔ̃́lɛ tɔɔlɛwao e wɛ̃̀ àaɔ̃ ń mɔ sooloo.
À ɛ̀a wabikɛ̀ lɔ, ɔ̃ lou'i bɔ̀ maamaa, tɔɔlɛ blɛkɛ̀.
Ma gbɛ̃́ɔ, tó á gbɛ̃do pã̀alɛ sĩana zɛ́ɛ, mɛ́ á gbɛ̃e ɛ̀a aà dàwà,
àɔ dɔ̃ kɛ́ gbɛ̃́ pɔ́ tò duunkɛnapi bɔ̀ sã́sãzɛu à ɛ̀a sù, à ade sì gawaɛ, mɛ́ à lakà tàaeɔla dasi.
Mámɛmaa Yesu Kilisi zĩna Piɛɛ, mámɛ ma láɛ bee kɛ̃̀ Lua gbɛ̃́ pɔ́ aa dɛ nibɔɔ ũ dṹniaɛ bee guu aa fãaaa bùsuɛ beeuɔnɛ: Pɔ̃ntu, Galati, Kapadosi, Azi ń Bitinio.
Mae Lua dɔ̀aa á dɔ̃, ɔ̃ à á sɛ́, a gɔ̃ aà pɔ́ ũ ń aà Nisĩna gbãao, kɛ́ à misiilɛ Yesu Kilisiɛ, aà au i á gbãsĩ wolo. Lua gbɛ̃kɛ ń aafiao kã́fĩɛ́.
Wà Lua wá Dii Yesu Kilisi Mae sáaukpa! Aà sùuu zɔ̃ɔ guu à wá í dafu ń Yesu Kilisi fɛlɛ bɔa gau gbãao, ɔ̃ wá tãmaa pɔ́ lí ń nɛ́o vĩ,
asa gba pɔ́ dilɛaɛ́ luabɛpi lí ɔ̃̀ɔkpao, ìli gbãsĩkpao, a maa lí láao.
Lua sɔu mà à á suaba a náai pɔ́ álɛ kɛ yã́i, ɔ̃ àlɛ á dɔ̃́a ń a gbãao e à gɛ bɔò gɔɔgbɛzãzĩ.
Álɛ pɔnakɛ ń yã́pio, baa kɛ́ álɛ taasikɛ gĩa yɔɔ yã'ĩa bui dasi yã́i.
Lá wì vua maa dɔ̃ tɛ́ guu, màa yã'ĩapiɔ lɛ́ á luanaaikɛa yɔ̃, asa á luanaaikɛapi bɛɛɛ vĩ dɛ vua pɔ́ a gawi ì láaa maamaaɛ. Tó a bɔ maa, Lua a á sáaukpa Yesu Kilisi mɔgɔɔzĩ, a á kpɛla ń gawio.
Baa kɛ́ i aà eo, á yeaàzi. Baa kɛ́ i wɛsiaàlɛ gĩao, álɛ aà náaikɛ, ɔ̃ álɛ pɔna zɔ̃ɔ pɔ́ gɛ̃̀ oaa kɛ,
kɛ́ álɛ á luanaaikɛa gbɛ'e á suabaa ũ yã́i.
Ãnabiɔ dɔ̀aa gbɛ̃kɛ pɔ́ Lua a kɛɛ́ yã'ò, aa suabaapi yã́ gwà aa a tàasikà.
Kilisi Nisĩna kú ń guu, à dɔ̀aa taasi pɔ́ Kilisipi a kɛ ònɛ́ ń gawi pɔ́ a e a gbɛao, ɔ̃ aa wɛ̀ɛlɛ wà yã́pi zɛ́ dɔ̃ ń a kɛgɔɔo.
Ɔ̃ Lua tò aa dɔ̃̀ kɛ́ yã́ pɔ́ aalɛ opi dɛ ń gɔɔ pɔ́ ũo, á pɔ́ɛ. Tiasa baonakpanaɔ yã́pi òɛ́ ń Lua Nisĩna pɔ́ Luapi aà zĩ̀ à bɔ̀ luabɛ gbãao. Baa malaikaɔ ì dɛ̃ɛka yã́pi dɔ̃ai.
Ayãmɛto à á làasoo vu iu, íɔ ázĩa kũa dɔ̃, á wɛ́ iɔ dɔ gbɛ̃kɛ pɔ́ Lua a kɛɛ́ Yesu Kilisi mɔgɔɔzĩzi seasai.
Lá á dɛ Lua Nɛ́ pɔ́ lɛ́ aà yãmaɔ ũ, ásu to dɔ́ɛ'ĩi pɔ́ á vĩ yãa á wɛ́siagɔɔ dɔaaɛ́o.
Lua kua adoaɛ. Lá à á sisi à á sɛ́, á kua líɔ adoa á yãkɛa píi guu màa sɔ̃.
Asa a kɛ̃a láu wà mɛ̀: Á kua líɔ adoa, asa ma kua adoaɛ.
Lá Lua ì yã́kpalɛkɛ ń baadeo a yãkɛawa ń wɛgwasai, tó álɛ aà sisi Mae, à vĩakɛɛ̀ á nibɔkɛ guu la.
Á dɔ̃ lá Lua á bɔ́ kua gii pɔ́ dɛ á fɛlɛkaa ũ guu. Lua i á bo ń pɔ́ pɔ́ a gawi ì láao no, vua ge ã́nusu,
à á bó ń Kilisi pɔ́ dɛ sã sãasai gbãsĩsai ũ au gawideoɛ.
Lua dɔ̀aa aà dìlɛ zadɔ̃ i dṹnia kálɛo, ɔ̃ à bɔ̀ɛ́aànɔ gupuau gɔɔ gbɛzãɛ beeɔzĩ.
Aà yã́ musu ɔ̃ álɛ Lua náaikɛ. Lua aà bɔ̀ gau à gawi kpàwà, kɛ́ à e a náaikɛ, á wɛ́ iɔ dɔazi.
Lá misiilɛa sĩanaɛ á gbãsĩ wòlo, ɔ̃ á gbɛ̃kɛ vĩ ń kɔ̃o mɔafilisai, àɔ yekɔ̃i ń nɔ̀sɛmɛndoo.
Lua á í dafu ń a yã́ wɛ̃nide pɔ́ ìɔ ku gbãaoɛ. Yã́pi dɛ pɔbui pɔ́ ì ga ũo, pɔbui pɔ́ lí gaoɛ.
Gbɛ̃́pii dɛ lán sɛ̃waɛ, an gawi píi dɛ lán sɛ̃vuwaɛ. Sɛ̃ ì gaga, a vú ì kwɛ́,
ãma Dii yã́ ìɔ ku gɔɔpiiɛ. Yã́pi mɛ́ dɛ baona pɔ́ wa kpàɛ́ ũ.
Ayãmɛto à yãvãi píi tó ń ɛɛ píio ń mɔafilio ń wɛdɔakɔ̃ɛo ń kɔ̃yaaao.
Lá nɛ́tɛ̃naɔ ìɔ yɔ̃́'i nidɛ, àɔ Lua yã́ pɔ́ dɛ lán vĩ'ipu wásawasawa nidɛ màa sɔ̃, kɛ́ à e gbã á suabaa guu,
asa á dɔ̃̀ sa kɛ́ Dii maa.
À sɔ̃aàzi, Gbɛ̀ wɛ̃nide pɔ́ wà pãkpài, Lua aà sɛ̀ bɛɛɛde ũ.
Ápiɔ sɔ̃ ámɛ á gbɛ̀ wɛ̃nide pɔ́ Lua lɛ́ a kpɛ́ ɛ̃booɔ ũ. Ámɛ á aà gbàgbanaɔ ũ, i sa pɔ́ ì kaaàgu o ń aà Nisĩna gbãao Yesu Kilisi sabai.
Asa a kɛ̃a Luayãtaalau wà mɛ̀: Gwa, málɛ gbɛ dilɛ Siɔna, ɛ̃daalɛgbɛ bɛɛɛde pɔ́ má sɛ̀ ũ. Wí a gbɛ̃́ pɔ́ lɛ́ aà náaikɛ kũo.
A dɛ gbɛ̀ bɛɛɛde ũ á gbɛ̃́ pɔ́ álɛ aà náaikɛɔnɛ, ãma a dɛ gbɛ̃́ pɔ́ lɛ́ aà náaikɛoɔnɛ màao. Gbɛ pɔ́ ɛ̃bonaɔ pãkpài mɛ́ gɔ̃̀ gbɛɔ mide ũ.
Màa lɔ a dɛ: Gbɛ pɔ́ wì gɛ̃mbɔlɛwà ũ, gbɛsi pɔ́ aaì kpaa aa fu ũ. Aa gɛ̃mbɔlɛwà kɛ́ aai Lua yãdao yã́i. Beewa Lua dìlɛnɛ́.
Ámɛ á bui pɔ́ Lua ń sɛ́ɔ ũ, kíaɔ ũ, aà gbàgbanaɔ ũ, gbɛ̃́ pɔ́ an kua adoaɔ ũ, aà gbɛ̃́ yenzideɔ ũ, kɛ́ à Lua pɔ́ á sisi a bɔ gusiau, à gɛ̃̀ánɔ a gupua bɔnsaɛde guu táasilɛ.
Á dɛ Lua gbɛ̃́ɔ ũ yãao, tiasa ɔ̃ a gɔ̃ a ũ. Lua i sùuukɛánɔ yãao, tiasa ɔ̃ a kɛ̀ánɔ.
Ma gbɛ̃́ yenzideɔ, lá á dɛ nibɔ bɔ̀mɔɔ ũ la, málɛ lɛdawáɛ, à mikɛ̃ á dɔ́ɛ'ĩi pɔ́ aaì zĩkaánɔɔwa.
Àɔ ku gbɛ̃́ bɛɛɛdeɔ ũ luanaaikɛnsaiɔ guu. Beewa baa tó aalɛ á dilɛ vãikɛnaɔ ũ, tó aa yãmaa pɔ́ álɛ kɛɔ è, aa Lua sáaukpa yã́kpalɛkɛgɔɔzĩ.
À misiilɛ iko pɔ́ gbɛ̃nazĩna dìlɛɛ píi Dii yã́i, kía pɔ́ iko vĩ dɛńlan nò,
gbãade pɔ́ a dìlɛ aà vãikɛnaɔ wɛtã aà maakɛnaɔ sáaukpan nò.
Lua pɔeãn kɛ: À yãmaakɛ à lɛsɔkpa sɔũ wɛ́siadeɔnɛ.
A gɔ̃ wɛ̃́ɛɔ ũɛ, ãma ásu tó á gɔ̃a wɛ̃́ɛɔ ũ gɔ̃ɛ́ vãikɛa zɛ́ ũo. Àɔ ku Lua zɔ̀blenaɔ ũ.
À gbɛ̃́pii kpɛla. Àɔ ye á Yesude deeɔzi. À vĩakɛ Luaɛ. À kía kpɛla.
Zĩkɛnaɔ, à misiilɛ á diiɔnɛ, í zɔ̃ɔkɛ dɔ̃nɛ́ yã́pii guu. I kɛ dii maa nɔ̀sɛdoũdeɔ ńtɛ̃ɛ no, ń a pãsĩɔɛ lɔ.
Tó wà ĩadàwá pã, tó a mɛnakɛ̀ò Lua yã́i, bee ài vĩɛ́.
Tó wà á gbɛ̃́ á tàae yã́i, tó a mɛnakɛ̀ò, bee tɔ́ vĩ má ni? Ãma tó a taasikɛ̀ yãmaa pɔ́ á kɛ yã́i, tó a mɛnakɛ̀ò, Lua a á sáaukpa.
Bee yã́i Lua á sisii à á sɛ́. Kilisi taasikɛ̀ɛ́ à zɛ'ɔ̀lɔɛ́, kɛ́ àɔ tɛ a iai yã́iɛ.
I duunakɛo, wi ma à ɛɛtòo.
Kɛ́ wà aà sɔ̃̀sɔ̃, i a zã́simáo. Kɛ́ à taasikɛ̀, i yãpãsĩ onɛ́o, à zɛ̀ ń Lua yã́kpalɛkɛn maaoɛ.
Ɔ̃mɛ wá duuna dì a miwa à gàò líwa, kɛ́ wá bàa su àɔ kú ń duunao lɔo, wíɔ ku maakɛa guu. Aà flàala iaɔ mɛ́ wá gbãgbã.
Asa a sãsã lán sãɔwa yãaɛ, ɔ̃ a ɛa su á Dãna ń á Dɔ̃̀anaowa tiasa.
Nɔɛɔ sɔ̃, à misiilɛ á zã́ɔnɛ. Tó an gbɛ̃eɔ lɛ́ Lua yãdao, á kua a ń lilɛ. Baa tó i yãe onɛ́o,
aa e á kú gbãsĩsai mɛ́ álɛ misiilɛnɛ́.
Á kɛfɛnkɛ wɛɛlɛa su àɔ dɛ mɛkaa yã́ ũo, mitãa ge nɔamblebɔɔ ge pɔkasadaan nò.
Aàɔ dɛ á nɔ̀sɛ guu yã́ pɔ́ lí láao ũ, nɔ̀sɛniɛ ń zĩabusaao. Bee mɛ́ gbia Luaɛ.
Asa beewa nɔɛ lousisina pɔ́ an wɛ́ dɔ Luazi yãaɔ ńzĩa kɛ̀kɛ, aa misìilɛ ń zã́ɔnɛ.
Màa Sala dɛ, ì Ablahaũ yãma ì oɛ̀ Baa. Tó álɛ yãmaakɛ, mɛ́ álɛ pɔ́ pɔ́ wì vĩakɛɛ̀ yãdao, a Sala ɔlɛsɛ̀n we.
Màa gɔ̃ɛɔ sɔ̃ àɔ kúńnɔ nɔɛkɛdɔ̃anɛ́ guu, íli yãmamá, kɛ́ pɔe su kpáɛ́ á wabikɛa guuo, asa á dɛ wɛ̃ni gbablenaɔ ũ sãnuɛ.
Bee gbɛa àɔ lɛdoũ vĩ ń kɔ̃o ápii. Àɔ wɛ̃nadɔ̃kɔ̃ɛ, àɔ yekɔ̃i, àɔ gbɛ̃kɛ vĩ ń kɔ̃o, í busakɔ̃ɛ.
Ásuli vãi fĩabo ń vãioo. Ásuli gbɛ̃́ pɔ́ á sɔ̃sɔ̃ sɔ̃́sɔ̃o. À samaa'oɛ̀, asa Lua á sisi à báaadaágu yã́iɛ.
Gbɛ̃́ pɔ́ ye a wɛ̃ni àɔ maa, mɛ́ a ye a kua àɔ na, aà a lɛ́ fɔ̃ ń yãvãi oao, asuli to ɛɛ bɔ a lɛ́uo.
Aà mikɛ̃ vãiwa, i maakɛ, aà aafia zɛ́ wɛɛlɛ, iɔ tɛi.
Asa Dii ì wɛ́tɛ gbɛ̃maaɔzi, ì swã́kpa an wabikɛaɔzi. Dii ì mikpɛdɔ vãikɛnaɔnɛ.
Tó á ãiavĩ ń maakɛao, démɛ a á wɛtãi?
Baa tó a su taasikɛ̀ maakɛa yã́i, báaadeɔn á ũ. Ásuli vĩakɛ an wɛ́tɛ̃aɛo, ásu sɔ̃̀deedeekɛo.
À Kilisi dɔ̃ Dii ũ á sɔ̃ guu. Àɔ ku sɔu guu gɔɔpii, kɛ́ à e yãwe gbɛ̃́ pɔ́ lɛ́ á la yã́ pɔ́ á wɛ́ dɔi miiwa.
Àli onɛ́ busɛbusɛ ń bɛɛɛ dɔ̃anɛ́o. À onɛ́ ń nɔ̀sɛpuao lɔ, kɛ́ wí e gbɛ̃́ pɔ́ aalɛ á sɔ̃sɔ̃ maa pɔ́ álɛ kɛ á Yesudekɛ yã́iɔ kṹ.
Taasikɛa lá Lua yeiwa maakɛa yã́i maa dɛ taasikɛa yãvãikɛa yã́ila.
Kilisi gà gɛ̃n do duunawoloa yã́iɛ. Tàaesaide gà wá tàaedeɔ yã́i, kɛ́ à e gɛ́wanɔ Lua kĩ́i. Wà aà dɛ̀ aà gbɛ̃nazĩnkɛ guu, ɔ̃ Lua aà vù aà nisĩnkɛ guu.
Aà nisĩnkɛpi guu à gɛ̀ waasokɛ̀ nisĩna pɔ́ wà ń ká kpɛ́uɔnɛ.
Aa bɔ̀ Lua yã́ kpɛ yãaɛ, gɔɔ pɔ́ àlɛ mɛnakɛ e Nɔee gɛ̀ a gó'ilɛna kɛ làaò. Gbɛ̃́ pɔ́ bɔ̀ íu aafia gópi sabaiɔ dasio, gbɛ̃ɔn swaaɔ̃ɛ.
Ípi mɛ́ dɛ á da'ilɛkɛa pɔ́ ì á suaba taa ũ tia. Da'ilɛkɛapiá mɛ̀ gbãsĩwoloa yã́ no. Lɛgbɛ̃a Luaɛ ń nɔ̀sɛpuaoɛ. Ì á suaba kɛ́ Yesu Kilisi bɔ̀ gau yã́i.
À ikokɛ̀ malaikaɔ ń tã́aɔ ń ń gbãadeɔ ń ń ikodeɔwa, ɔ̃ à tà luabɛ, a ku aà ɔplaai.
Lá Kilisi gà a gbɛ̃nazĩnkɛ guu, ápiɔ à bee nɔ̀sɛ da sɔ̃, asa gbɛ̃́ pɔ́ gà a gbɛ̃nazĩnkɛ yã́ musu kɛ̃̀ duunawaɛ.
Gɔɔ pɔ́ gɔ̃̀ɛ́ á kua guu, á dɔ́ɛ'ĩi suli dɔaaɛ́ lɔo, sema Lua pɔeã.
Á kua luayãdansaiɔ yãkɛa guu yãa mɔ̀ lɛ. Á kú yãa wisaiyãkɛa guu ń dɔ́ɛ'ĩio ń wɛ̃dɛkɛao ń lalasi kɔ̃̀ɔo ń wɛ̃mi wɛ̃zĩgbaao ń tã́agbagbaao, pɔ́ Lua ye a gĩyãio.
Lá ili sińnɔ an lalasi zɔ̃ɔpi kɛa guu lɔo, ì kɛnɛ́ yãbɔnsaɛ ũ, aaì á tɔbɛ̃ɛsi.
Aa ń yãkɛaɔ dau siu Luaɛ. Aà yã́kpalɛkɛa ń gbɛ̃́ bɛ̃́ɛɔ ń gyaadeɔ sɔu mà.
Wà baonakpà gyaadepiɔnɛ lɔ, kɛ́ an gbɛ̃́ pɔ́ yã́ zɔ̃̀lɛmá an gbɛ̃nazĩnkɛ guu lán gbɛ̃́piiwaɔ e aaɔ ku nisĩnkɛ guu lán Luawa.
Pɔ́pii láaa kà kãi. Ayãmɛto àɔ dɛ laaideɔ ũ, íɔ ázĩa kũa dɔ̃, kɛ́ àɔ wabikɛ Luawa yã́i.
Yã́ pɔ́ dɛ a píia, àɔ yekɔ̃i ń nɔ̀sɛmɛndoo, asa yea gbɛ̃́i ì láka tàaea dasi.
À kɔ̃ yàaekɛ yã́kũtɛ̃kasai.
Lá Lua gbadà á baadeɛ, à dɔkɔ̃lɛ ń gbapiɔ Lua báaa bui dodo ziia maaɔ ũ.
Gbɛ̃́ pɔ́ dɛ waasokɛna ũ, aà Lua yã'onɛ́. Gbɛ̃́ pɔ́ dɛ dɔnlɛde ũ, aà dɔńlɛ ń gbãa pɔ́ Lua a gbao, kɛ́ à Lua tɔbɔ yã́pii guu ń Yesu Kilisi gbãao. Ɔ̃mɛ gawi vĩ ń gbãao gɔɔpii! Ãmi.
Ma gbɛ̃́ yenzideɔ, ásu to yɔ̃a pãsĩ pɔ́ lɛ́ á le bɔ á saɛ lándɔ̃ yã́kanla mɛ́ á léwao.
Lá á baa ku Kilisi taasikɛa guu, à pɔnakɛò, kɛ́ à e àɔ pɔna zɔ̃ɔ vĩ gɔɔ pɔ́ Kilisipi a bɔ gupuau ń gawio.
Tó wà á sɔ̃sɔ̃ Kilisi tɔ́ pɔ́ kúwá yã́i, báaadeɔn á ũ, asa Lua Nisĩna gawide diaɛ́ɛ.
Á gbɛ̃e su taasikɛ gbɛ̃dɛa ge kpã́i'oa ge vãikɛa ge gudɛ yã́io.
Tó a taasikɛ̀ á Kilisidekɛ yã́i, asu kɛɛ́ wíyã ũo. À Lua sáaukpa kɛ́ Yesu tɔ́ kúwá yã́i.
Asa ĩadaama pìla, Lua gbɛ̃́ɔ ɔ̃ à dàalɛmá. Lá wámɛ à dàalɛwá sɛ̃́ia, a midɛ ń gbɛ̃́ pɔ́ gì baona pɔ́ bɔ̀ Lua kĩ́i síiɔ kpelewa ni?
Tó gbɛ̃maaɔ suabaa zĩ'ũ, a bɔ ń duunde luayãdansaiɔ kpelewa ni?
Ayãmɛto gbɛ̃́ pɔ́ aalɛ taasikɛ Lua pɔeãkɛa yã́iɔ aa ńzĩa na ń Kɛna náaideɛ a ɔzĩ, aai wɛtã wàɔ maakɛ.
Málɛ lɛda á gbɛ̃zɔ̃ɔɔwa sa. Gbɛ̃zɔ̃ɔn ma ũ sɔ̃. Má dɛ taasi pɔ́ Kilisi kɛ̀ seelade ũ, mɛ́ ma bàa kú ń gawi pɔ́ a bɔ gupuauo sɔ̃.
Àɔ dɛ kpàsa pɔ́ Lua kàlɛɛ́ dãnaɔ ũ. À ɔliai ń pɔeão teasisai lá Lua yeiwa. I kɛ ɔ̃awɛɛlɛa yã́i no. À kɛ ń nɔ̀sɛmɛndoo.
Ásuli gbãable gbɛ̃́ pɔ́ wa nàɛ́ á ɔzĩpiɔwao. À tó á kua á sãɔ dazɛwa,
í kíafua pɔ́ a gawi lí láao e gɔɔ pɔ́ Sãdãnki mɔ̀.
Á ɛ̀waasoɔ sɔ̃, à misiilɛ gbɛ̃zɔ̃ɔɔnɛ. Ápii à ázĩa busakɔ̃ɛ, í dɔkɔ̃lɛ, asa: Lua ì íbɛlɛsɛ ń gbɛ̃́ pɔ́ ì azĩa sɛ lɛsĩo, mɛ́ a gbɛ̃kɛ vĩ ń gbɛ̃́ pɔ́ ì azĩa busao.
Ayãmɛto à ázĩa busa Lua gbãadeɛ, i á kã́fĩ gɔɔ pɔ́ a dìlɛwa.
À ɔzɔ̃ɛ̀ á yã'ɔ̃mai píi, asa ì laaidɔwá.
À itɛ̃kɛ àɔ kú ń laaio. Á ibɛɛ Ibiisi dɛ lán nɔ̀ɔmusu pɔ́ lɛ́ ɔ́ɔlɔwaɛ. Àlɛ kpálɛkɛázi, àlɛ gbɛ̃́ wɛɛlɛ kṹ.
À giɛ̀, í zɛ gbãa luanaaikɛa guu, asa á dɔ̃ kɛ́ á Yesude dee pɔ́ kú dṹnia guuɔ píi lɛ́ taasi doũpi kɛɛ.
Lua Báaapiide á sisi a gawi pɔ́ lí láaowa naa Kilisiwaɛ. Tó a taasikɛ̀ yɔɔ, a á bɔ maa, i á zɛ gíũgiũ, i á gba gbãa, i á zɛdɔ.
Ɔ̃mɛ gbãa vĩ gɔɔpii! Ãmi.
Wá gbɛ̃do Silivɛ̃ɛ pɔ́ má aà dɔ̃ gbɛ̃́ náaide ũ mɛ́ lá yɔɔnaɛ bee kɛ̃̀ɛ́mɛɛ. Ma lɛdàowá, mɛ́ má dɛ a seelade ũ kɛ́ yã́ pɔ́ má ò dɛ Lua gbɛ̃kɛkɛanɛ́ sĩana ũɛ. À zɛò gíũgiũ.
Babɛli gbɛ̃́ pɔ́ Lua ń sɛ́ lááwaɔ fɔkpàwá. Ma nɛ́ Maaku fɔkpàwá lɔ.
À fɔkpakɔ̃wa ń lɛ́pɛakɔ̃wao yeakɔ̃i guu. Lua á gbɛ̃́ pɔ́ á naa Kilisiwaɔ gba aafia ápii.
Mámɛmaa Lua zĩna Simɔɔ Piɛɛ, Yesu Kilisi zɔ̀blena, mámɛ ma láɛ bee kɛ̃̀ gbɛ̃́ pɔ́ wá Lua wá Suabana Yesu Kilisi ń gbá zɛ́ aa a náaikɛ̀ láwáwa a maakɛ yã́iɔnɛ.
Gbɛ̃kɛ ń aafiao pɛɛwá Lua ń wá Dii Yesuo dɔ̃a guu.
Lua wá sɛ́ wàɔ ku a gawi ń a maakɛo guuɛ, a tò wà a dɔ̃, ɔ̃ aà luakɛgbãa wá gbá pɔ́ pɔ́ dɛ wàɔ vĩ, wá kua i kpaaĩ ń aà yã́o.
Beewa à yãzɔ̃ɔ bɛɛɛde pɔ́ à a lɛgbɛ̃̀ kɛ̀wɛ̃ɛ, kɛ́ a yã́i wà bɔ dṹnia dɔ́ɛ'ĩi pɔ́ ì ń ɔ̃̀ɔkpa guu, wíɔ Lua dàa vĩ.
Yã́ bee yã́i à ãiakɛ maamaa, à Lua náaikɛ maakɛa guu, í yãmaakɛ Lua yãdɔ̃a guu,
íɔ Lua yã́ dɔ̃ ázĩa kũa dɔ̃ guu, íɔ ázĩa kũa dɔ̃ mɛna guu, íɔ mɛna vĩ naa Luawa guu,
íɔ naa Luawa kɔ̃gbɛ̃kɛ guu, íɔ gbɛ̃kɛ vĩ ń kɔ̃o ń yeakɔ̃io.
Asa tó á yã́ beeɔ kũa mɛ́ aalɛ kã́fĩɛ́, áɔ ku pã wá Dii Yesu Kilisi dɔ̃a kã́fĩaɛ́ saio.
Gbɛ̃́ pɔ́ yã́ beeɔ kũa sɔ̃o, à a wɛ́ kũ̀aa à gɔ̃̀ vĩ̀a ũɛ. Kɛ́ Lua duuna pɔ́ a kɛ̀ yãaɔ kɛ̃̀wà, à sã̀aàguɛ.
Ayãmɛto ma gbɛ̃́ɔ, à ãiakɛ à gbãakpa sísia pɔ́ Lua á sisi à á sɛ́wa. Tó álɛ yã́ beeɔ kɛ, á fu bauo.
Beewa wa gbãakpaázi maamaa, íɔ kú ń wá Dii wá Suabana Yesu Kilisio aà kpala pɔ́ lí láao guu.
Ayãmɛto baa kɛ́ á yã́ beeɔ dɔ̃, mɛ́ á zɛdɔa sĩana pɔ́ á kũa guu, máɔ yã́piɔ dɔáguɛ.
Gɔɔ pɔ́ má kú ma sɔ guu, málɛ e a maa màɔ tɛ́kpaágu yã́piɔ dɔaágu guuɛ.
Má dɔ̃ kɛ́ ma bɔa ma sɔu gɔɔ a ka tia, lá wá Dii Yesu Kilisi dɔ̀aa òmɛɛwa.
Má ãiakɛ, kɛ́ yã́piɔ e àɔ dɔágu gɔɔpii ma gaa gbɛaɛ.
Kɛ́ wa wá Dii Yesu Kilisi mɔa ń gbãao òɛ́, i kɛ wá tɛ́ fĩ pɔ́ wa dà ń kɔ̃niozi no. Wa wɛsì aà zɔ̃ɔkɛlɛɛ,
gɔɔ pɔ́ Mae Lua aà kpɛlà à aà tɔbɔ̀. À Zɔ̃ɔde Gawide lɔɔ mà à mɛ̀ a Nɛ́ mɛ̀ndona yenziden aà ũ, aà yã́ ì kaagu.
Wa lɔɔ pɔ́ bɔ̀ luabɛpi mà gɔɔ pɔ́ wá kuaànɔ gbɛ̀sĩsĩ pɔ́ a kua adoa musu.
Bee yã́ pɔ́ ãnabiɔ ò sĩanapìliwànɛ́. A maa à laaidɔ yã́piwa filia pɔ́ lɛ́ guduuduu pu ũɛ e gudɔlɛia saana àɔ gɛ́ bilɛi á sɔ̃u, gu i dɔɛ́.
Àɔ dɔ̃ gĩa kɛ́ gbɛ̃e lí fɔ̃ yã́ pɔ́ ãnabi kɛ̃̀ láu bɔɔlɛkɛ̀ ń azĩaoo.
Ãnabiɔ yãe lí bɔ gbɛ̃nazĩna pɔeã guuo, aa Lua yã'ò lá aà Nisĩna dɔ̀aanɛ́waɛ.
Ãnabi ɛgɛnaɔ bɔ̀ yãa Isailiɔ guu. Beewa waasokɛn ɛgɛnaɔ bɔ á guu lɔ, aai ɛɛ pɔ́ ì to wà kaalɛ ká Lua yãdanɛu, aai lelekpa Dii pɔ́ ń bózi, aai ńzĩa kaalɛ kã́ndo.
Wa tɛ́ńzi dasi an wisaiyãkɛa guu, wi sĩana zɛ́ bɛ̃̀ɛbo an yã́i.
An bĩikɛa guu aa á ble ń ɛɛ pɔ́ aaì blewào. Yã́kpalɛ zɔ̃̀lɛmá à gɛ̃̀gɛ̃, i lí na ń Kàalɛna wɛ́uo.
Asa Lua i malaika pɔ́ duunakɛ̀ɔ too, à ń ká gbã́o sia pɔ́ kú zĩ́lɛzĩlɛ guu, àɔ ń kũa e yã́kpalɛkɛgɔɔzĩɛ.
I dṹnia zi ń a yãdansai pɔ́ kú a guuɔ too, a tò í dàńla. Ãma à Nɔee pɔ́ ì maakɛa waasokɛ bɔ̀ ń a gbɛ̃́ gbɛ̃ɔn soplaɔ.
À yãdà Sɔdɔũ ń Gɔmɔɔola, à ń kaalɛ aa gɔ̃̀ túfu ũ yã́ pɔ́ a luayãdansaiɔ le seela ũ.
Ãma à Lɔtu bɔ̀. A dɛ gbɛ̃maa ũ, aà nɔ̀sɛ ɔ̃̀ɔkpà ikoyãdansaipiɔ wisaiyãkɛa yã́i.
Gbɛ̃maapi kú ń guuɛ, yãvãi pɔ́ àlɛ e àlɛ ma lá gu lɛ́ dɔ aà wã̀wã aà nɔ̀sɛmaa yã́i.
Màa Dii gbɛ̃́ pɔ́ naawa bɔa yɔ̃a guu dɔ̃, mɛ́ a gbɛ̃vãi kũa dɔ̃ e àɔ gɛ́ ĩadaiwà yã́kpalɛkɛgɔɔzĩ.
Atɛ̃sa gbɛ̃́ pɔ́ aaì saka ikoyãu, an mɛ̀ dɔ́ɛ'ĩiɔ ì dɔaanɛ́ gbãsĩkɛa guuɔ. Waasokɛn ɛgɛnapiɔá sɔ̃gbãade kàamaideɔnɛ. Dɔ́ɛa ń malaika gawideɔ lí ń vĩakũo.
Malaika pɔ́ an gbãa ń ń ikoo dɛ waasokɛnapiɔlaɔ aali we ń tɔbɛ̃ɛsì aa gɛ̀ ń ń káalao Dii aɛo.
Gbɛ̃́piɔ ì yã́ pɔ́ wa a gbadɔ̃o bɛ̃̀ɛboɛ. Gbɛ̃nazĩn báa mɛ́ dańla, aa làasoo vĩo. Wà ń í kɛ́ wà ń kṹ wà ń dɛ yã́iɛ. Aa kaalɛ lán nɔ̀bɔɔwaɛ,
wi vãi pɔ́ aa kɛ̀ fĩabonɛ́. Dɔ́ɛ'ĩikɛa fãanɛ ì kɛnɛ́ yãna ũɛ. Gɔɔ pɔ́ aalɛ blɛbleánɔ, aaì pɔnakɛ ń ń kɔ̃nikɛanɛ́oɛ. An kua á guuá sãaɛ mɛ́ gbãsĩɛ.
An wɛ́ ìɔ pɛa nɔɛ dɔ́ɛ'ĩideɔwa, duuna lí mɔ́máo. Aaì kɔ̃nikɛ gbɛ̃́ pɔ́ Lua yã́ i zɛdɔ ń guuoɔnɛ. Bĩi ń sɔ̃ pà. Lua lɛkɛ̀nɛ́ɛ.
Aa sã̀sã, aa kɛ̃̀ zɛ́ súsuwa, aa zɛ́ doũ sɛ̀ ń Bɛɔɔ nɛ́ Balaaũ pɔ́ ye ɔbɛ̃ɛio.
Zàa'ĩna a pɔ́lɛbũu'ia à yã'òɛ̀ lán gbɛ̃nazĩnawa, à aà gbà laai aà vãikɛa musu, à gìɛ̀ ń aà mìsaiyãkɛao.
Gbɛ̃́ beeɔ dɛ lán nibɔna pɔ́ a í bàwaɛ, lán lousisia pɔ́ gɛ̃̀zɛa ń ĩ́anaowa. Gusia níinii ɔ̃ Lua dìlɛnɛ́ yàae ũ.
Aaì ĩ́an gii zɔ̃ɔ dã, aaì kɔ̃nikɛ gbɛ̃́ pɔ́ aa bɔ̀ sã́sãzɛu dafuɔnɛ ń dɔ́ɛ'ĩio ń wisaiyão.
Yã́ pɔ́ ì ń ɔ̃̀ɔkpa zɔɔn ń ũ, ɔ̃ aaì gɔ̃a wɛ̃́ɛɔ ũ lɛgbɛ̃nɛ́. Asa gbɛ̃́pii dɛ yã́ pɔ́ a sɔ̃ blè zɔ ũɛ.
Tó aa bɔ̀ dṹnia gbãsĩkɛau wá Dii wá Suabana Yesu Kilisi dɔ̃a sabai, mɛ́ aa tò yã́pi ɛ̀a yèelɛmá à ń sɔ̃ blè, an kua gbɛzã vãi ìɔ dɛ a káaua.
Tó aai zɛ́ súsu dɔ̃ yãao, bee maańnɔ dɛ kɛ́ aa dɔ̃̀ aa gbàsa bɔ̀ Lua yã́ pɔ́ wa dànɛ́ kpɛla.
Yáasi pɔ́ wa kɛ̀ɛ beeɔ sĩana sùmá: Gbɛ̃ ì ɛa pɔ́ pɔ́ a pìsi ble. Beewa lɔ: Sàwakusana pɔ́ wà a zu'ò ì ɛa málɛ pɛ̀lɛau.
Ma gbɛ̃́ yenzideɔ, lá plaade pɔ́ má kɛ̃̀ɛ́n kɛ. Ampii guu ma yã́ dɔ̀águ, kɛ́ à vu iu ń làasoo maaoɛ.
Má ye yã́ pɔ́ Lua ãnabiɔ ò yãaɔ dɔágu ń yã́ pɔ́ Dii wá Suabana dìlɛ a zĩnaɔnɛ aa òɛ́o.
Àɔ dɔ̃ za káau kɛ́ gɔɔgbɛzãzĩ zĩapɔeãkɛnaɔ mɔ á kɛ pɔ́ɔpɔɔ
aa mɛ: I a mɔa lɛgbɛ̃o lé? A ku má ni? Wá maeɔ gàga, kási pɔ́pii kú a gbɛu lá Lua dṹnia kàlɛwaɛ.
Kɛ́ Lua yã'ò yãa, à musu ń dṹniao kɛ̀, aa yã́pi kpà swã́aɛ. À tɔɔlɛ bɔ̀ íu, a ku ípi sabai,
ípi mɛ́ dà dṹnia káaua à kàalɛ.
Lua yã'oa doũpi mɛ́ tò musu ń dṹnia tiaɛ beeo dilɛa tɛ́ pɔ́ ũ e gɔɔ pɔ́ a yã́kpalɛkɛ ń a yãdansaiɔ, i ń kaalɛ.
Ma gbɛ̃́ yenzideɔ, ásu to yã́ɛ bee sã́águo: Gɔɔ do dɛ Diiɛ lán wɛ̃̀ ɔ̀aa sɔowaɛ, mɛ́ wɛ̃̀ ɔ̀aa sɔo dɛɛ̀ lán gɔɔ dowa.
Dii zígbia ń yã́ pɔ́ à a lɛgbɛ̃̀ kɛao lá gbɛ̃eɔ lɛ́ ewao, àlɛ mɛnakɛánɔ. A ye gbɛ̃e kaalɛo, a ye gbɛ̃́pii nɔ̀sɛlilɛɛ.
Dii mɔ́zĩ aɔ dɛ lán kpã́i mɔawaɛ. Zĩbeezĩ musu a gɛ̃zɛa bìoo, a pɔ́ɔ tɛ́kũ aa pia, tɔɔlɛ ń pɔ́ pɔ́ kuwàɔ aɔ ku lɔo.
Lá pɔ́pii a kaalɛ màa, à tó á kua àɔ ku kua ũ. À tó á kua àɔ adoa luayãmanaɔ ũ
wɛdɔa aà mɔgɔɔi, í wɛtã gɔɔpi ka kpakpa. Gɔɔpi zĩ́ musu a kaalɛ ń tɛ́o, a pusu i a pɔ́ɔ yɔ́.
Ãma Lua tɔɔlɛ dafu ń luabɛ dafuo lɛgbɛ̃̀, ɔ̃ wá wɛ́ dɔi. We maakɛa aɔ kuu.
Ayãmɛto ma gbɛ̃́ yenzideɔ, wɛdɔa gɔɔpizi guu à ãiakɛ àɔ ku sãasai gbãsĩsai, íɔ na ń Luao.
À wá Dii mɛnakɛa dilɛ suabaa ũ, lá wá gbɛ̃́ yenzide Pɔlu lakɛ̃̀ɛ́ ń ɔ̃nɔ pɔ́ Lua aà gbàowa.
Yã́piɔ ɔ̃ Pɔlu ì o lá pɔ́ a kɛ̃̀ɔ guu píi. Aà lápi gueɔ maa zĩ'ũ. Wɛ́siadeɔ ń gbɛ̃́ pɔ́ an zɛa gbãaoɔ aaì yã́piɔ kole, lá aaì kɛ ń Luayãtaala kĩniɔwaɛ lɔ. Màa aaì ńzĩa da kaalɛu.
Ápiɔ sɔ̃ ma gbɛ̃́ yenzideɔ, lá á yã́pi dɔ̃ kɔ̀, à laaika kɛ́ ikoyãdansaiɔ su á sã́sã ń ń ɛɛoo. Ásu bɔ á zɛa gbãau à lɛ́lɛo.
Àɔ gbã wá Dii wá Suabana Yesu Kilisi gbɛ̃kɛ ń aà dɔ̃ao guu. Ɔ̃mɛ gawi vĩ tia e gɔɔpii! Ãmi.
Gbɛ̃́ pɔ́ kú za asĩnizĩ wa aà yãmà, wa aà è ń wɛ́o, wa aà gwà, wa ɔkã̀wà, Yã́ wɛ̃nidepi bao wálɛ kpáɛ́.
Wɛ̃nidepi bɔ̀ gupuau, wa aà è, aà seeladeɔn wá ũ. Wɛ̃nidepi ku yãa Mae Lua kĩ́iɛ, ɔ̃ à bɔ̀wá. Aà bao wálɛ kpáɛ́.
Yã́ pɔ́ wá mà wá è ɔ̃ wálɛ oɛ́, kɛ́ ápiɔ á lɛ́ e àɔ doũwanɔ, asa wá lɛ́ doũ ń Mae Luaoɛ ń aà Nɛ́ Yesu Kilisipio.
Wálɛ yã́ɛ beeɔ oɛ́ kɛ́ wá pɔna e pɛɛwáɛ.
Bao pɔ́ wá màwà wálɛ kpáɛ́n kɛ: Luaá gupuaɛ, gusia ku aà kĩ́io, baa yɔɔ.
Tó wa mɛ̀ wá lɛ́ doũaànɔɛ mɛ́ wá kú gusiau, ɛɛ wálɛ tó, wálɛ zĩkɛ sĩanawao.
Tó wá kú gupuau lá Lua ku gupuauwa sɔ̃, ɔ̃ wá lɛ́ aɔ doũ, aà Nɛ́ Yesu au ì wá duuna píi wolowá.
Tó wa mɛ̀ wá duuna vĩo, wálɛ wázĩa sãsãɛ, wá sĩana vĩo.
Tó wa wá duunaɔ ò Luaɛ, Lua dee náai vĩ, ì yãkɛ a zɛ́wa, a wá duunapiɔ kɛ̃́wá, a yãvãi wolowá píi.
Tó wa mɛ̀ wi duunakɛo, wa Lua dìlɛ ɛɛde ũɛ, wá aà yã́ kũao.
Ma nɛ́ɔ, málɛ yã́ bee oɛ́, kɛ́ ásu duunakɛo yã́iɛ. Ãma tó á gbɛ̃e duunakɛ̀, wá Zɛnnɔde vĩ Mae Lua kĩ́i tàaesaide Yesu Kilisi ũ.
Ɔ̃mɛ wá duuna awakpabɔ ũ. I kɛ wá duuna ado no, dṹnia bṹu gbɛ̃́ɔ pɔ́ɛ.
Tó wá yã́ pɔ́ a dìlɛɔ kũa, beewa wá dɔ̃ sĩana kɛ́ wá aà dɔ̃.
Tó gbɛ̃́ mɛ̀ á aà dɔ̃, mɛ́ a yã́ pɔ́ a dìlɛɔ kũao, ɛɛdeɛ, ade sĩana vĩo.
Gbɛ̃́ pɔ́ aà yã́ kũa sɔ̃, aà yea Luazi papaa sĩanaɛ. Pɔ́ pɔ́ a to wà dɔ̃ kɛ́ wá naawàn kɛ:
Gbɛ̃́ pɔ́ mɛ̀ á naawà, sema ade kua àɔ dɛ lá Kilisi ku yãawa.
Ma gbɛ̃́ yenzideɔ, i kɛ yã́ dafu ma a lakɛ̃̀ɛ́o, yãzi pɔ́ wa dìlɛɛ́ za káauɛ. Yãzipi mɛ́ Lua yã́ pɔ́ á mà ũ.
Ń beeo yã́ pɔ́ málɛ a lákɛ̃ɛ́ dafu lɔɛ, wì a sĩana e aàpi ń ápiɔwa, asa gusia lɛ́ gɛ̃, ɔ̃ gupua sĩande lɛ́ bii sa.
Gbɛ̃́ pɔ́ mɛ̀ á kú gupuau, mɛ́ a za a gbɛ̃́deegu, ade ku gusiauɛ e tia.
Gbɛ̃́ pɔ́ ye a gbɛ̃́deezi ku gupuau, aà yãe lí tó gbɛ̃e fuo.
Gbɛ̃́ pɔ́ za a gbɛ̃́deegu ku gusiauɛ, a bɛ gusiau, a dɔ̃ gu pɔ́ álɛ gɛ́uo, kɛ́ gusiapi aà vĩ̀akũ̀ yã́i.
Ma nɛ́ɔ, má láɛ bee kɛ̃̀ɛ́ kɛ́ á duuna kɛ̃̀wá aà tɔ́ yã́ musu yã́i.
Maeɔ, ma láɛ bee kɛ̃̀ɛ́ kɛ́ á gbɛ̃́ pɔ́ kú za asĩnizĩpi dɔ̃. Ɛ̀waasoɔ, ma láɛ bee kɛ̃̀ɛ́ kɛ́ a zĩblè Setãuwa.
Ma nɛ́ɔ, ma láɛ bee kɛ̃̀ɛ́ kɛ́ á Mae Lua dɔ̃. Maeɔ, ma láɛ bee kɛ̃̀ɛ́ kɛ́ á gbɛ̃́ pɔ́ kú za asĩnizĩ dɔ̃. Ɛ̀waasoɔ, ma láɛ bee kɛ̃̀ɛ́ kɛ́ á gbãa mɛ́ á Lua yã́ kũa, ɔ̃ a zĩblè Setãuwa.
Ásu àɔ ye dṹniazio, ge pɔ́ pɔ́ kú a guuɔ. Tó gbɛ̃́ ye dṹniazi, a ye Mae Luazio.
Asa yã́ pɔ́ kú dṹnia guu píi, dɔ́ɛ'ĩi ń wɛtonlaao ń àizɛɛ ĩ́andãao, i bɔ Mae Lua kĩ́io, à bɔ̀ dṹnia kĩ́iɛ.
Dṹnia lɛ́ gɛ̃ ń a pɔ́ pɔ́ wì a nidɛɔ, ãma luapɔeãkɛna aɔ ku gɔɔpiiɛ.
Ma nɛ́ɔ, gɔɔ gbɛzã wá kuwà. Lá á mà Kilisi ibɛɛ lɛ́ mɔ́, aà ibɛɛɔ dasikũ̀ sa. Beewa wá dɔ̃ kɛ́ wá kú gɔɔ gbɛzãwa.
Gbɛ̃́piɔá wá gbɛ̃́ɔ no, a yã́i aa bɔ̀lɛ wá guu. Tó wá gbɛ̃́ɔnɛ yãa dɔ̃ aa kúwanɔ. Aa kɛ̃̀wá kɛ́ wà e dɔ̃ an gbɛ̃e dɛ wá gbɛ̃́ ũo yã́iɛ.
Ápiɔ sɔ̃, Lua Nisĩna dìɛ́, ɔ̃ a sĩana dɔ̃̀ ápii.
Ma láɛ bee kɛ̃̀ɛ́, kɛ́ a sĩana dɔ̃̀ yã́iɛ, i kɛ á dɔ̃o no. Á dɔ̃ kɛ́ ɛɛe lí bɔ sĩana guuo.
Démɛ dɛ ɛɛde ũi? Gbɛ̃́ pɔ́ gì Yesu Mɛsiikɛiɛ. Gbɛ̃́ beeá Kilisi ibɛɛɛ, à gì Mae Luazi ń aà Nɛ́oɛ.
Gbɛ̃́ pɔ́ gì Lua Nɛ́zi gì Mae Luazi lɔ. Gbɛ̃́ pɔ́ zɛ̀ ń Lua Nɛ́o zɛ̀ ń Mae Luao lɔ.
Àɔ yã́ pɔ́ á mà za káau kũa. Tó á yã́ pɔ́ á mà za káaupi kũa, áɔ naa Lua Nɛ́wa ń aà Maeo.
Pɔ́ pɔ́ Kilisi a lɛgbɛ̃̀wɛ̃ɛ mɛ́ wɛ̃ni láasai ũ.
Ma láɛ bee kɛ̃̀ɛ́ gbɛ̃́ pɔ́ aalɛ á sãsãɔ yã́ musuɛ.
Ápiɔ sɔ̃, Nisĩna pɔ́ á è Kilisiwa kú á guu. Á bàa kú ń gbɛ̃e yãdadaaɛ́oo, asa aà Nisĩna lɛ́ yã́pii dadaɛ́, mɛ́ a sĩana vĩ, ɛɛ ku aà guuo. Lá àlɛ dadaɛ́, àɔ naa Kilisiwa màa.
Tiasa ma nɛ́ɔ, àɔ naawà àɔ gɛ́, kɛ́ gɔɔ pɔ́ à mɔ̀, wá sɔ̃ iɔ dilɛa. Wá gɛɛ a gɔ̃ kpá wá wɛ́i aà mɔgɔɔo.
Lá á dɔ̃ a maa, àɔ dɔ̃ kɛ́ yãmaakɛna píiá aà nɛ́ɛ.
À gwa lá Mae Lua yewázi zɔ̃ɔ, kɛ́ ì wá sísi a nɛ́ɔ, mɛ́ wá a ũ sɔ̃! Dṹnia wá dɔ̃o, kɛ́ i aà dɔ̃o yã́i.
Ma gbɛ̃́ yenzideɔ, Lua nɛ́ɔn wá ũ tia, mɛ́ lá wáɔ dɛ i bɔ gupuau yãao. Wá dɔ̃ kɛ́ gɔɔ pɔ́ à mɔ̀, wáɔ dɛ laaàwa, asa wá wɛsiaàlɛ, wí aà e lá a dɛ.
Gbɛ̃́ pɔ́ a wɛ́ dɔaàzi màa, aàɔ ku gbãsĩsai lá Kilisi ku gbãsĩsaiwa.
Gbɛ̃́ pɔ́ duunakɛ̀ bɔ̀ Lua yã́ kpɛɛ, asa duunaá bɔa Lua ikoyã kpɛɛ.
Á dɔ̃ kɛ́ Kilisi mɔ̀ duunawoloa yã́iɛ, mɛ́ a duuna vĩo.
Gbɛ̃́ pɔ́ naawà líɔ tɛ duunawao. Duunkɛnae i aà eo, a aà dɔ̃o.
Ma nɛ́ɔ, ásu to gbɛ̃e á sã́são, yãmaakɛna mɛ́ maa lá Kilisi maawa.
Gbɛ̃́ pɔ́ ì duunakɛá Ibiisi gbɛ̃́, asa Ibiisi duunakɛ̀ za asĩnizĩɛ. Ibiisi yã́ɔ midɛa yã́i Lua Nɛ́ mɔ̀i.
Gbɛ̃́ pɔ́ Lua aà ì líɔ tɛ duunawao, asa Lua kɛkɛá kú aà guuɛ. A fɔ̃ líɔ tɛ duunawao, kɛ́ Lua aà ì yã́i.
Lá wá Lua nɛ́ɔ dɔ̃kɔ̃ɛ ń Ibiisi nɛ́ɔn kɛ: Gbɛ̃́ pɔ́ lí yãmaakɛo ge gbɛ̃́ pɔ́ ye a gbɛ̃́deezio, adeá Lua nɛ́ no.
Yã́ pɔ́ á mà za káaun kɛ: Wàɔ yekɔ̃i.
Ásu àɔ dɛ lán Kainuwao. A dɛ Setãu pɔ́ ũɛ, ɔ̃ à a dãuna dɛ̀. Bɔ́yãi à aà dɛ̀ii? Kɛ́ aà yãkɛa vãi mɛ́ aà dãuna pɔ́ maa yã́iɛ.
Ma gbɛ̃́ɔ, tó dṹnia zaágu, ásu to à bɔ á saɛo.
Wá dɔ̃ wa bɔ gau wa gɛ̃ wɛ̃ni guu, kɛ́ wá ye wá Yesude deeɔzi yã́i. Gbɛ̃́ pɔ́ ye gbɛ̃́io, adeá gɛɛ e tia.
Gbɛ̃́ pɔ́ za a gbɛ̃́deeguá gbɛ̃dɛnaɛ. Á dɔ̃ kɛ́ gbɛ̃dɛnae líɔ wɛ̃ni láasai vĩo.
Yã́ɛ bee mɛ́ a to wà dɔ̃ lá yeakɔ̃i dɛ. Kilisi azĩa kpà wá yã́i. Wápiɔ sɔ̃, sema wà wázĩa kpá wá Yesude deeɔ yã́i màa.
Tó gbɛ̃́ dɛ pɔde ũ, mɛ́ a è a gbɛ̃́dee lɛ́ wɛ̃nakɛ, tó i wɛ̃nadɔ̃ɛ̀o, a ye gbɛ̃́i lá Lua yeiwae?
Ma nɛ́ɔ, wásu wàɔ yekɔ̃i ń lɛ́òo. Wàɔ yekɔ̃i sĩana ń yãkɛao.
Beewa wá dɔ̃ kɛ́ sĩana gbɛ̃́ɔn wá ũ, màa wá sɔ̃ aɔ daa doũ Lua aɛ.
Tó yãe sù lɛ́ wá sɔ̃ vĩ sɔ̃, wá dɔ̃ kɛ́ Lua zɔ̃ɔ dɛ wá làasooa, a yã́pii dɔ̃.
Ma gbɛ̃́ yenzideɔ, tó wá làasoo lɛ́ wá dayãuo, wá sɔ̃ aɔ dilɛa Lua aɛɛ,
wí pɔ́ pɔ́ wá gbɛ̀awà e, kɛ́ wá yã́ pɔ́ a dìlɛɔ kũa mɛ́ wi yã́ pɔ́ ì kaaàgu kɛ yã́i.
Yã́ pɔ́ a dìlɛwɛ̃ɛn kɛ: Wà aà Nɛ́ Yesu Kilisi náaikɛ, wíɔ yekɔ̃i lá a dìlɛwɛ̃ɛwa.
Gbɛ̃́ pɔ́ yã́ pɔ́ a dìlɛɔ kũa naawà, mɛ́ Luapi ku ade guu. Wá dɔ̃ kɛ́ a kú wá guu aà Nisĩna pɔ́ a kpàwá yã́i.
Ma gbɛ̃́ yenzideɔ, ásu gbɛ̃́ pɔ́ aa mɛ̀ wa Lua Nisĩna vĩɔ yã́ sí ḿpiio. À ń tàasika à gwa tó nisĩna pɔ́ aa vĩ bɔ̀ Lua kĩ́iɛ, asa ãnabi ɛgɛnaɔ dasikũ̀ dṹniau.
Yã́ pɔ́ a to à fɔ̃ dɔ̃ tó Lua Nisĩna aa vĩn kɛ: Gbɛ̃́ pɔ́ mɛ̀ Yesu Kilisi mɔ̀ gbɛ̃nazĩna ũ, nisĩna pɔ́ a vĩ bɔ̀ Lua kĩ́iɛ.
Gbɛ̃́ pɔ́ Yesu dɔ̃ màao, nisĩna pɔ́ a vĩ i bɔ Lua kĩ́io. Kilisi ibɛɛ pɔ́ á mà àlɛ mɔ́n we. A ku dṹnia guu kɔ̀.
Ma nɛ́ɔ, Lua gbɛ̃́ɔn á ũ, a zĩblè ãnabi ɛgɛnapiɔwa, asa Lua Nisĩna pɔ́ kú á guu zɔ̃ɔ dɛ nisĩna pɔ́ kú dṹnia guula.
Dṹnia gbɛ̃́ɔn ń ũ. Bee yã́i aaì dṹnia yã'o, ɔ̃ dṹnia gbɛ̃́ɔ ì ń yãma.
Lua gbɛ̃́ɔn wá ũ. Gbɛ̃́ pɔ́ Lua dɔ̃ ì wá yãma, gbɛ̃́ pɔ́ dɛ Lua pɔ́ ũo lí wá yãmao. Beewa ɔ̃ wá Nisĩn sĩande dɔ̃kɔ̃ɛ ń nisĩn ɛgɛnao.
Ma gbɛ̃́ yenzideɔ, wàɔ yekɔ̃i, asa yeakɔ̃i ì bɔ Lua kĩ́iɛ. Gbɛ̃́ pɔ́ ìɔ ye gbɛ̃́i mɛ́ Lua nɛ́ ũ, a Lua dɔ̃.
Gbɛ̃́ pɔ́ líɔ ye gbɛ̃́io Lua dɔ̃o, asa Lua ìɔ yeńziɛ.
Lá Lua yeawázi bɔ̀ gupuaun kɛ: À a Nɛ́ mɛ̀ndona zĩ̀ dṹnia guu, kɛ́ wà wɛ̃ni e ń aà gbãaoɛ.
Aà yeawázipin kɛ: I kɛ wámɛ wá ye Luazio, Lua mɛ́ yewázi, ɔ̃ à a Nɛ́ zĩ̀ wá duuna awakpabɔ ũ.
Ma gbɛ̃́ yenzideɔ, lá Lua yewázi màa, sema wàɔ yekɔ̃i sɔ̃.
Gbɛ̃e i wɛsi Lualɛ yãao, ãma tó wá yekɔ̃i, Lua kú wá guu, mɛ́ aà yeawázipi papaa wá guu.
Wá dɔ̃ kɛ́ wá naawà mɛ́ a kú wá guu, kɛ́ à a Nisĩna kpàwá yã́i.
Wá è, a seeladeɔn wá ũ, Mae Lua a Nɛ́ zĩ̀ dṹnia Suabana ũɛ.
Gbɛ̃́ pɔ́ ò Yesuá Lua Nɛ́ɛ, Lua ku aà guu, mɛ́ ade ku Lua guu.
Wá dɔ̃̀ kɛ́ Lua yewázi mɛ́ wá a náai vĩ. Lua ìɔ yewázi. Gbɛ̃́ pɔ́ ìɔ ye gbɛ̃́i naa Luawa, mɛ́ Lua naawà.
Lá Lua yeawázi pɛɛwán kɛ: Wá sɔ̃ aɔ dilɛa yã́kpalɛkɛgɔɔzĩɛ. Asa lá Kilisi dɛ, wápiɔ sɔ̃, màa wá dɛ dṹniaɛ bee guu.
Gbɛ̃e lí vĩakɛ gbɛ̃́ pɔ́ yeaziɛo. Tó Lua yewázi wásawasa, wáɔ vĩakɛ aà yã́ musuo, asa wì vĩakɛ gbɛ̃́ pɔ́ wàlɛ e a ĩadamáɛ. Vĩade líɔ dɔ̃ Lua yewázi wásawasao.
Wápiɔ, wiɔ ye gbɛ̃́i, kɛ́ Lua dɔ̀aa yewázi yã́i.
Tó gbɛ̃́ mɛ̀ á ye Luazi, mɛ́ a za a gbɛ̃́deegu, ɛɛdeɛ. Asa gbɛ̃́ pɔ́ ye a gbɛ̃́dee pɔ́ ì ezio, a fɔ̃ àɔ ye Lua pɔ́ i eozio.
Yã́ pɔ́ a dìlɛwɛ̃ɛn kɛ: Gbɛ̃́ pɔ́ ye Luazi, sema aàɔ ye a gbɛ̃́deezi sɔ̃.
Gbɛ̃́ pɔ́ Yesu náai vĩ Mɛsii ũ, Lua mɛ́ ade ì. Gbɛ̃́ pɔ́ ye dei ye nɛ́iɛ lɔ.
Tó wá ye Luazi mɛ́ wá yã́ pɔ́ a dìlɛɔ kũa, beewa wá dɔ̃ kɛ́ wá ye Lua nɛ́ɔzi.
Asa yea Luazi mɛ́ yã́ pɔ́ a dìlɛɔ kũa ũ. Yã́ pɔ́ a dìlɛpiɔ zĩ'ũ sɔ̃o,
asa gbɛ̃́ pɔ́ Lua aà ì ì zĩble dṹniawaɛ. Wá luanaaikɛa mɛ́ ì to wà zĩble dṹniawa.
Démɛ ì zĩble dṹniawai? Gbɛ̃́ pɔ́ sì Yesuá Lua Nɛ́ɛ bàasio.
Yesu Kilisipi mɛ́ gbɛ̃́ pɔ́ mɔ̀ à da'ilɛkɛ̀, aà au bɔ̀lɛ ũ. I kɛ da'ilɛɛ adoo, à da'ilɛkɛ̀, aà au bɔ̀lɛ lɔ. Lua Nisĩna mɛ́ aà seelade ũ, asa ɔ̃mɛ sĩande ũ.
Seelaɔ ku àaɔ̃ɛ:
Lua Nisĩna ń ípio ń aupio, mɛ́ an àaɔ̃ píi an yã́ doũɛ.
Lá wi gbɛ̃nazĩna seeladekɛ sí, Lua seeladekɛ dɛ beea, asa Lua yã́pi ò a Nɛ́ yã́ musuɛ.
Gbɛ̃́ pɔ́ Lua Nɛ́ náai vĩ seelapi vĩ a sɔ̃ guu. Gbɛ̃́ pɔ́ i Lua yã́ sio, ade Luapi dìlɛ ɛɛde ũɛ, asa i yã́ pɔ́ Lua ò a Nɛ́ musu sio.
Yã́ pɔ́ a òn kɛ: Lua wá gbá wɛ̃ni láasai, mɛ́ wɛ̃nipi ku aà Nɛ́ kĩ́iɛ.
Gbɛ̃́ pɔ́ Lua Nɛ́ vĩ wɛ̃ni láasai vĩ. Gbɛ̃́ pɔ́ Nɛ́pi vĩo wɛ̃nipi vĩo.
Ma yã́ beeɔ òɛ́, á gbɛ̃́ pɔ́ álɛ Lua Nɛ́ náaikɛɔ, kɛ́ àɔ dɔ̃ á wɛ̃ni láasai vĩ.
Lá wá sɔ̃ ìɔ dilɛa Lua aɛn kɛ: Tó wa pɔ́ wabikɛ̀wà lá a yeiwa, ì wá yãmaɛ.
Lá wá dɔ̃ ì wá wabikɛa ma, wá dɔ̃ kɛ́ wa pɔ́ pɔ́ wa a wabikɛ̀wà è kɔ̀.
Tó gbɛ̃́ a gbɛ̃́dee è, àlɛ duuna pɔ́ lí ń kaalɛo kɛ, aà wabikɛɛ̀, Lua i aà gba wɛ̃ni. Duuna pɔ́ lí ń kaalɛo má ò. Duuna pɔ́ ì ń kaalɛ kú, i kɛ bee má ò aà a wabikɛo.
Yãvãikɛa píiá duunaɛ, ãma duuna pɔ́ lí ń kaalɛo ku.
Wá dɔ̃ kɛ́ gbɛ̃́ pɔ́ Lua aà ì líɔ tɛ duunawao, asa Lua Nɛ́ ì aà dɔ̃́a, Setãu lí fɔ̃ ɔkã̀wào.
Wá dɔ̃ Lua gbɛ̃́ɔn wá ũ, mɛ́ dṹnia bṹu kú Setãu ɔzĩɛ.
Wá dɔ̃ kɛ́ Lua Nɛ́ mɔ̀, ɔ̃ à wá wɛ́ kɛ̃̀, kɛ́ wà e Sĩande dɔ̃. Wá kú Sĩandepi guu ń aà Nɛ́ Yesu Kilisio. Ɔ̃mɛ Lua sĩandepi ũ. Ɔ̃mɛ wɛ̃ni láasai ũ.
Ma nɛ́ɔ, à laaika dii ɛgɛnaɔzi.
Ma gbɛ̃zɔ̃ɔ, mámɛ ma láɛ bee kɛ̃̀ gãli pɔ́ Lua dìlɛ gbɛ̃́ɔnɛ. Má yeázi sĩana guu, sĩana pɔ́ kú wá vĩ mɛ́ wáɔ kuò gɔɔpii yã́i. Mámɛ má adoo, ń gbɛ̃́ pɔ́ aa sĩanapi dɔ̃ɔ píiɛ.
<range>
Mae Lua ń a Nɛ́ Yesu Kilisio gbɛ̃kɛkɛɛ́ ń sùuuo ń aafiao sĩana ń yeakɔ̃io guu.
Kɛ́ má è á gbɛ̃eɔ ku sĩana guu lá Mae Lua dìlɛwɛ̃ɛwa, ma pɔ kɛ̀na maamaa.
Tiasa ma gbɛ̃́ɔ, málɛ wabikɛwáɛ. I kɛ yã́ dafu málɛ oɛ́o, yã́ pɔ́ wá vĩ za káauɛ. Wàɔ yekɔ̃i.
Yeakɔ̃in kɛ: Wàɔ yã́ pɔ́ Lua dìlɛɔ kũa. Yã́ pɔ́ Lua dìlɛpi mɛ́ dɛ wàɔ yekɔ̃i lá á mà za káauwa.
Gbɛ̃sãsãna dasiɔ lìgua dṹnia guu, aaì mɛ Yesu Kilisi i mɔ gbɛ̃nazĩna ũo. Gbɛ̃́ bee taaá gbɛ̃sãsãnaɛ, Kilisi ibɛɛɛ.
À laaika, ásu to zĩ pɔ́ wá kɛ̀ kɛ pão. À to à ài'e a lɛ́ gbɛu.
Gbɛ̃́ pɔ́ vĩ̀ Kilisi yãdanɛ lɛ́a Lua dɔ̃o. Gbɛ̃́ pɔ́ zɛ̀ ń yã́pio Mae Lua vĩ ń aà Nɛ́o an píi.
Tó gbɛ̃́ mɔ̀ yãdadaiɛ́ mɛ́ a yã́ bee kũao, ásu à aà dilɛo. Ásu gbãakpaaàzi seo.
Asa gbɛ̃́ pɔ́ gbãakpàaàzi lɛ́ kú aà vãikɛaɔ guuɛ.
Má yãvĩ dasi mà oɛ́, ãma má ye mà kɛ̃́ɛ́ láuo. Ma wɛ́ dɔi mà mɔ á gwaiɛ, wí bɔ kɔ̃ lɛ́u, kɛ́ wá pɔna e kɛ zài.
Gãli pɔ́ Lua dìlɛ la gbɛ̃́ɔ fɔkpàwá.
Ma gbɛ̃zɔ̃ɔ, mámɛ ma láɛ bee kɛ̃̀ ma gbɛ̃́ yenzide Gaiusiɛ. Má yenzi ń sĩanao.
Ma gbɛ̃́ yenzide, miɔ wabikɛnɛ kɛ́ ǹyɔ̃ aafia, yã́pii i bɔnɛ maa, lá n bɔ maawa.
Kɛ́ wá gbɛ̃́ɔ mɔ̀, aa òmɛɛ lá ń sĩana kũa mɛ́ ń kú a guu, ɔ̃ ma pɔ kɛ̀na maamaa.
Tó má mà ma nɛ́ɔ kú ń sĩanao, pɔnae dɛmɛɛ beelao.
Ma gbɛ̃́ yenzide, ń náai vĩ zĩ pɔ́ ni kɛ wá gbɛ̃́ɔnɛ guu, atɛ̃sa nibɔɔ.
Aa n yeawázi yã'ò wá gãlideɔnɛ. Kũ̀sũa kɛnɛ́, lá a maa wà kɛ Lua zĩ guuwa.
Asa aa dàzɛu ń Kilisi tɔ́o, mɛ́ aa daa luayãdansaiɔ gã̀uo.
Sema wà gbɛ̃́ bee taaɔ yàaekɛ, wíɔ dɛ an zĩkɛndeeɔ ũ sĩana baokpaa guu.
Ma taalanae kɛ̃̀ n gãlideɔnɛ, ãma Diotɛfi dɛnlawɛɛlɛna ye wá yã́io.
Bee yã́i tó ma mɔ, má bɔaànɔ ń yã́ pɔ́ ì kɛɔ ń yãvãi pɔ́ ì dɔwáɔ. Bee lí ká aà bakanswãua ũo, ìli wá gbɛ̃́ɔ dilɛo, baa se ì gí gbɛ̃́ pɔ́ ye ń dilɛɔnɛ, ì kãaakɛkĩi zɔ̃nɛ́.
Ma gbɛ̃́ yenzide, ńsu yãvãi dadao, sema yãmaa. Gbɛ̃́ pɔ́ ì yãmaakɛ mɛ́ Lua pɔ́ ũ, gbɛ̃́ pɔ́ ì yãvãikɛ Lua dɔ̃o.
Gbɛ̃́pii ì Demɛtiu tɔnasi. Baa sĩana ì aà sáaukpa. Wápiɔ wi aà sáaukpa sɔ̃, mɛ́ ń dɔ̃ kɛ́ wá seeladekɛ náai vĩ.
Má yãvĩ dasi mà onɛ, ãma má ye mà kɛ̃nɛ láuo.
Ma wɛ́ dɔi wà wɛsikɔ̃lɛ tia, wí yãbɔ kɔ̃ lɛ́u.
Lua n to aafia. N gbɛ̃naɔ fɔkpàma. Fɔkpa wá gbɛ̃naɔwa dodo.
Mámɛmaa Yuda, Yesu Kilisi zɔ̀blena, Zaaki dãuna. Mámɛ ma láɛ bee kɛ̃̀ Mae Lua yenzide pɔ́ à ń sisi a ń kũa naa Yesu Kilisiwa guuɔnɛ.
Lua sùuu ń aafiao ń a yeaázio nɔnɔaaɛ́.
Ma gbɛ̃́ yenzideɔ, má ye mà lákɛ̃ɛ́ yãa wápii suabaa yã́ musu, ɔ̃ má è à kũ̀ teasiɛ mà kɛ̃́ɛ́ mà lɛdaowá à gí ń ázĩao Yesu yã́ pɔ́ Lua nàɛ́ á ɔzĩ gɛ̃n do e gɔɔpii musu.
Asa luayãdansaiɔ gɛ̃̀ wá guu kpã́i, aaì wá Lua gbɛ̃kɛ e ń wisaiyãkɛa zɛ́ ũɛ, aaì lelekpa wá Dii mɛ̀ndona Yesu Kilisizi. Ĩa pɔ́ Lua a damá kú aà yã́ taala guu à gɛ̃̀gɛ̃.
Kɛ́ Dii Isailiɔ bɔ̀lɛ Egipi, a gbɛa à gbɛ̃́ pɔ́ aai a náaikɛoɔ dɛ̀dɛ. Má ye mà yã́pi dɔágu, baa kɛ́ á dɔ̃ kɔ̀.
Malaika pɔ́ aai zɛ ń ń luakpamaoo aa pãkpà ń kúkĩiziɔ sɔ̃, Lua ń ká gusiau yeyea ń mɔdaonao àɔ dɔmá gɔɔpiiɛ e yã́kpalɛkɛgɔɔ zɔ̃ɔ zĩ́.
Sɔdɔũ ń Gɔmɔɔo ń wɛ̃́lɛ pɔ́ liaańziɔ gbɛ̃́ɔ yã́ bee taa kɛ̀ sɔ̃, aa ńzĩa kpà gbãsĩ dɔ̀ɔsai kɛawa. An kaalɛa dɛ ĩadama ń tɛ́ gasaio seela ũɛ.
Luayãdansai nana'onapiɔ lɛ́ kɛ màa sɔ̃ɛ. Aaì ńzĩa da gbãsĩkɛau, aaì gi ikoyãi, aaì malaika gawideɔ sɔ̃́sɔ̃.
Baa malaikaɔ kía Misɛli, gɔɔ pɔ́ àlɛ lɛkpaakɛ ń Ibiisio Mɔizi gɛ yã́ musu, i we à aà sɔ̃̀sɔ̃ à yãdàaàlao, ãma a òɛ̀ a kɔ̃ le ń Diio.
Gbɛ̃́piɔ sɔ̃ aaì yã́ pɔ́ wa a gbadɔ̃o bɛ̃̀ɛboɛ. Ɔ̃nɔ pɔ́ wà ń íò ɔ̃ aa vĩ lán nɔ̀bɔɔwa làasoosai, ɔ̃ ì gɛ̃ńnɔ kaalɛu.
Waiyoo ampiɔ, aa Kainu zɛ́ sɛ̀. Aa sì Balaaũ sã́sãau ɔ̃a yã́i. Aa bɔ̀ Lua kpɛ lán Kolewa, aa ɔ̃̀ɔkpà laaàwa.
Aa dɛ sãa ũ á gbɛ̃kɛ vĩa ń kɔ̃o blɛbleaɔ guu. Aaì pɔbleánɔ, wí lí ń kũo. An nɔ̀sɛ yã́ aaì gɔ̃́gɔ̃. Aa dɛ lán lousisia pɔ́ ì gɛ̃ ń ĩ́anao masaiwaɛ. Aa gà gɛ̃n pla lán lí nɛ'isai pɔ́ bilɛawaɛ.
Aa dɛ lán isukaa pãsĩwa, aaì fùla vãi bɔ an wisaiyãkɛaɔ ũ. Aa dɛ lán saambɛbɛnaɔwa, gusia níinii ɔ̃ Lua dìlɛnɛ́ àɔ ń yàaekɛò gɔɔpii.
Za Adamu lɛ́u e à gɛ̀ pɛ̀ Ɛnɔkiwa mae ń nɛ́o ku lɛɛ soplaɛ, ɔ̃ Ɛnɔkipi dɔ̀aa ń yã'ò à mɛ̀, á è Dii lɛ́ mɔ́ ń a gbɛ̃́ɔ, an dasi lɛ́ vĩo,
kɛ́ aà yã́kpalɛkɛ ń gbɛ̃́piio, i yãda a yãdansai duunkɛnaɔla píi, yã́ pɔ́ aa kɛ̀ a yãdasaikɛ guu yã́i ń a tɔ́ bɛ̃̀ɛ pɔ́ aa sìɔ píi.
Gbɛ̃́piɔá yãkeledeɔnɛ, yãe lí káńguo. An pɔ́ niakaa mɛ́ ì dɔaanɛ́, aaì ĩ́anadã ń yãzɔ̃ɔo, aaì lɛnakasa gbɛ̃́ɔnɛ ài'ea yã́i.
Ápiɔ sɔ̃ ma gbɛ̃́ yenzideɔ, à to yã́ pɔ́ wá Dii Yesu Kilisi zĩnaɔ dɔ̀aa òɛ́ dɔágu.
Aa òɛ́ gɔɔgbɛzãzĩ gbɛ̃́ pɔ́ an luayãdasai pɔ́ niakaa lɛ́ dɔaanɛ́ɔ aa á kɛ pɔ́ɔpɔɔɛ.
Gbɛ̃́piɔ ì to gbɛ̃́ɔ kɛ̃aaɛ, anzĩa pɔeã mɛ́ ì dɔaanɛ́, aa Lua Nisĩna vĩo.
Ápiɔ ma gbɛ̃́ yenzideɔ, à kɔ̃ zɛdɔ á lousisizɛ guu, íɔ wabikɛ ń aà Nisĩna gbãao.
Àɔ zɛa Lua yeawázi guu, íɔ wɛdɔ wá Dii Yesu Kilisizi e aà gɛ wá ká àizãnawa a gbɛ̃kɛ guu.
À wɛ̃nadɔ̃ gbɛ̃́ pɔ́ kú seaseaɔnɛ.
À gbɛ̃eɔ sí tɛ́wa à ń suaba. À wɛ̃nadɔ̃ gbɛ̃pãleɔnɛ ń laaio, í za baa an pɔkasa pɔ́ gbãsĩkpà an dàakɛa guuɔu.
Lua mɛ̀ndona wá Suabana a fɔ̃ à á dɔ̃́a kɛ́ ásu fuo, i á kpán'aɛkɛ a gawi guu sãasai ń pɔnao ń wá Dii Yesu Kilisi gbãao. Ɔ̃mɛ gawi ń zɔ̃ɔkɛo ń gbãao ń ikoo vĩ zadɔ̃ gɔɔ i daalɛo ń a tiao e gɔɔpii. Ãmi.
<range>
Lua yã́ pɔ́ lɛ́ mɔ́ kɛi dà Yesu Kilisiɛ aà biiwà a zɔ̀blenaɔnɛ, ɔ̃ à a malaika zĩ̀ ma Zãa a zɔ̀blenawa, a tò ma yã́pi dɔ̃̀.
Lua yã́ pɔ́ Yesu Kilisi dɛ a seelade ũ ɔ̃ má è, ɔ̃ málɛ o.
Gbɛ̃́ pɔ́ zia yã́ɛ bee kyokɛ̀ ń gbɛ̃́ pɔ́ aa a yãmà aa kũaɔá báaadeɔnɛ, asa a gɔɔ kãikũ̀.
Ma Zãa mámɛ ma láɛ bee kɛ̃̀ gãli sopla pɔ́ kú Azi bùsuuɔnɛ. Lua pɔ́ kú za yãa mɛ́ a ku tia mɛ́ àlɛ mɔ́ ń a Nisĩna mɛ̀n sopla pɔ́ kú a kpalabaa aɛɔ
ń Yesu Kilisi pɔ́ dɛ seelade náaide ũo aa gbɛ̃kɛkɛɛ́, aai á tó aafia. Yesupi mɛ́ gàbɔ sɛ̃́ia ũ, ɔ̃mɛ dṹnia kíaɔ gbãade ũ. A yewázi à wá bɔ́ wá duunau ń a au gbãao,
à wá kpá kpalau Lua a Mae gbàgbanaɔ ũ. Ɔ̃mɛ gawi ń gbãao vĩ gɔɔpii! Ãmi.
Ma, àlɛ mɔ́ luabɛpuanau. Gbɛ̃́pii a wɛsiaàlɛ, baa gbɛ̃́ pɔ́ aa aà zɔ̃̀ɔ, dṹnia bui píi i ńzĩa gbɛ̃gbɛ̃ aà yã́ musu. Aà kɛ màa! Ãmi.
Dii Lua mɛ̀: Mámɛ má Alafa ń Omɛgao ũ. Ma Gbãapiide má kú yãa mɛ́ má kú tia mɛ́ málɛ mɔ́.
Mámɛmaa Zãa á gbɛ̃do, naa Yesuwa guu kɔ̃gbɛ̃ɔn wá ũ wɛ́tɛ̃a guu, kpalablea guu, mɛnakɛa guu. Má kú ísia gũgũna pɔ́ wì mɛ Patemɔ guu luayã'oa ń Yesu seeladekɛo yã́i.
Dii gɔɔzĩ Lua Nisĩna dɛ̀dɛa, ɔ̃ ma lɔɔ gbãa mà ma kpɛ lán kã̀ae'ɔwa
à mɛ̀: Yã́ pɔ́ ń è kɛ̃ lá guu, ní kpã́sã gãli sopla pɔ́ kú wɛ̃́lɛɛ beeuɔnɛ: Ɛfɛsɛ, Simiina, Pɛɛgaũ, Tiatii, Saadi, Filadɛlifi ń Laodisio.
Ma lili mà gbɛ̃́ pɔ́ lɛ́ yã'omɛɛpi e. Kɛ́ ma lili màa, ma vua dau è mɛ̀n sopla.
Ma gbɛ̃e è daupiɔ zãnguo lán gbɛ̃nazĩn nɛ́wa. A ulatao daa, àlɛ gálɛ aà gbázĩ, mɛ́ vua asana dɔa aà kùawa.
Aà mikã dɛ púntaitai lán sãkã ge buawa, mɛ́ aà wɛ́ dɛ lán tɛ́vuawa.
Aà gbá lɛ́ tɛkɛ lán mɔgotɛ̃ pɔ́ wàlɛ baasa mua tɛ́ guuwa. Aà lɔɔ dɛ lán izɔ̃ɔsuka kɔ̃fĩwa.
A saana kũa a ɔplaau mɛ̀n sopla, mɛ́ fɛ̃nda lɛna kpɛpla lɛ́ bɔ aà lɛ́u. Aà oa lɛ́ tɛkɛ lán ĩatɛ̃ gbãawa.
Kɛ́ ma aà è, ma lɛlɛ aà gbázĩ, ma gɔ̃ sã́ii. Ɔ̃ à ɔplaa nàa à mɛ̀: Ńsu to vĩa n kũo. Mámɛ má Dɔaana ń Gɔ̃zãnao ũ,
gbɛ̃́ pɔ́ ìɔ ku ũ. Ma ga, ɔ̃ má kú kɛ́, mɛ́ máɔ ku e gɔɔpiiɛ. Má ga ń bɛdao kilinɛɔ kũa.
Yã́ pɔ́ ń è kɛ̃́, yã́ pɔ́ kúɔ ń yã́ pɔ́ a mɔ a kpɛɔ píi.
Saana mɛ̀n sopla pɔ́ ń è ma ɔplaaupiɔ ń vua dau mɛ̀n soplapiɔ asiin kɛ: Saana mɛ̀n soplapiɔá gãli mɛ̀n soplapiɔ dɔaanaɔnɛ, mɛ́ dau mɛ̀n soplapiɔá gãli mɛ̀n soplapiɔnɛ.
Kɛ̃ Ɛfɛsɛ Yesudeɔ dɔaanaɛ: Ma gbɛ̃́ pɔ́ má saana mɛ̀n soplaɔ kũa ma ɔplaau, má bɛ vua dau mɛ̀n soplaɔ zãnguo, mámɛ ma yãɛ bee ò.
Má n yãkɛaɔ dɔ̃ ń zĩ pɔ́ ńlɛ kɛo ń n mɛnakɛao. Nili we gbɛ̃vãiɔ dìlɛo. Gbɛ̃́ pɔ́ aaì ńzĩa dilɛ Lua zĩnaɔ ũ mɛ́ aa dɛ a ũo, n ń yɔ̃́ ń è ɛɛdeɔn ń ũ.
N mɛnafɔ̃̀, n taasikɛ̀ ma yã́i, ni kpasao.
Kási má yãvĩnnɔ. Dafudafukɛlɛgɛ ń kɛ̀mɛɛ.
To n kua zi zadɔ̃ ni busao yã́ dɔngu. Nɔ̀sɛlilɛ, níɔ yã́ pɔ́ ni kɛ yãaɔ kɛ. Tó ni kɛ màao, má mɔma, mí n dau sɛ sɔ̃ò.
Ń beeo ń yã́ɛ bee vĩ, ń za Nikolaiɔ yãkɛau lá má zauwa.
Gbɛ̃́ pɔ́ nɔ̀sɛ vĩ, aà yã́ pɔ́ Lua Nisĩna lɛ́ o Yesudeɔnɛ ma: Má gbɛ̃́ pɔ́ zĩblè gba zɛ́ aà lí wɛ̃nide pɔ́ kú Lua lu guu bɛ ble.
Kɛ̃ Simiina Yesudeɔ dɔaanaɛ: Ma gbɛ̃́ pɔ́ má dɛ Dɔaana ń Gɔ̃zãnao ũ, ma ga ma ɛa vu, mámɛ ma yã́ɛ bee ò.
Má wɛ́tɛ̃a pɔ́ wàlɛ mɔnɛ dɔ̃ ń n taasidekɛo. Ń beeo ɔden n ũ. Gbɛ̃́ pɔ́ aaì mɛ Yudaɔn ń ũ mɛ́ aa dɛ a ũo, an lousisikpɛ dɛ Setãu pɔ́ ũɔ, má dɔ̃ lá aaì yãdɔma.
Ńsu vĩakɛ taasi pɔ́ ńyɔ̃ kɛɛo. Ma, Ibiisi a á gbɛ̃eɔ ká kpɛ́u à á yɔ̃, i wɛ́tɛ̃amɔɛ́ gɔɔ kwi. Ǹyɔ̃ náai vĩ e n gɛ ǹ gaò, mí àizãna kɛnɛ yàae ũ.
Gbɛ̃́ pɔ́ nɔ̀sɛ vĩ, aà yã́ pɔ́ Lua Nisĩna lɛ́ o Yesudeɔnɛ ma: Ga plaade a ĩakpa gbɛ̃́ pɔ́ zĩblèzio.
Kɛ̃ Pɛɛgaũ Yesudeɔ dɔaanaɛ: Ma gbɛ̃́ pɔ́ má fɛ̃nda lɛna kpɛpla vĩ, mámɛ ma yã́ɛ bee ò.
Má n kúkĩi dɔ̃, gu pɔ́ Setãu kpalabaa kuuɛ. Ń ma yã́ kũa, ni lelekpamazio, baa gɔɔ pɔ́ wà ma seelade náaide Antipa dɛ̀ n wɛ̃́lɛu, gu pɔ́ Setãu kuupi.
Kási má yã́ yɔɔna vĩnnɔ. Ń gbɛ̃́ɔ vĩ we, aa Balaaũ yã́ kũa. Balaaũpi mɛ́ dà Balakiɛ, à kɔ̃nikɛ̀ Isailiɔnɛ aa sa'onɔɔ sò aa gbãsĩkɛ̀.
Beewa lɔ ń gbɛ̃́ɔ vĩ we, aa Nikolaiɔ yã́ kũa.
A yã́i tò, nɔ̀sɛlilɛ. Tó ni kɛ màao, má mɔma tia, mí zĩkannɔ ń fɛ̃nda pɔ́ kú ma lɛ́uo.
Gbɛ̃́ pɔ́ nɔ̀sɛ vĩ, aà yã́ pɔ́ Lua Nisĩna lɛ́ o Yesudeɔnɛ ma. Má gbɛ̃́ pɔ́ zĩblè gba mana pɔ́ ulɛa, mí aà gba gbɛpua boolona pɔ́ wà tɔ́ dafu kɛ̃̀wà. Gbɛ̃e aɔ tɔ́pi dɔ̃o, sema gbɛ̃́ pɔ́ má kpàwàpi.
Kɛ̃ Tiatii Yesudeɔ dɔaanaɛ: Ma Lua Nɛ́ pɔ́ ma wɛ́ dɛ lán tɛ́vuawa, ma gbá dɛ lán mɔgotɛ̃wa, mámɛ ma yã́ɛ bee ò.
Má n yãkɛaɔ dɔ̃, n yea gbɛ̃́ɔzi, n luanaaikɛa, n zĩkɛa ń n mɛnakɛao, mɛ́ yã́ pɔ́ ńlɛ kɛ gbɛzã dɛ a káaua.
Kási má yãvĩnnɔ. N nɔɛ Zezabɛli pɔ́ azĩa dìlɛ ãnabi ũ gbà zɛ́. Álɛ ma zɔ̀blenaɔ sãsã, àlɛ danɛ́ aa gbãsĩkɛ aa sa'onɔɔ só.
Ma aà gbà zɛ́ aà nɔ̀sɛlilɛ, ãma a ye à nɔ̀sɛlilɛ à a káaluakaa too.
Ma, má kpaaàzi pɛwa, mí tó gbɛ̃́ pɔ́ gbãsĩkɛ̀aànɔɔ wɛ́tɛ̃a zɔ̃ɔ e, tó aai nɔ̀sɛlilɛ aa aà yã́ tòo.
Má aà ìwaɔ dɛdɛ ń gagyão, Yesudeɔ píi i dɔ̃ kɛ́ mámɛ mi gbɛ̃́ɔ làasoo ń ń sɔ̃o yɔɛ, mɛ́ má fĩabo á baadeɛ a yãkɛawa.
Á Tiatii gbɛ̃́ kĩni pɔ́ á yã́pi kũao mɛ́ á yã́ pɔ́ wì mɛ Setãu asii zɔ̃ɔ dɔ̃oɔ, má aso pãle diɛ́o.
À ɔdidi yã́ pɔ́ á kũawa e màɔ mɔ́.
Gbɛ̃́ pɔ́ zĩblè mɛ́ a yã́ pɔ́ má yeiɔ kũa e a lɛ́wa, má aà gba zɛ́ aà gbãable buiɔwa.
A kiblemá ń mɔ̀ gopanao, a ń wíwi lá wì gĩ̀ oo wiwa, lá ma Mae ma gba zɛ́wa.
Má aà gba gudɔlɛia saana lɔ.
Gbɛ̃́ pɔ́ nɔ̀sɛ vĩ, aà yã́ pɔ́ Lua Nisĩna lɛ́ o Yesudeɔnɛ ma.
Kɛ̃ Saadi Yesudeɔ dɔaanaɛ: Ma gbɛ̃́ pɔ́ má Lua Nisĩna mɛ̀n soplaɔ ń saana mɛ̀n soplaɔ kũa, mámɛ ma yã́ɛ bee ò. Má n yãkɛaɔ dɔ̃. Kua bɛ̃́ɛ tɔ́ mɛ́ dɔma, ãma gɛn n ũ.
Vu, gbɛ̃́ pɔ́ gɔ̃̀nɛɔ lɛ́ ń láo e aaɔ gɛ́ gai, asa má è n yã́e bɔlɛia ma Luaɛo.
A yã́i tò yã́ pɔ́ ń mà mɛ́ ń sì, to àɔ dɔngu, níɔ kũa, ní nɔ̀sɛlilɛ. Tó ni vuo, má mɔma lán kpã́iwa, mɛ́ ńyɔ̃ɔ zaa pɔ́ má mɔ́wà dɔ̃o.
Kási ń gbɛ̃́ɔ vĩ Saadi we yɔɔ aai ń pɔkasa gbãsĩkpao. Wá bɛbɛ sãnu ń pɔ́ puao, asa aa kà a lɛ́i.
Màa gbɛ̃́ pɔ́ zĩblè aɔ pɔkasa pua daa. Má aà tɔ́ dɛ àizãna taalau bauo. Má zɛaànɔ ma Mae ń a malaikaɔ aɛ.
Gbɛ̃́ pɔ́ nɔ̀sɛ vĩ, aà yã́ pɔ́ Lua Nisĩna lɛ́ o Yesudeɔnɛ ma.
Kɛ̃ Filadɛlifi Yesudeɔ dɔaanaɛ: Ma kuaadoade sĩande, má Davidi kilinɛ kũa, mi zɛwɛ̃ gbɛ̃e lí fɔ̃ tào, mi zɛta gbɛ̃e lí fɔ̃ wɛ̃̀o, mámɛ ma yã́ɛ bee ò.
Má n yãkɛaɔ dɔ̃. Ma, ma zɛwɛ̃̀nɛ n aɛ, gbɛ̃e a fɔ̃ tao. Baa tó n gbãa bílao, ń ma yã́ kũa, ni lelekpamazio.
Setãu lousisikpɛ gbɛ̃́ pɔ́ aaì ńzĩa dilɛ Yudaɔ ũ mɛ́ aa dɛ a ũoɔ, má tó ɛɛdepiɔ mɔ kúlɛnɛ, aai dɔ̃ kɛ́ má yenzi.
Lá ń mɛna yã́ pɔ́ má dìlɛnɛ kũa, má n si taasi pɔ́ lɛ́ mɔ́ dṹnia bṹuwa à gbɛ̃́ pɔ́ aa ku tɔɔlɛɔ yɔ̃wa.
Má mɔ́ tia. Ɔdidi yã́ pɔ́ ń kũawa, kɛ́ gbɛ̃e su n ài simao yã́i.
Má gbɛ̃́ pɔ́ zĩblè kɛ ma Lua kpɛ́ gbapɛlɛ ũ. A bɔu bauo. Má a Lua tɔ́ kɛ̃́wà ń ma Lua wɛ̃́lɛ Yelusalɛũ dafu pɔ́ a bɔ aà kĩ́i musu tɔ́o ń ma tɔ́ dafuo.
Gbɛ̃́ pɔ́ nɔ̀sɛ vĩ, aà yã́ pɔ́ Lua Nisĩna lɛ́ o Yesudeɔnɛ ma.
Kɛ̃ Laodisi Yesudeɔ dɔaanaɛ: Ma gbɛ̃́ pɔ́ wì omɛɛ Ãmi, ma seelade náaide sĩande, ma gbɛ̃́ pɔ́ má dɛ pɔ́ pɔ́ Lua kɛ̀ɔ zĩ́na ũ, mámɛ ma yã́ɛ bee ò.
Má n yãkɛaɔ dɔ̃. Ń niɛo mɛ́ ń wãao. Má ye ǹyɔ̃ niɛ ge wãa.
Lá ń lɔ̀ɔlɔɔɛ, ń wãao mɛ́ ń niɛo, má n pisiɛ.
Ni mɛ ɔde àizɛɛde pɔ́ pɔe wɛ̃na vĩon n ũ. Ń dɔ̃ kɛ́ gbɛ̃pã pua baakɛna wɛ̃nade taaside vĩ̀an n ũo.
Málɛ lɛdama, vua baasaa lu ma kĩ́i, ní kɛ ɔde ũ. Pɔkasa pua lu ǹ da, ní n puizi ulɛ ǹ bɔ wíu. Wɛ́ ɛsɛ lu ǹ ka n wɛ́u, ní gu'e.
Mi gbɛ̃́ pɔ́ má yeńziɔ swã́gaga, mi ń toto. A yã́i tò, ãiakɛ, ní nɔ̀sɛlilɛ.
Gwa, má zɛa kpɛɛlɛ, málɛ ɔtaalɛ. Tó gbɛ̃́ ma lɔɔ mà mɛ́ à zɛwɛ̃̀mɛɛ, má gɛ̃ pɔbleaànɔ, i blemanɔ.
Má gbɛ̃́ pɔ́ zĩblè gba zɛ́ aà zɔ̃lɛmanɔ báawa, lá mapi ma zĩblè ma zɔ̃lɛ ń ma Maeo báawawa.
Gbɛ̃́ pɔ́ nɔ̀sɛ vĩ, aà yã́ pɔ́ Lua Nisĩna lɛ́ o Yesudeɔnɛ ma.
A gbɛa ma zɛ è wɛ̃a luabɛ. Ɔ̃ ma lɔɔ pɔ́ má mà káau lán kã̀ae'ɔwa mà lɔ à mɛ̀: Mɔ la, mí yã́ pɔ́ a mɔ bee gbɛa ɔlɔnɛ.
Wegɔ̃ɔ Lua Nisĩna dɛ̀dɛa, ɔ̃ ma kpalabaa è luabɛ we, gbɛ̃e zɔ̃lɛwa.
Gbɛ̃́ pɔ́ zɔ̃lɛwapi lɛ́ tɛkɛ lán gbɛ̀ bɛɛɛde pɔ́ wì mɛ diamaa ń saadɔaniowa. Nàali liaa kpalabaapizi, a í dɛ búunnɔ lán ɛmɛlodiwa.
Kpalabaa mɛ̀n baasɔo mɛ̀ndosaiɔ liaai, gbɛ̃zɔ̃ɔ gbɛ̃ɔn baasɔo mɛ̀ndosaiɔ zɔ̃lɛzɔ̃lɛwà. Aa pɔ́ pua dadaa, aa vua fùa kpákpaa.
Lou lɛ́ pílɛ, àlɛ bɔ kpalabaapi kĩ́i, àlɛ pũna, àlɛ vĩ. Filia naa kpalabaapi aɛ mɛ̀n sopla Lua Nisĩna mɛ̀n soplapiɔ ũ.
Díi da kpalabaapi aɛ lán ísiwa, a da wásawasa e a guu. Kpalabaaɔ zãnguo pɔ́ bɛ̃́ɛ mɛ̀n síiɔ̃ɔ liaa kpalabaapizi. Wɛ́ fĩfĩmá kpɛ ń aɛo.
Pɔ́ bɛ̃́ɛpiɔ sɛ̃́ia bɔ̀ nɔ̀ɔmusuwa, a plaade bɔ̀ gáaewa, a àaɔ̃de oa bɔ̀ gbɛ̃nazĩna oawa, a síiɔ̃de bɔ̀ kúu pɔ́ lɛ́ vuawa.
Pɔ́ bɛ̃́ɛ mɛ̀n síiɔ̃piɔ baade gã̀sĩa vĩ mɛ̀n soolosoolo. Wɛ́ fĩfĩ an gã̀sĩapiɔwa a guu ń a kpɛo. Fãanɛ ń gwãasĩnao aaìɔ o láasai: Kuaadoade, kuaadoade, kuaadoade, Dii Lua Gbãapiide. A ku yãa, a ku tia, mɛ́ àlɛ mɔ́.
Tó pɔ́ bɛ̃́ɛ mɛ̀n síiɔ̃piɔ gbɛ̃́ pɔ́ zɔ̃lɛa báawa ìɔ ku gɔɔpiipi tɔbɔ̀ aa bɛɛɛ dɔ̃̀ɛ̀ aa aà sáaukpà,
gbɛ̃zɔ̃ɔ gbɛ̃ɔn baasɔo mɛ̀ndosaipiɔ ì wúlɛwulɛ aà aɛ aa misiilɛɛ̀, aaì ń fùa gogo kálɛ kpalabaapi aɛ, aaì mɛ:
Dii wá Lua, n ka wà n tɔbɔ, wí bɛɛɛ ń gbãao dɔ̃nɛ, asa n pɔ́pii kɛ̀, an kɛa ń ń kuao dɛ n pɔeã ũɛ.
Ɔ̃ ma taala kooa è na gbɛ̃́ pɔ́ zɔ̃lɛa báawapi ɔplaau, wà yãkɛ̃̀wà kpɛ pla píi, wà a lɛ́ kũ̀kũ ń kã́n'ɔo lɛɛ sopla.
Ɔ̃ ma malaika gbãade è, àlɛ kpàwakɛ ń lɔɔ gbãao à mɛ̀: Démɛ kà kã́n'ɔpiɔ gogoa à lápi pooi?
Asa gbɛ̃e ku luabɛ ge tɔɔlɛ ge tɔɔlɛ zíɛ a fɔ̃ lápi poo à gwao.
Ma ɔ́ɔlɔ̀ maamaaɛ, kɛ́ wi gbɛ̃e e à kà lápi poo gwaao.
Ɔ̃ gbɛ̃zɔ̃ɔpiɔ do òmɛɛ: Ńsu ɔ́ɔlɔo. Gwa, Yuda bui Nɔ̀ɔmusu pɔ́ dɛ Davidi kpala pɔ́ vlãpà Kía ũ zĩblè. A fɔ̃ kã́n'ɔ mɛ̀n soplapiɔ gogo, i lápi poo.
Ɔ̃ ma Sã è zɛa báapi guo, pɔ́ bɛ̃́ɛ mɛ̀n síiɔ̃piɔ ń gbɛ̃zɔ̃ɔpiɔ zãnguo. A dɛ lá wà aà kòlokpawa. A kɔ́ba sopla ń wɛ́o sopla, Lua Nisĩna mɛ̀n sopla pɔ́ à ń zĩ́ dṹnia gupiiuɔ ũ.
À gɛ̀ lápi sì gbɛ̃́ pɔ́ zɔ̃lɛa báawapi ɔzĩ.
Kɛ́ à lápi sì, pɔ́ bɛ̃́ɛ mɛ̀n síiɔ̃piɔ ń gbɛ̃zɔ̃ɔ gbɛ̃ɔn baasɔo mɛ̀ndosaipiɔ kùlɛkulɛ Sãpi aɛ. An baade mɔɔna kũa ń vua tùu pɔ́ tulaletika a paio. Tulaleti piá Lua gbɛ̃́ɔ wabikɛaɔɛ.
Aalɛ lɛ̀ dafu sí aa mɛ̀: N ka lápi sia ǹ kã́n'ɔpiɔ gogo, asa wà n dɛ, n gbɛ̃́ɔ bò Luaɛ ń n auo bui píi guu, buiyã píi guu, gbɛ̃́pii guu, bùsu píi guu.
N ń kpá kpalau wá Lua gbàgbanaɔ ũ, aai kible tɔɔlɛ.
Ɔ̃ ma malaikaɔ è liaa báapizi ń pɔ́ bɛ̃́ɛpiɔ ń gbɛ̃zɔ̃ɔpiɔ dasidasi, an dasi kà ɔ̀aasɔsɔo lɛɛ ũma'ũma, wa fɔ̃ ń lɛ́ dɔ̃o. Ma ń kɔ̃fĩ mà,
aalɛ o ń lɔɔ gbãao: Sã pɔ́ wa dɛ̀ kà wà iko dɔ̃ɛ̀ ń àizɛɛo ń ɔ̃nɔo ń gbãao ń bɛɛɛo wí aà táasilɛ wà aà tɔbɔ.
Ɔ̃ pɔ́ pɔ́ Lua kɛ̀ musu ń tɔɔlɛo ń tɔɔlɛ zíɛo ń ísia guuo píi, pɔ́ pɔ́ kú baama píiɔ, má mà aa mɛ̀: Wàɔ bɛɛɛ ń gbãao dɔ̃ gbɛ̃́ pɔ́ zɔ̃lɛa báawaɛ ń São, wíɔ ń táasilɛ wàɔ ń tɔbɔ gɔɔpii.
Pɔ́ bɛ̃́ɛ mɛ̀n síiɔ̃piɔ mɛ̀, ãmi. Ɔ̃ gbɛ̃zɔ̃ɔpiɔ wùlɛwulɛ aa misìilɛɛ̀.
Má è Sã kã́n'ɔ mɛ̀n soplapiɔ sɛ̃́ia gò. Ɔ̃ má mà pɔ́ bɛ̃́ɛ mɛ̀n síiɔ̃piɔ do yã'ò lán louvĩawa à mɛ̀: Mɔ́!
Ɔ̃ ma sɔ̃kaapua è, gbɛ̃́ pɔ́ di a kpɛ sá kũa. Wà kíafua kpàɛ̀, ɔ̃ à bɔ̀ zĩ̀blena ũ, à gɛ̀ zĩblei.
Kɛ́ à kã́n'ɔ plaade gò, má mà pɔ́ bɛ̃́ɛ plaade mɛ̀: Mɔ́!
Sɔ̃́ pãle bɔ̀ lɔ, a dɛ tɛ̃́nzoizoi. Wà gbɛ̃́ pɔ́ di a kpɛ gbà zɛ́ aà aafia sí dṹniawa, kɛ́ gbɛ̃́ɔ kɔ̃ dɛdɛ. Wà fɛ̃nda zɔ̃ɔ kpàwà.
Kɛ́ à kã́n'ɔ àaɔ̃de gò, má mà pɔ́ bɛ̃́ɛ àaɔ̃de mɛ̀: Mɔ́! Ɔ̃ ma sɔ̃́ sia è, gbɛ̃́ pɔ́ di a kpɛ zaa kũa.
Má mà lán lɔɔwa, à bɔ̀ pɔ́ bɛ̃́ɛ mɛ̀n síiɔ̃piɔ guu à mɛ̀: Ése zaa lɛ do mɛ́ gɔɔ do zĩ ɔ̃a ũ. Mase zaa lɛ àaɔ̃ mɛ́ gɔɔ do zĩ ɔ̃a ũ. Ńsu to nísi ń vɛ̃ɛo sàsakũo.
Kɛ́ à kã́n'ɔ síiɔ̃de gò, ma pɔ́ bɛ̃́ɛ síiɔ̃de lɔɔ mà à mɛ̀: Mɔ́!
Ɔ̃ ma sɔ̃kaasina è, gbɛ̃́ pɔ́ di a kpɛ tɔ́n Ga, mɛ́ Bɛda tɛaàzi. Wà ń gbá zɛ́ aaɔ iko vĩ dṹnia gbɛ̃́ɔ lɛɛ síiɔ̃dewa, aa ń dɛdɛ ń zĩo ń iminao ń gagyão ń wàiɔ.
Kɛ́ à kã́n'ɔ sɔode gò, ma gbɛ̃́ pɔ́ wà ń dɛdɛ luayã'oa ń Yesu seeladekɛo yã́iɔ gyaadeɔ è tulaletikatɛakĩi zíɛ.
Aa wii gbãa lɛ̀ aa mɛ̀: Dii Kuaadoade Sĩande, e bɔɛ ńyɔ̃ yã́kpalɛkɛ ń gbɛ̃́ pɔ́ aa ku tɔɔlɛɔ, ní wá dɛa tɔsimái?
Ɔ̃ wà ulatao pua dàda ń baadeɛ, wa ònɛ́ aa mɛnakɛ yɔɔ e an Yesude zɔ̀blen dee pɔ́ wa ń dɛdɛ láńwaɔ lɛ́ ká.
Kɛ́ à kã́n'ɔ soolode gò, má è tɔɔlɛ lùalua pãsĩpãsĩ, ĩatɛ̃ siakũ̀ níinii lán zwãa daa ùsiuwa, mɔvua tɛ̃akũ̀ lán auwa míɔmiɔ.
Saanaɔ wòlo luabɛ aa kwɛ̀ tɔɔlɛ lán zàa'ĩana libɛ ísi woloawa.
Luabɛ kɛ̃̀aa à kòokoo lán pɛwa. Gbɛ̀sĩsĩɔ ń ísia gũgũnaɔ sɔ̃̀ píi.
Dṹnia kíaɔ ń kpalablenaɔ ń sosa gbɛ̃zɔ̃ɔɔ ń ɔdeɔ ń gbãadeɔ ń gbɛ̃́piio zɔɔ ge wɛ̃́ɛɔ ùlɛ gbɛ̀'ɛɔ ń gbɛ̀sɔɔnaɔ guu.
An lɛ́ dɔ: Sĩ̀sĩɔ ń gbɛsiɔ à dawála à wá ulɛ gbɛ̃́ pɔ́ zɔ̃lɛa báawaɛ, à wá sí Sã pɔkũmawa.
Asa an pɔkũmabɔbɔmagɔɔ zɔ̃ɔ kà. Démɛ a fɔ̃ bɔui?
Bee gbɛa ma malaika gbɛ̃ɔn síiɔ̃ɔ è zɛzɛ dṹnia gola síiɔ̃wa, an baade a gola ĩ́ana kũa, kɛ́ ĩ́ana su pɛ tɔɔlɛ ge ísia ge líewao yã́i.
Ɔ̃ ma malaika pãle è, à bɔ̀ gukpɛ oi, a Lua bɛ̃́ɛ seelakɛbɔ kũa. À lɛ́ gbãa zù malaika gbɛ̃ɔn síiɔ̃ pɔ́ wà ń gbá zɛ́ aa tɔɔlɛ ń ísiao ɔ̃̀ɔkpapiɔzi
à mɛ̀: Ásu tɔɔlɛ ge ísia ge líɔ ɔ̃̀ɔkpao e wà seelakɛ wá Lua zɔ̀blenaɔ mi'aɛwa.
Ɔ̃ wà gbɛ̃́ pɔ́ wà seelapi kɛ̀máɔ lɛ́ òmɛɛ, aa gbɛ̃ɔn ɔ̀aasɔsɔo lɛɛ basopla ń síiɔ̃oɛ (144.000). Aa bɔ̀ Isaili bui píi guu.
Wà seelakɛ̀ Yuda buiɔwa gbɛ̃ɔn ɔ̀aasɔsɔo lɛɛ kuɛpla (12.000) ń Lubɛni buiɔ gbɛ̃ɔn ɔ̀aasɔsɔo lɛɛ kuɛpla ń Gada buiɔ gbɛ̃ɔn ɔ̀aasɔsɔo lɛɛ kuɛpla
ń Asɛɛ buiɔ gbɛ̃ɔn ɔ̀aasɔsɔo lɛɛ kuɛpla ń Nɛfatali buiɔ gbɛ̃ɔn ɔ̀aasɔsɔo lɛɛ kuɛpla ń Manase buiɔ gbɛ̃ɔn ɔ̀aasɔsɔo lɛɛ kuɛpla
ń Simɛɔ buiɔ gbɛ̃ɔn ɔ̀aasɔsɔo lɛɛ kuɛpla ń Levii buiɔ gbɛ̃ɔn ɔ̀aasɔsɔo lɛɛ kuɛpla ń Isakaa buiɔ gbɛ̃ɔn ɔ̀aasɔsɔo lɛɛ kuɛpla
ń Zabulɔni buiɔ gbɛ̃ɔn ɔ̀aasɔsɔo lɛɛ kuɛpla ń Yosɛfu buiɔ gbɛ̃ɔn ɔ̀aasɔsɔo lɛɛ kuɛpla ń Bɛ̃yãmɛɛ buiɔ gbɛ̃ɔn ɔ̀aasɔsɔo lɛɛ kuɛpla.
Bee gbɛa ma gbɛ̃́ɔ è dasidasi, wa fɔ̃ ń naoo. Aa bɔ̀ bùsu píi guu, bui píi guu, gbɛ̃́pii guu, buiyã píi guu. Aa zɛzɛa kpalabaa ń São aɛ. Aa ulatao pua dadaa, kpakpa lá nanaa ń ɔzĩ.
Aalɛ wii gbãa lɛ́, aalɛ mɛ: Wá Lua pɔ́ zɔ̃lɛa báawa ń São mɛ́ ì ń suaba.
Malaikaɔ zɛzɛ aa lìa kpalabaazi ń gbɛ̃zɔ̃ɔɔ ń pɔ́ bɛ̃́ɛ mɛ̀n síiɔ̃ɔ ḿpii, ɔ̃ aa ń mi pɛ̀lɛpɛlɛ báapi aɛ, aa kùlɛ Luaɛ
aa mɛ̀: Ãmi! Wá Lua mɛ́ tɔ́ vĩ ń gawio ń ɔ̃nɔo ń sáabuo ń bɛɛɛo ń ikoo ń gbãao gɔɔpii. Ãmi!
Ɔ̃ gbɛ̃zɔ̃ɔpiɔ do ma la à mɛ̀: Deɔn ulataopuadanapiɔ ũi? Aa bɔ̀ má ni?
Má òɛ̀: Baa, ḿmɛ ń dɔ̃. Ɔ̃ a òmɛɛ: Gbɛ̃́ pɔ́ aa bɔ̀ wɛ́tɛ̃a zɔ̃ɔ guuɔnɛ. Aa ń ulataopiɔ pì Sã au guu à puakũ̀.
Bee yã́i aa ku Lua kpalabaa aɛ, aaìɔ zɔbleɛ̀ aà kpɛ́u fãanɛ ń gwãasĩnao, mɛ́ gbɛ̃́ pɔ́ zɔ̃lɛa báawapi ì ɔkuńla.
Nɔana ge imi a ń dɛ lɔo, ĩatɛ̃ a ń lɛ́o, mɛ́ gu a wãmáo,
asa Sã pɔ́ zɛa báapiwa guoguo a ń dã́, i dɔaanɛ́ e nibɔna í wɛ̃nidei, mɛ́ Lua a ń wɛ́'i gogonɛ́ píi.
Kɛ́ Sã kã́n'ɔ soplade gò, luabɛ kɛ̀ kílikili lán mɔwɛn baakwi taawa.
Ɔ̃ ma malaika gbɛ̃ɔn sopla pɔ́ aaìɔ zɛa Lua aɛɔ è, wà kã̀ae kpàmá mɛ̀n sopla.
Ɔ̃ malaika pãle mɔ̀ zɛ̀ tulaletikatɛakĩi pɔ́ wa pì ń vuao saɛ, a tɛ́sibɔ pɔ́ wa pì ń vuao kũa. Wà tulaleti kpàwà zɔ̃ɔzɔ̃ɔ ń Lua gbɛ̃́ɔ píi wabikɛaɔ aà kátɛa, ɔ̃ a kàtɛa kpalabaa aɛ tulaletikatɛakĩipiwa.
Ɔ̃ tulaleti súɛlɛ ń Lua gbɛ̃́ɔ wabikɛaɔ fɛ̀lɛ malaikapi ɔzĩ Lua aɛ.
Ɔ̃ malaikapi tɛ́sibɔ sɛ̀ à tulaletikatɛakĩi tɛ́ sì a pai, a zù tɔɔlɛ. Lou lɛ́ vĩ, àlɛ pũna, àlɛ pílɛ, tɔɔlɛ lùalua.
Malaika gbɛ̃ɔn sopla pɔ́ aa kã̀ae mɛ̀n sopla kũapiɔ a pɛa sɔukɛ̀.
A sɛ̃́ia a pɔ́ pɛ̀, ɔ̃ lougbɛ ń tɛ́o yãalɛa ń auo kwɛ̀ tɔɔlɛ. Tɔɔlɛ lɛɛ àaɔ̃de tɛkũ̀, líɔ lɛɛ àaɔ̃de tɛkũ̀, sɛ̃̀ ísi tɛkũ̀ míɔ.
Malaika plaade a pɔ́ pɛ̀, ɔ̃ pɔ́ tɛde bɔ̀ à sì ísiau lán gbɛ̀sĩsĩ zɔ̃ɔwa. Ísia lɛɛ àaɔ̃de lì au ũ,
ɔ̃ ísia pɔ́ bɛ̃́ɛɔ lɛɛ àaɔ̃de gàga, mɛ́ gó'ilɛnaɔ lɛɛ àaɔ̃de ɔ̃̀ɔkpà.
Malaika àaɔ̃de a pɔ́ pɛ̀, ɔ̃ saan zɔ̃ɔ pɔ́ lɛ́ tɛ́kũ lán sɛ̃tɛwa bɔ̀ luabɛ, à lɛ̀lɛ dà swaɔ ń nibɔnaɔ lɛɛ àaɔ̃dela.
Saanapi tɔ́n Gɔ̃i. Í lɛɛ àaɔ̃de lì gɔ̃i ũ, ɔ̃ gbɛ̃́ pɔ́ ípi mìɔ gàga dasi a kĩ̀sã yã́i.
Malaika síiɔ̃de a pɔ́ pɛ̀, ɔ̃ wà ĩatɛ̃ lɛɛ àaɔ̃de lɛ̀ ń mɔvua lɛɛ àaɔ̃deo ń saanaɔ lɛɛ àaɔ̃deo, kɛ́ an lɛɛ àaɔ̃de siakũ yã́i. Ɔ̃ fãanɛ lɛɛ àaɔ̃de gɔ̃̀ gupuasai, màaɛ gwãasĩna lɔ.
Ɔ̃ ma kúu è, àlɛ vua musumusu. Má mà à wii gbãa lɛ̀ à mɛ̀: Waiyoo, waiyoo, waiyoo gbɛ̃́ pɔ́ kú tɔɔlɛɔ malaika gbɛ̃ɔn àaɔ̃ pɔ́ gɔ̃̀piɔ kã̀ae'ɔ pɔ́ a bɔ yã́i.
Malaika sɔode a pɔ́ pɛ̀, ɔ̃ ma saana è, à bɔ̀ luabɛ à lɛ̀lɛ tɔɔlɛ. Ɔ̃ wà gbã́o zòolo kilinɛ kpàwà,
ɔ̃ saanapi gbã́o zòolopi zɛ́ wɛ̃̀. Súɛlɛ bɔ̀u lán mua zɔ̃ɔ súɛlɛwa, ɔ̃ gbã́opi súɛlɛ ĩatɛ̃ siakũ̀, gu kɛ̀ síii.
Kwaɔ bɔ̀lɛ súɛlɛpi guu aa lì tɔɔlɛa. Wà ń gbá iko lán dṹnia sóiɔ pɔ́wa.
Wa ònɛ́ aasu ĩada sɛ̃e ge láe ge líewao, sema gbɛ̃́ pɔ́ aa Lua seela vĩ ń mi'aɛwaoɔ.
Wi ń gba zɛ́ aa gbɛ̃́ɔ dɛdɛo. Aa wãwã kpáńzi e mɔ sɔoɛ. An wãwã dɛ lán sói gbɛ̃́paa wãwãwaɛ.
Gɔɔ beeɔ zĩ́ gbɛ̃́ɔ wɛɛlɛ ga mɔ́ ń sɛ́, a mɔo. Ga ni a ń dɛ, kási ga a bàalɛnɛ́ɛ.
Kwapiɔ dɛ lán sɔ̃́ pɔ́ an zĩkasɔu màɔwa. Aa pɔe kpákpaa lán vua fùawa, an oa bɔ̀ lán gbɛ̃nazĩna pɔ́wa.
An mikã dɛ gbã̀agbãa lán nɔɛ pɔ́wa, an swaaɔ dɛ lán nɔ̀ɔmusu pɔ́wa.
An kua dɛ lá aa mɔ̀ ula dadaawa, an gã̀sĩa kĩ́i dɔ lán gó dasi pɔ́ sɔ̃́ɔ lɛ́ gálɛ zĩ guuɔ kɔ̃fĩwa.
Aa vlã́ vĩ ń kao lán sóiwa. An iko kú ń vlã́piɔwa aa ĩadaò gbɛ̃́ɔwa e mɔ sɔo.
Gbã́o zòolo malaikapi mɛ́ ń kía ũ. Ń Ɛbɛlu yã́o aà tɔ́n Abadɔ̃. Ń Gɛlɛki yã́o sɔ̃ Apɔliɔ̃.
Wɛ̃na sɛ̃́ia gɛ̃̀, wɛ̃na mɛ̀n plaɔ lɛ́ mɔ́ a kpɛ lɔ.
Malaika soolode a kã̀ae pɛ̀. Ma lɔɔ mà à bɔ̀ Lua aɛ tulaletikatɛakĩi pɔ́ wa pì ń vuao a kɔ́ba síiɔ̃ɔ kĩ́i.
A ò malaika soolode pɔ́ kã̀ae kũaɛ à mɛ̀: Malaika gbɛ̃ɔn síiɔ̃ pɔ́ yeyea swa zɔ̃ɔ Uflata saɛɔ polo.
Ɔ̃ wà malaika gbɛ̃ɔn síiɔ̃ pɔ́ wà ń sɔukɛ̀ wɛ̃ bee, mɔ bee, gɔɔ bee, zaa bee yã́iɔ pòlo, kɛ́ aa gbɛ̃nazĩna lɛɛ àaɔ̃de dɛdɛ yã́i.
Ma sosa sɔ̃deɔ dasilɛ mà, aa miliɔ̃ ɔ̀aa doɛ.
Wɛ́pungu'eapi guu lá ma sɔ̃́piɔ ń ń dikpɛnaɔ èn kɛ: Aa mɔ̀ ulaɔ dadaa tɛ̃́ɛɛ lán tɛ́wa, búunnɔ lán bulawa, tɛ̃́ɛɛ lán kpà'iwa. Sɔ̃́piɔ mi dɛ lán nɔ̀ɔmusu miwa. Tɛ́ ń súɛlɛo ń ĩatɛ̃gbɔ̃o lɛ́ bɔ ń lɛ́u.
Ĩa mɛ̀n àaɔ̃ɛ beeɔ, tɛ́ ń súɛlɛo ń ĩatɛ̃gbɔ̃ pɔ́ lɛ́ bɔ ń lɛ́uo mɛ́ gbɛ̃nazĩna lɛɛ àaɔ̃deɔ dɛ̀dɛ.
Asa sɔ̃́piɔ iko kú ń lɛ́ guuɛ ń ń vlã́o lɔ. An vlã́ dɛ lán mlɛ̃wa, aa mi vĩ aaì ĩadaò gbɛ̃́ɔwa.
Gbɛ̃́ kĩni pɔ́ aai gaga ĩa bee musuoɔ, aai nɔ̀sɛlilɛ aa pɔ́ pɔ́ aa kɛ̀ yã́ tòo. Aa gì lɛ́ kúlɛ tã́aɔnɛ ń pɔ́ pɔ́ aa kɛ̀ ń vuao ń ã́nusuo ń mɔgotɛ̃o ń gbɛo ń líoɔnɛ. Pɔ́piɔ lí gu'eo, aali yãmao, aali táa'o sɔ̃o.
Aai nɔ̀sɛlilɛ aa ń gbɛ̃dɛa ge an gbɛ̃kɔɔlɛkɛa ge an gbãsĩkɛa ge an kpã́i'oa tòo.
Ɔ̃ ma malaika gbãade pãle è à bɔ̀ luabɛ, àlɛ pila. A luabɛpuana daa, nàali liaa aà mii. Aà oa dɛ lán ĩatɛ̃wa, aà gbá dɛ lán zàmikulu tɛ́wa.
A taala nɛ́na kũa pooa. À ɔplaa gbá pɛ̀lɛ ísiaa, à ɔzɛɛ gbá pɛ̀lɛ tɔɔlɛ.
À wii gbãa lɛ̀ lán nɔ̀ɔmusu pũnaawa. Kɛ́ à wiilɛ̀, louvĩa mɛ̀n soplaɔ yã'ò.
Kɛ́ louvĩa mɛ̀n soplapiɔ yã'ò, má ye mà kɛ̃ lá guu, ɔ̃ ma lɔɔ mà à bɔ̀ luabɛ à mɛ̀: Ńyɔ̃ yã́ pɔ́ louvĩa mɛ̀n soplapiɔ ò kũa asii guu, ńsu kɛ̃o.
Malaika pɔ́ má è zɛa ísia ń tɔɔlɛowapi a ɔplaa sɛ dɔ̀ musu,
ɔ̃ a ò ń Lua pɔ́ kú gɔɔpii à musu ń tɔɔlɛo ń ísiao kɛ̀ ń pɔ́ pɔ́ kú ń guuɔ píi tɔ́o à mɛ̀: A gɛ̃gɛ̃ lɔo.
Malaika soplade kã̀aepɛzĩ tó àlɛ mɔ́ pɛ́i, Lua pɔeã pɔ́ ulɛa a kɛ sa, lá à a baokpà a zɔ̀blena ãnabiɔnɛwa.
Ɔ̃ ma lɔɔ pɔ́ má mà à bɔ̀ luabɛpi mà lɔ à mɛ̀: Gɛ ǹ lá nɛ́na pooa pɔ́ na malaika pɔ́ zɛa ísia ń tɔɔlɛowa ɔzĩpi sí.
Ɔ̃ ma gɛ malaikapi kĩ́i, má òɛ̀ aà lá nɛ́napi kpaa, ɔ̃ a òmɛɛ: Si ǹ só. Aɔ na n lɛ́u lán zɔ́wa, iɔ ĩ́i n nɔ̀sɛu.
Ɔ̃ ma lá nɛ́napi sì malaikapi ɔzĩ, má sò. A na ma lɛ́u lán zɔ́wa. Kɛ́ má mɔ̀, à ĩ́ikũ̀ ma nɔ̀sɛu.
Ɔ̃ wa òmɛɛ: Dɔaa ǹ ãnabikɛkɛ lɔ maamaa buiɔ ń bùsu gbɛ̃́ɔ ń buiyãɔ ń kíaɔ yã́ musu.
Ɔ̃ wà fee kpàa pɔyɔ̃bɔ ũ, wa òmɛɛ: Fɛlɛ Lua kpɛ́ yɔ̃ ń aà gbagbakĩio, ní lousisina pɔ́ kú weɔ nao.
Ǹ a ua tó, ńsu yɔ̃o, asa wa kpà luayãdansaiɔwaɛ. Aa ɔ̃zɔ̃ Lua wɛ̃́lɛwa e mɔ bla ń plao.
Má a seelade gbɛ̃ɔn plaɔ gba zɛ́ aa ãnabikɛkɛ gɔɔ ɔ̀aa soolo ń bàaɔ̃opi (1.260) guu zwã̀nkasaɔ dadaa.
Gbɛ̃́piɔ mɛ́ kuli mɛ̀n plaɔ ń dau mɛ̀n pla pɔ́ zɛa dṹnia Dii aɛɔ ũ.
Tó gbɛ̃́ lɛ́ wɛɛlɛ ĩadamá, tɛ́ a bɔ ń lɛ́u à kṹ ń ibɛɛpiɔwa. Tó gbɛ̃́ su lɛ́ wɛɛlɛ ĩadamá, màa ade a ga.
Aa luabɛ zɛtaa iko vĩ, kɛ́ lou su ma gɔɔ pɔ́ aalɛ ãnabikɛkɛo yã́i. Aa í lilɛa au ũ iko vĩ lɔ. Aa kìsia bui píi kpá dṹniazi gɔɔ pɔ́ aa yeiwa.
Tó aa ń seeladekɛ kɛ̀ aa làa, wài pɔ́ a bɔ gbã́o zòolo guu a zĩkańnɔ, i zĩblemá à ń dɛdɛ.
An gɛ aɔ kálɛa mɛɛwia zɔ̃ɔ pɔ́ wà ń Dii pàuliwa zɛa guu. Yáasi guu wì mɛ mɛɛwiapiɛ Sɔdɔũ ge Egipi.
Gbɛ̃́ɔ ń buiɔ ń buiyã'onaɔ ń bùsu gbɛ̃́ɔ aa ń gɛɔ gwagwa e gɔɔ àaɔ̃ ń kĩnio, aa we wà ń vĩo.
Gbɛ̃́ pɔ́ aa ku tɔɔlɛɔ pɔnakɛ, aai dikpɛkɛ, aai gbadakɔ̃ɛ, kɛ́ ãnabi gbɛ̃ɔn pla pɔ́ wãwã kpàńzipiɔ gàga yã́i.
Gɔɔ àaɔ̃ ń kĩniopi gbɛa Lua tò ĩ́an wɛ̃nide gɛ̃̀ńgu, ɔ̃ aa fɛ̀lɛ zɛ̀. Vĩa zɔ̃ɔ gbɛ̃́ pɔ́ ń éɔ kũ̀.
Ɔ̃ ãnabipiɔ lɔɔ gbãa mà à bɔ̀ luabɛ, a ònɛ́: À fɛlɛ mɔ́ la. Ɔ̃ aa fɛ̀lɛ tà musu luabɛpuana guu gɔɔ pɔ́ an ibɛɛɔ wɛ́ fĩ̀má.
Zĩbeezĩ tɔɔlɛ lùalua pãsĩpãsĩ, mɛɛwiapi lɛɛ kwide kwɛ̀, ɔ̃ gbɛ̃ɔn ɔ̀aasɔsɔo lɛɛ sopla (7.000) gàga tɔɔlɛlualuaapi guu. Vĩa gbɛ̃́ kĩniɔ kũ̀, ɔ̃ aa Lua Musude tɔbɔ̀.
Wɛ̃na plaade gɛ̃̀, a àaɔ̃de lɛ́ ká sa.
Malaika soplade a kã̀ae pɛ̀. Lɔɔ gbãaɔ bɔ̀ luabɛ wà mɛ̀: Dṹnia kpala gɔ̃̀ wá Dii ń kía pɔ́ a kpào pɔ́ ũ, aɔ kible gɔɔpii.
Gbɛ̃zɔ̃ɔ gbɛ̃ɔn baasɔo mɛ̀ndosai pɔ́ zɔ̃lɛzɔ̃lɛa ń báawa Lua aɛpiɔ ń mi pɛ̀lɛpɛlɛ tɔɔlɛ aa kùlɛɛ̀
aa mɛ̀: Dii Lua Gbãapiide, ń kú yãa mɛ́ ń kú tia, wa n sáaukɛ̀, asa n bɔ ń n gbãa zɔ̃ɔoɛ, ɔ̃ n gbasa n na kibleawa.
Bùsu píi gbɛ̃́ɔ za fɛ̃̀, ɔ̃ n pɔkũmabɔ̀bɔmá. N yã́kpalɛkɛa ń gyaadeɔ gɔɔ kà. Ńyɔ̃ fĩabo n zɔ̀blena ãnabiɔnɛ ń n gbɛ̃́ pɔ́ aalɛ vĩakɛnɛɔ, nɛ́fɛ̃nɛn gbɛ̃zɔ̃ɔ, ní dṹniadɛnaɔ dɛdɛ.
Ɔ̃ wà Lua kpɛ́ pɔ́ kú musu wɛ̃̀, ɔ̃ ma Luabaakuańnɔ kpagolo è. Lou lɛ́ pílɛ, àlɛ vĩ, àlɛ pũna. Tɔɔlɛ lùalua, lougbɛ pãsĩ kwɛ̀.
Ɔ̃ ma seela zɔ̃ɔ è luabɛ. Nɔɛe ĩatɛ̃ yea zwãa ũ, mɔvua ku aà gbá zíɛ, a saana mɛ̀n kuɛplaɔ kpaa kía fala ũ.
A nɔsia, ɔ̃ nɔwãwã mɔ̀wà, àlɛ nɛ'iwãwã wii lɛ́.
Ɔ̃ ma seela pãle è luabɛ. Kwãsa tɛ̃a zóizoi kú we, a mi sopla, a kɔ́ba kwi. A kíafua mɛ̀n sopla kpákpaa.
À saana lɛɛ àaɔ̃de wòlo luabɛ ń a vlã́o a kwɛ̀ tɔɔlɛ, ɔ̃ à mɔ̀ zɛ̀ nɔɛ pɔ́ ye nɛ'ipi aɛ, kɛ́ à e nɛ́ pɔ́ a ipi so yã́i.
Ɔ̃ nɔɛpi nɛgɔ̃ɛ pɔ́ a kible bui píiwa ń mɔ̀ gopanao ì. Ɔ̃ wà nɛ́pi sɛ̀ tàò Lua ń a kpalabaao kĩ́i.
Nɔɛpi bàalɛ̀ tà sɛ̃u, gu pɔ́ Lua kɛ̀kɛɛ̀ wà aà gwau gɔɔ ɔ̀aa soolo ń bàaɔ̃opi (1.260) guu.
Ɔ̃ zĩ fɛ̀lɛ luabɛ, Misɛli ń a malaikaɔ zĩkà ń kwã́pio, mɛ́ kwã́ ń a malaikaɔ zĩkàńnɔ.
Ɔ̃ an gbãa kɛ̃̀sã, aai zɔ̃lɛkĩi e luabɛ lɔo.
Wà kwãsapi ya bɔ̀. Ɔ̃mɛ mlɛ̃̀ zi pɔ́ wì mɛ Ibiisi ge Setãu, dṹnia bṹu sã̀sãna ũ. Wà aà bɔ zù tɔɔlɛ ń a ìwaɔ sãnu.
Ɔ̃ ma lɔɔ gbãa mà luabɛ à mɛ̀: Wá Lua zĩblè sa, aà gbãa ń aà kpalao bɔ̀ gupuau, à iko kpà kía pɔ́ á kpàwa. Asa wà gbɛ̃yaana pɔ́ ìɔ wá gbɛ̃́ɔ yaa wá Luaɛ fãanɛ ń gwãasĩnao ya bɔ̀.
Wá gbɛ̃́ɔ zĩblèwà ń Sã au gbãao ń ń seeladekɛyão. Aa gì ń wɛ̃nii e aa gɛ̀ gàò.
A yã́i tò á gbɛ̃́ pɔ́ á kú luabɛɔ, à pɔnakɛ. Waiyoo tɔɔlɛ ń ísiao, asa Ibiisi pìlawá ń pɔkũma zɔ̃ɔoɛ, kɛ́ a dɔ̃ gɔɔ pɔ́ gɔ̃̀ɛ bílao yã́i.
Kɛ́ kwã́ è wà a zu tɔɔlɛ, ɔ̃ à pɛ̀lɛ nɔɛ pɔ́ nɛgɔ̃ɛ ìpizi.
Ɔ̃ wà kúu zɔ̃ɔ gã̀sĩa kpà nɔɛpiwa mɛ̀n pla, aà vuaò, i zãkũ ń mlɛ̃pio, à ta gu pɔ́ wa kɛ̀kɛɛu sɛ̃u, kɛ́ wà aà gwau wɛ̃̀ àaɔ̃ ń kĩniopi guu.
Mlɛ̃pi í pìsi nɔɛpi kpɛ lán swawa, kɛ́ ísɔ̃ e aà sɛ́,
ɔ̃ tɔɔlɛ nɔɛpi mìsi, à a lɛ́ wɛ̃̀ à í pɔ́ bɔ̀ kwã́ lɛ́upi mì.
Ɔ̃ kwã́pi pɔ pà nɔɛpizi, à gɛ̀ zĩkai ń aà bui pɔ́ gɔ̃̀ɔ, gbɛ̃́ pɔ́ aa Lua yã́ kũa mɛ́ aaìɔ Yesu seeladekɛ kɛɔ.
A zɛa ísialɛ.
Ɔ̃ ma wài è, àlɛ bɔ ísiapi guu, aà kɔ́ba kwi, aà mi sopla. Kɔ́ba mɛ̀n kwipiɔ kíafuaɔ kpákpaa. Dɔ́ɛa ń Luao tɔ́ kɛ̃a aà mipiɔwa.
Wài pɔ́ má èpi bɔ̀ lán gbɛaanawa. Aà ɔ pãsĩ maamaaɛ, mɛ́ aà lɛ́ dɛ nɔ̀ɔmusu lɛ́wa. Kwã́ a gbãa kpàwà ń a kpalao ń a iko zɔ̃ɔo.
Aà mipiɔ do dɛ lá wà a kaikɛ̀ dɛadɛa a bɔ làawa. Aà yã́ bɔ̀ dṹnia gbɛ̃́pii saɛ, ɔ̃ aa tɛ̀aàzi.
Ɔ̃ aa kùlɛ kwã́piɛ, kɛ́ à a iko kpà wàipiwa yã́i. Aa kùlɛ wàipiɛ lɔ aa mɛ̀: Démɛ kà wàipiwai? Démɛ a fɔ̃ zĩkaaànɔi?
Wà walayã'olɛ dɔ̀ wàipiɛ aà Lua tɔbɛ̃ɛsiò, mɛ́ wà aà gbà zɛ́ aàɔ iko vĩ e mɔ bla ń plao.
Ɔ̃ à nà dɔ́ɛa ń Luaowa, à aà tɔbɛ̃ɛsì ń aà kúkĩio ń gbɛ̃́ pɔ́ kú weɔ.
Wà aà gbà zɛ́ aà zĩka ń Lua gbɛ̃́ɔ, i zĩblemá. Wà aà gbà zɛ́ lɔ aàɔ iko vĩ bui píiwa ń gbɛ̃́piio ń buiyãɔ píi ń bùsu píi gbɛ̃́ɔ.
Gbɛ̃́ pɔ́ aa ku tɔɔlɛɔ kúlɛ wàipiɛ ḿpii, mɛ́ i kɛ gbɛ̃́ pɔ́ an tɔ́ kú àizãna taalau e Lua àɔ gɛ́ dṹnia kálɛi bàasio. Taala piá Sã pɔ́ wa dɛ̀ pɔ́ɛ.
Gbɛ̃́ pɔ́ nɔ̀sɛ vĩ, aà yã́ɛ bee ma.
Gbɛ̃́ pɔ́ Lua dìlɛ wà kũ zĩ̀zɔ ũ, wa kũ zĩ̀zɔ ũɛ. Gbɛ̃́ pɔ́ Lua dìlɛ wà dɛ ń fɛ̃ndao, fɛ̃nda wa dɛò. Bee lɛ́ lɛda Lua gbɛ̃́ɔwa aaɔ mɛna vĩ, aaɔ aà náai vĩ.
Ɔ̃ ma wài pãle è, àlɛ bɔ tɔɔlɛu. Aà kɔ́ba vĩ mɛ̀n pla lán sãwa, ãma à yã'ò lán kwãsawaɛ.
À wài sɛ̃́ia iko píi kɛ̀ aà wáa. A tò tɔɔlɛ ń gbɛ̃́ pɔ́ aa kuwàɔ kùlɛ wài sɛ̃́ia pɔ́ wà aà kaikɛ̀ dɛadɛa a bɔ làaɛ.
À dabudabu zɔ̃ɔɔ kɛ̀, baa se a tò tɛ́ bɔ̀ luabɛ à lɛ̀lɛ tɔɔlɛ gbɛ̃nazĩnaɔ wáa.
À gbɛ̃́ pɔ́ aa ku tɔɔlɛɔ sã̀sã ń dabudabu pɔ́ wà aà gbà zɛ́ a kɛ̀ wài sɛ̃́ia wáaɔ. A ònɛ́ aa wài pɔ́ wà aà kaikɛ̀ ń fɛ̃ndao à gi ku taa kɛ.
Ɔ̃ wà wài plaadepi gbà zɛ́ à wɛ̃ni kpa wài taapiwa, ɔ̃ wài taapi fɔ̃̀ yã'ò a tò wà gbɛ̃́ pɔ́ gì kúlɛiɛɔ dɛ̀dɛ.
A tò wà seelakɛ̀ gbɛ̃́pii ɔplaawa ge an mi'aɛ, nɛ́fɛ̃nɛn gbɛ̃zɔ̃ɔ, ɔdeɔ ń taasideɔ, zɔɔ ń wɛ̃́ɛɔ,
kɛ́ gbɛ̃e su pɔ́ yíao ge à pɔ́ lúo, mɛ́ i kɛ a seela pɔ́ dɛ wàipi tɔ́ ũ ge aà tɔ́ nimɛloo vĩ bàasio.
Ɔ̃nɔyãn kɛ. Gbɛ̃́ pɔ́ wɛzɛ̃ vĩ, aà wàipi nimɛloo polo, asa gbɛ̃nazĩna tɔ́ nimɛlooɛ. Aà nimɛlooá ɔ̀aa àaɔ̃ ń bàaɔ̃ ń soolooɛ (666).
Ɔ̃ ma Sã è zɛa Siɔna gbɛ̀sĩsĩwa. Gbɛ̃ɔn ɔ̀aasɔsɔo lɛɛ basopla ń síiɔ̃o (144.000) kuaànɔ. Aà tɔ́ ń aà Mae tɔ́o kɛ̃a ń mi'aɛwa.
Ma kɔ̃fĩ mà à bɔ̀ luabɛ. A kĩ́i dɔ lán izɔ̃ɔsukaawa, lán louvĩa gbãawa. Kɔ̃fĩ pɔ́ má màpi dɛ lán mɔɔnlɛnaɔ mɔɔna ɔ́wa.
Gbɛ̃ɔn ɔ̀aasɔsɔo lɛɛ basopla ń síiɔ̃opiɔ (144.000) lɛ́ lɛ̀ dafu sí kpalabaa ń pɔ́ bɛ̃́ɛ mɛ̀n síiɔ̃ɔ ń gbɛ̃zɔ̃ɔɔ aɛ. Gbɛ̃e i fɔ̃ lɛpi dàdao, sema gbɛ̃́ pɔ́ wà ń bó dṹnia guupiɔ bàasio.
Aamɛ aa gbɛ̃́ pɔ́ aai gbãsĩkɛ ń nɔɛooɔ ũ, aa lɛ́soɛ. Aaìɔ tɛ Sãzi gu pɔ́ àlɛ gɛ́u píi. Gbɛ̃́ɔ guu ampiɔ ɔ̃ wà ń bó Luaɛ ń São pɔ́ káau pɔ́ wa kpàwàɔ ũ.
Wi ma zii aa ɛɛtòo, aa tàae vĩo.
Ɔ̃ ma malaika pãle è, àlɛ vua musumusu. A baona pɔ́ kú gɔɔpii kũa à kpa gbɛ̃́ pɔ́ aa ku tɔɔlɛɔnɛ, bùsu gbɛ̃́pii, bui píi, buiyã'ona píi ń gbɛ̃́piio.
A ò gbã́ugbãu: À vĩakɛ Luaɛ à aà tɔbɔ, asa aà yã́kpalɛkɛa ń gbɛ̃́ɔ gɔɔ kàɛ. À kúlɛ Lua pɔ́ musu ń tɔɔlɛo ń ísiao ń nibɔnaɔ kɛ̀piɛ.
Malaika plaade tɛ aà kpɛ à mɛ̀: Babɛli gà! Mɛɛwia zɔ̃ɔpi gà! A tò bui píi a vɛ̃ɛ gbãa pɔ́ dɛ a káaluakaa ũ mì.
Malaika àaɔ̃de tɛ́ ń kpɛ, a ò gbã́ugbãu à mɛ̀: Tó gbɛ̃́ kùlɛ wàiɛ ń aà taao, mɛ́ à aà seela kɛ̀ a mi'aɛ ge a ɔwa,
ɔ̃mɛ a Lua pɔkũma vɛ̃ɛ pɔ́ wa kà a pɔfɛ̃ imibɔu atɛ̃ɛ mi, i wãwãkɛ tɛ́ ń ĩatɛ̃gbɔ̃o guu Lua malaikaɔ ń São aɛ.
An ĩadama súɛlɛ aɔ bɔ gɔɔpiiɛ. Gbɛ̃́ pɔ́ kùlɛ wàipiɛ ń aà taao aa aà tɔ́ seela kɛ̀ɔ ĩ́ampaa vĩo fãanɛ ń gwãasĩnao.
Bee lɛ́ lɛda Lua gbɛ̃́ pɔ́ aa yã́ pɔ́ a dìlɛɔ kũa mɛ́ aa Yesu náai vĩɔwa aaɔ mɛna vĩ.
Ɔ̃ ma lɔɔ mà à bɔ̀ luabɛ à mɛ̀: Kɛ́ bee kɛ̃́. Báaadeɔ gbɛ̃́ pɔ́ aa ga naa Diiwa guu za tiaɔ. Lua Nisĩna mɛ̀: Ao! Aa kã́mabo ń ń zĩo, asa an maakɛa gbɛ tɛ́ńzi.
Ɔ̃ ma luabɛpuana è, pɔe zɔ̃lɛwà à bɔ̀ lán gbɛ̃nazĩnawa. A vua fùa kpaa, a kɔma lɛna kũa.
Ɔ̃ malaika pãle bɔ̀ Lua kpɛ́u à lɛ́ gbãa zù gbɛ̃́ pɔ́ zɔ̃lɛa luabɛpuanawazi à mɛ̀: Kɔma ká pɔ́i ǹ kɛ̃́, asa tɔɔlɛ pɔ́ɔ mà à kà kɛkɛaɛ.
Ɔ̃ gbɛ̃́ pɔ́ zɔ̃lɛa luabɛpuanawa a kɔma màlɛ tɔɔlɛ, à tɔɔlɛ pɔ́ɔ kɛ̀kɛ.
Malaika pãle bɔ̀ musu Lua kpɛ́u, a kɔma lɛna kũa lɔ.
Ɔ̃ malaika pãle pɔ́ tɛ́ iko vĩ bɔ̀ sa'okĩi. À lɛ́ gbãa zù gbɛ̃́ pɔ́ kɔma lɛna kũapizi à mɛ̀: Ǹ n kɔma lɛna ka tɔɔlɛ vɛ̃ɛ kɔ́ɔi ǹ zɔ̃, asa a bɛ màɛ.
Ɔ̃ malaikapi a kɔma màlɛ tɔɔlɛ, à tɔɔlɛ vɛ̃ɛ kɔ́ zɔ̃̀zɔ̃ a kà vɛ̃ɛfɛ̃kĩi zɔ̃ɔ pɔ́ dɛ Lua pɔkũmabɔbɔbɔ ũ guu.
Wà ɔ̃zɔ̃̀ vɛ̃ɛ kɔ́piɔwa wɛ̃́nkpɛ, ɔ̃ au bɔ̀lɛ vɛ̃ɛfɛ̃kĩi guu à dàgua e kiloo ɔ̀aa do ń basɔoo, a lɛsĩ kà sɔ̃́ ã̀asĩna lɛ́u.
Ɔ̃ ma seela pãle è luabɛ, a zɔ̃ɔ, à bɔ̀ ma saɛ. Malaika gbɛ̃ɔn soplaɔ kìsia gbɛzã mɛ̀n soplaɔ kũa. Bee Lua a a pɔkũmabɔbɔama midɛò.
Ɔ̃ ma pɔe è lán ísiwa, a da lán díiwa yãalɛa ń tɛ́o. Ma gbɛ̃́ pɔ́ aa zĩblè wàiwa ń aà taao ń aà tɔ́ nimɛloooɔ è zɛa díi pɔ́ da lán ísiwapi saɛ, aa mɔɔna pɔ́ Lua kpàmáɔ kũa.
Aalɛ Lua zɔ̀blena Mɔizi lɛ sí ń Sã pɔ́o aa mɛ̀: Dii Lua Gbãapiide, n yãkɛaɔ zɔ̃ɔ, aa bɔ̀ wá saɛ. Bui píi Kía, ni yãkɛ a zɛ́wa ń sĩanao.
Dii, démɛ n vĩa vĩo ni? Démɛ a gí n tɔbɔii? Asa ndo n kua mɛ́ adoa. Bui píi a mɔ kúlɛnɛ, asa n maakɛaɔ bɔ̀ gupuau.
Bee gbɛa ma Lua kpɛ́ è wɛ̃a musu, zwã̀akpɛ pɔ́ aà ikoyã kúu ũ.
Ɔ̃ malaika gbɛ̃ɔn sopla pɔ́ kìsia mɛ̀n sopla kũaɔ bɔ̀lɛ kpɛ́piu. Aa bàabaa pua táitai tɛkɛa dadaa, vua asana dɔdɔa ń kùawa.
Ɔ̃ pɔ́ bɛ̃́ɛ mɛ̀n síiɔ̃ɔ do vua tùu kpà malaika gbɛ̃ɔn soplapiɔwa ń miwa. Lua pɔ́ ìɔ bɛ̃́ɛ gɔɔpii pɔkũma ká ń pai.
Lua gawi ń a gbãao súɛlɛ kpɛ́pi pà. Gbɛ̃e a fɔ̃ gɛ̃uo e malaika gbɛ̃ɔn soplaɔ kìsia mɛ̀n soplapiɔ gɛ midɛò.
Ɔ̃ ma lɔɔ gbãa mà à bɔ̀ Lua kpɛ́u, a ò malaika gbɛ̃ɔn soplapiɔnɛ: À gɛ́ Lua pɔkũma pɔ́ kú tùu mɛ̀n soplaɔ guu ɛ́lɛi dṹniawa.
A sɛ̃́ia gɛ̀ a pɔ́ ɛ̀lɛ dṹniawa. Ɔ̃ sã́nɛ vãi pãsĩɔ gbɛ̃́ pɔ́ wài seela vĩ aaì kúlɛ aà taaɛɔ lè.
A plaade a pɔ́ ɛ̀lɛ ísiawa. Ɔ̃ ísia í gɔ̃̀ lán gɛ̀ auwa, pɔ́ bɛ̃́ɛ pɔ́ kú a guuɔ gàga píi.
A àaɔ̃de a pɔ́ ɛ̀lɛ swaɔ ń nibɔnaɔwa, ɔ̃ an í lì au ũ.
Ɔ̃ má mà malaika pɔ́ í iko vĩ mɛ̀: Kuaadoade, n gbɛ̃́ pɔ́ ń kú yãa, mɛ́ ń kú tia, n yã́kpalɛkɛ̀ńnɔ a zɛ́waɛ.
Aa n gbɛ̃́ɔ ń n ãnabiɔ au bɔ̀lɛ, ɔ̃ n aupi kpàmá aa mì. À kɔ̃sìńnɔ màaɛ.
Ɔ̃ ma lɔɔ mà sa'okĩi à mɛ̀: Ao, Dii Lua Gbãapiide, n yã́kpalɛkɛ̀ńnɔ a zɛ́waɛ, mɛ́ a sĩana vĩ.
A síiɔ̃de a pɔ́ ɛ̀lɛ ĩatɛ̃wa, a tò à gbɛ̃nazĩnaɔ tɛkũ̀.
A pusu gbãa ń lɛ́, ɔ̃ aa Lua pɔ́ kìsia beeɔ iko vĩ tɔbɛ̃ɛsì. Aai nɔ̀sɛlilɛ aa aà tɔbɔ̀o.
A sɔode a pɔ́ ɛ̀lɛ wài kpalabaawa, ɔ̃ gusia dà aà kpalaa. Gbɛ̃́ɔ lɛ́ ń lɛ́ fĩ wãwã guu,
ɔ̃ aa Lua Musude tɔbɛ̃ɛsì an wãwã ń ń sã́nɛo yã́i. Aai nɔ̀sɛlilɛ aa mikɛ̃̀ ń yãkɛaɔwao.
A soolode a pɔ́ ɛ̀lɛ swa zɔ̃ɔ Uflatawa, ɔ̃ swapi í bà à zɛbɔ̀ gukpɛ kíaɔnɛ.
Ɔ̃ ma tã́aɔ è mɛ̀n àaɔ̃ lán blɔɔɔwa, aalɛ bɔ kwã́ ń wàio ń ãnabi ɛgɛnao lɛ́u.
Tã́a dabudabukɛnaɔnɛ. Aalɛ gɛ́ dṹnia bṹu kíaɔ kĩ́i, kɛ́ aa ń kãaa zĩkaa Lua Gbãapiide gɔɔ zɔ̃ɔ zĩ́ yã́i.
Ma! Má mɔ́ lán kpã́iwaɛ. Báaaden gbɛ̃́ pɔ́ lɛ́ itɛ̃kɛ mɛ́ a a pɔkasaɔ daa, kɛ́ asu bɔ bṹu wà aà puizi eo yã́i ũ.
Ɔ̃ tã́apiɔ kíapiɔ kã̀aa gu pɔ́ wì mɛ ń Ɛbɛlu yã́o Aamagedɔ̃.
A soplade a pɔ́ ɛ̀lɛ ĩ́anawa. Ɔ̃ lɔɔ gbãa bɔ̀ kpalabaa kĩ́i Lua kpɛ́u à mɛ̀: A lɛ́ kà.
Lou lɛ́ pílɛ, àlɛ vĩ, àlɛ pũna. Tɔɔlɛ lùalua pãsĩpãsĩ. Zaa wà gbɛ̃nazĩna kàlɛ dṹnia guu, a taa i kɛo, a pãsĩ kɛ̀ zài.
Mɛɛwia zɔ̃ɔ kɛ̃̀aa lɛɛ àaɔ̃, mɛ́ bui píi mɛɛwiaɔ kwɛ̀. Mɛɛwia zɔ̃ɔ Babɛli yã́ dɔ̀ Luagu, ɔ̃ à a pɔkũma vɛ̃ɛ gbãa imibɔ kpàwà a mì.
Ísia gũgũnaɔ gɛ̃̀zɛa píi, wi wɛsi gbɛ̀sĩsĩɔlɛ lɔo.
Lougbɛ zɔ̃ɔɔ bɔ̀ luabɛ, aa kà kiloo bla. Aa kwɛ̀ gbɛ̃nazĩnaɔla, ɔ̃ aa Lua tɔbɛ̃ɛsì lougbɛ kìsia yã́i, asa kìsiapi pãsĩ maamaaɛ.
Malaika gbɛ̃ɔn sopla pɔ́ tùu mɛ̀n sopla kũapiɔ do òmɛɛ: Mɔ mà yã́ pɔ́ a wi káalua zɔ̃ɔ pɔ́ zɔ̃lɛa swa zɔ̃ɔɔwa ɔlɔnɛ.
Dṹnia kíaɔ gbãsĩkɛ̀aànɔ, mɛ́ dṹnia gbɛ̃́ɔ vɛ̃ɛ pɔ́ dɛ aà káaluakaa ũ mì aa kã̀.
Lua Nisĩna dɛdɛaapi guu malaikapi gɛ̀manɔ sɛ̃u. Ɔ̃ ma nɔɛe è di wài tɛ̃a kpɛ. Dɔ́ɛa ń Luao tɔ́ɔ fĩfĩwà, a mi sopla, a kɔ́ba kwi.
Nɔɛpi zwã̀a tɛ̃a ń a gàaluladeo yea, a vua nɔamblebɔɔ daa ń gbɛ̀ bɛɛɛdeɔ ń òsoɔ. A vua imibɔ kũa, bɔlɔɔ ń a káaluakaa gbãsĩɔ ka a pai.
Wà tɔ́ pɔ́ wa a asii dɔ̃o kɛ̃̀ aà mi'aɛwa wà mɛ̀: Mɛɛwia zɔ̃ɔ Babɛli, káaluaɔ ń dṹnia bɔlɔɔ da.
Má è nɔɛpi Lua gbɛ̃́ pɔ́ wà ń dɛdɛ Yesu seeladekɛ yã́iɔ au mì à kã̀, àlɛ aà dɛ lán wɛ̃wa. Kɛ́ ma aà è, yã́pi dìa.
Ɔ̃ malaikapi ma la à mɛ̀: Bɔ́yãi yã́pi dìmai? Má nɔɛpi asii onɛ ń wài pɔ́ aà sɛa, a mi sopla, a kɔ́ba kwipi asiio.
Wài pɔ́ ń èpi ku yãa mɛ́ a ku lɔo. A bɔ gbã́o zòolo guu i mipɛ kaalɛwa. Gbɛ̃́ pɔ́ aa ku tɔɔlɛ an tɔ́ kú àizãna taalau za dṹnia daalɛgɔɔoɔ, tó aa wài pɔ́ kú yãa mɛ́ a ku lɔo mɛ́ a ɛa mɔpi è, a yã́ a dimá.
Làasoode pɔ́ ɔ̃nɔ vĩ yã́n kɛ. Mì mɛ̀n soplapiɔá sĩ̀sĩ mɛ̀n sopla pɔ́ nɔɛ zɔ̃lɛmáɔɛ. Kía gbɛ̃ɔn soplaɔnɛ lɔ.
An gbɛ̃ɔn sɔo lɛ̀lɛ, gbɛ̃do ku, gbɛ̃do kpɛ́. Tó à mɔ̀, a gɛ̃gɛ̃o.
Wài pɔ́ kú yãa mɛ́ a ku lɔo piá kía swaaɔ̃deɛ. Gbɛ̃ɔn soplapiɔ doɛ lɔ. Àlɛ mipɛ kaalɛwa.
Kɔ́ba mɛ̀n kwi pɔ́ ń èpiɔá kía gbɛ̃ɔn kwi pɔ́ aai kpalable yãaoɔnɛ. Aa kigɔɔsoplana ble ń wàio sãnu.
An gbɛ̃ɔn kwipiɔ píi lɛ́ doũɛ. Aa ń gbãa ń ń ikoo kpa wàipiwa.
Aa zĩka ń São, Sã i zĩblemá, asa diiɔ Diiɛ mɛ́ kíaɔ Kíaɛ. Aà gbɛ̃́ náaide pɔ́ à ń sisi à ń sɛ́ɔ kuaànɔ.
Ɔ̃ malaikapi òmɛɛ: Swa pɔ́ ń è káalua zɔ̃lɛmápiɔá buiɔ ń bílaɔ ń bùsu gbɛ̃́ɔ ń buiyã'onaɔnɛ.
Wài ń kɔ́ba mɛ̀n kwi pɔ́ ń èpiɔ za káalua pigu. Aa aà kɛ yáiyai, aai aà to puizi. Aa aà so aai tɛsɔ̃wà.
Asa Lua a pɔeã dànɛ́ ń sɔ̃u aa lɛdoũkɛɛ, aai ń kpala kpa wàipiwa e Lua yã́ gɛ paò.
Nɔɛ pɔ́ ń è piá mɛɛwia zɔ̃ɔ pɔ́ iko vĩ dṹnia kíaɔwaɛ.
Bee gbɛa ma malaika pãle è à bɔ̀ luabɛ. A iko zɔ̃ɔ vĩ mɛ́ aà gawi dṹnia pù.
À wii gbãa lɛ̀ à mɛ̀: Babɛli gà, mɛɛwia zɔ̃ɔpi gà. À gɔ̃̀ zeeɔ kúkĩi ũ, tã́a bui píi tòo ũ, bã pɔ́ wì ń tɛ̃bo wa ye ń gĩyãioɔ bɛ ũ.
Asa bui píi aà vɛ̃ɛ gbãa pɔ́ dɛ aà káaluakaa ũ mìɛ. Dṹnia kíaɔ gbãsĩkɛ̀aànɔ, mɛ́ dṹnia laatanaɔ kɛ̀ ɔdeɔ ũ aà lalasikɛa zɔ̃ɔ guu.
Ɔ̃ ma lɔɔ pãle mà à bɔ̀ luabɛ à mɛ̀: À bɔlɛ a guu ma gbɛ̃́ɔ, kɛ́ á ɔ su àɔ ku aà duuna guu, yã́ pɔ́ wa yíawàɔ á leo yã́i.
Asa aà duuna gbã̀ zɔ̃̀ luawaɛ, mɛ́ aà vãikɛaɔ dɔ̀ Luagu.
À fĩaboɛ̀ yã́ pɔ́ a kɛ̀ɛ́wa, à kɛɛ̀ aà yãkɛawa lɛɛ pla. À pɔkũma í káuɛ̀ a imibɔu dɛ pɔ́ pɔ́ a kàunɛ́la lɛɛ pla.
À wãwã ń wɛ̃nao kpaaàzi, lá à tɔbɔ̀ kua lalasikɛa guu lɛ́u. Asa ì o a sɔ̃ guu, nɔɛ kían a ũ zɔ̃lɛa a báawaɛ, gyaa gbɛ̃andon a ũo, a wɛ̃nakɛ bauo.
A yã́i tò kìsiaɛ beeɔ aà le gɔɔ do, gagyã ń wɛ̃nao ń nɔanao. Tɛ́ mɛ́ a kũwà, asa Dii Lua aà yã́kpalɛkɛna gbãa.
Dṹnia kía pɔ́ aa gbãsĩkɛ̀aànɔ aa lalasikɛ̀aànɔɔ, tó aa a tɛ́kũa lu è, aa ɔ́ɔlɔ aa ńzĩa gbɛ̃gbɛ̃.
Aa zɛ kãaa vĩa guu wãwã pɔ́ wa kpài yã́i aa mɛ: Waiyoo, waiyoo, mɛɛwia zɔ̃ɔ! Mɛɛwia ikode Babɛli! Yã́ mɔ̀ zɔ̃̀lɛma gɔɔ do gɔ̃̀ɔa!
Dṹnia laatanaɔ ɔ́ɔlɔ sɔ̃, aa wɛ̃nakɛɛ̀, kɛ́ gbɛ̃e a ń laaɛ beeɔ lúmá lɔo yã́i:
Vua, ã́nusu, gbɛ̀ bɛɛɛdeɔ, òsoɔ, zwã̀a ɔdeɔ, zwã̀a tɛ̃a ń a gàaluladeɔ, siliki, lí maa bui píi, pɔ́ pɔ́ wì kɛ ń wesa swaaɔ ń lí bɛɛɛdeo ń mɔgotɛ̃o ń mɔsio ń gbɛpuao píi,
dopɔɔ, nísi gĩnanaɔ, tulaletiɔ, zɔ̃go lí'ɔɔ, vɛ̃ɛ, nísi, pɛ̃ɛti, pɔ́wɛna, zuɔ, sãɔ, sɔ̃́ɔ ń a góɔ, zɔɔ ń gbɛ̃nazĩna wɛ̃niɔ.
Wa oɛ̀: Pɔ maa pɔ́ ni a nidɛɔ làama píi. N nama ń n gawio pìlima píi, wa e bau lɔo.
Laatana pɔ́ aa kɛ̀ ɔdeɔ ũ mɛɛwiapi sabaiɔ zɛ kãaa vĩa guu wãwã pɔ́ wa kpài yã́i. Aa ɔ́ɔlɔ aa wɛ̃nakɛ
aa mɛ: Waiyoo, waiyoo mɛɛwia zɔ̃ɔ! À bàabaa yè yãa ń zwã̀a gàaluladeo ń a tɛ̃ao. À vua nɔamblebɔɔ dà yãa ń gbɛ̀ bɛɛɛdeɔ ń òsoɔ.
Aà àizɛɛ píi músikɛ̀ gɔɔ do gɔ̃̀ɔ. Gó'ilɛna diiɔ ń tagɛnaɔ ń ígbɛ̃ɔ ń gbɛ̃́ pɔ́ aaì zĩkɛ ísiaaɔ zɛ kãaa ḿpii.
Tó aa mɛɛwiapi tɛ́kũa lu è, aa wiilɛ aa mɛ: Mɛɛwiae ku yãa, a zɔ̃ɔ kà mɛɛwiaɛ beewao.
Aa ɔ́ɔlɔ aa ńzĩa gbɛ̃gbɛ̃, aa wɛ̃nakɛ aa wiilɛ aa mɛ: Waiyoo, waiyoo mɛɛwia zɔ̃ɔ! Gbɛ̃́ pɔ́ aa gó'ilɛna vĩ ísiaaɔ píi kɛ̀ ɔdeɔ ũ ń àizɛɛ pɔ́ pàlawào, ɔ̃ à gɔ̃̀ bɛzia ũ gɔɔ do gɔ̃̀ɔ.
À pɔnakɛ a yã́ musu luabɛdeɔ ń Lua gbɛ̃́ɔ ń aà zĩnaɔ ń aà ãnabiɔ, asa Lua mɛ́ tɔsìwàɛ́.
Ɔ̃ malaika gbãade gbɛ pɔ́ kà wísilɔgbɛ gbɛ̃̀nɛwa sɛ zù ísia guu à mɛ̀: Màa wa mɛɛwia zɔ̃ɔ Babɛli zu ń gbãao, wa mɛɛwiapi e bau lɔo.
Wa mɔɔna ge gã̀a'ɔ ge kulɛ ge kã̀ae'ɔ ma n guu bau lɔo. Wa ɔzĩkɛnae e n guu bau lɔo. Wa wísilɔgbɛ kɔ̃fĩ ma n guu bau lɔo.
Wa filia gupua e n guu bau lɔo. Wa nɔsɛkɔ̃fĩ ma n guu bau lɔo. N laatanaɔá dṹnia gbɛ̃́ gbiaɔnɛ yãa, n pɔdà bui píiwa, n ń mi lìaa.
Wà ãnabiɔ ń Lua gbɛ̃́ɔ au è a guu ń gbɛ̃́ pɔ́ wà ń dɛdɛ dṹnia guuɔ píi.
Bee gbɛa ma lɔɔ gbãa mà luabɛ lán dasi yã'owa à mɛ̀: Àleluya! Wá Lua mɛ́ zĩblè! Ɔ̃mɛ gawi ń gbãao vĩ,
asa ì yã́kpalɛkɛńnɔ a zɛ́wa ń sĩanaoɛ. À yã́kpalɛkɛ̀ ń káalua zɔ̃ɔ pɔ́ dṹnia ɔ̃̀ɔkpà ń a káaluakaaopio. À a zɔ̀blenaɔ dɛdɛa tɔsìwà.
Aa ò lɔ: Àleluya! A súɛlɛ aɔ dɔ gɔɔpiiɛ.
Gbɛ̃zɔ̃ɔ gbɛ̃ɔn baasɔo mɛ̀ndosaiɔ ń pɔ́ bɛ̃́ɛ mɛ̀n síiɔ̃ɔ wùlɛwulɛ aa misìilɛ Luaɛ zɔ̃lɛa a báawa aa mɛ̀: Ãmi! Àleluya!
Ɔ̃ ma lɔɔ mà báapi kĩ́i à mɛ̀: À wá Lua táasilɛ aà zɔ̀blenaɔ píi, á gbɛ̃́ pɔ́ á aà vĩa vĩɔ, nɛ́fɛ̃nɛn gbɛ̃zɔ̃ɔ.
Ɔ̃ ma lɔɔ mà lán dasi yã'owa, lán izɔ̃ɔsukaawa, lán louvĩa gbãawa à mɛ̀: Àleluya! Dii wá Lua Gbãapiide nà kibleawa.
Wà pɔnakɛ wà yáalɔ wà aà tɔbɔ, asa Sã nɔsɛgɔɔ kà, aà nɔ sɔu mà.
Wà bàabaa pua táitai tɛkɛa kpàwà aà ye. Bàabaa piá Lua gbɛ̃́ɔ maakɛaɔɛ.
Malaika òmɛɛ: Kɛ̃́. Báaadeɔn gbɛ̃́ pɔ́ wà ń sisi Sã nɔsɛblɛble guuɔ ũ. A òmɛɛ lɔ: Lua yã́ sĩanan we.
Ma wulɛ aà gbázĩ mà misiilɛɛ̀, ɔ̃ a òmɛɛ: Bee tó. Kúlɛ Luaɛ. N zɔ̀blen deen ma ũ ń n gbɛ̃́ pɔ́ aaì Yesu seeladekɛ kɛɔ. Yesu seeladekɛkɛa mɛ́ ãnabikɛmi ũ.
Ɔ̃ ma luabɛ è a wɛ̃a, ɔ̃ sɔ̃kaapua bɔ̀, gbɛ̃́ pɔ́ di a kpɛ tɔ́n Náaide Sĩande. Ì yã́kpalɛkɛńnɔ, ì zĩkańnɔ a zɛ́wa.
Aà wɛ́ dɛ lán tɛ́vuawa, kíafua pɔ́ a kpaa dasi. Tɔ́e kɛ̃a aà mi'aɛwa, gbɛ̃e tɔ́pi yáasi dɔ̃o, aà bàasio.
A ula pɔ́ tã̀ ń auo daa. Aà tɔ́n Lua Yã́.
Luabɛ zĩgɔ̃ɔ tɛaàzi, aa di sɔ̃kaapuaɔ kpɛ, aa bàabaa pua táitai dadaa.
Fɛ̃nda lɛna lɛ́ bɔ aà lɛ́u à buiɔ lɛò, i kiblemá ń mɔ̀ gopanao, i ɔ̃zɔ̃ vɛ̃ɛbɛɔwa vɛ̃ɛfɛ̃kĩi guu Lua Gbãapiide pɔkũma pãsĩ ũ.
Wà tɔ́ɛ bee kɛ̃̀ aà ulawa ń aà gbalao: Kíaɔ Kía, diiɔ Dii.
Ɔ̃ ma malaikae è zɛa kpaa ĩatɛ̃i. À lɛ́ gbãa zù bã pɔ́ aalɛ vua musumusuɔzi píi à mɛ̀: À mɔ kãaa à blɛ zɔ̃ɔ pɔ́ Lua kɛ̀ɛ́ ble,
í kíaɔ gɛ só ń sosa gbɛ̃zɔ̃ɔɔ ń gbãadeɔ ń sɔ̃́ɔ ń ń dikpɛnaɔ ń gbɛ̃́piio, wɛ̃́ɛɔ ń zɔɔ, nɛ́fɛ̃nɛn gbɛ̃zɔ̃ɔ.
Ɔ̃ ma wài è ń dṹnia kíaɔ ń ń zĩgɔ̃ɔ, aa kɔ̃ kã̀aa aa zĩka ń gbɛ̃́ pɔ́ di sɔ̃́ kpɛpio ń aà zĩgɔ̃ɔ.
Wà wàipi kũ̀ sãnu ń ãnabi ɛgɛna pɔ́ dabudabuɔ kɛ̀ aà aɛo. Dabudabupiɔ ɔ̃ à gbɛ̃́ pɔ́ aa wài seela vĩ aa kùlɛ a taaɛɔ sã̀sãò. Wà ń zú tɛ́ ísida pɔ́ lɛ́ kṹ ń ĩatɛ̃gbɔ̃o guu bɛ̃́ɛ an pla ḿpii.
Gbɛ̃́ pɔ́ di sɔ̃́ kpɛ gbɛ̃́ kĩniɔ dɛ̀dɛ ń fɛ̃nda pɔ́ bɔ̀ a lɛ́uo, ɔ̃ bãɔ píi ń gɛ sòso aa kã̀.
Ɔ̃ ma malaikae è à bɔ̀ luabɛ, a gbã́o zòolo kilinɛ kũa ń mɔdaona gèeleo.
À kwã́ pɔ́ dɛ mlɛ̃̀ zi ũ, wì mɛ Ibiisi ge Setãu kũ̀, ɔ̃ à mɔkàwà e wɛ̃̀ ɔ̀aa sɔo.
Malaikapi aà zù gbã́o zòolopi guu, à zɛtàaàlɛ à kilidàu, kɛ́ asu buiɔ sã́são e wɛ̃̀ ɔ̀aa sɔopi pa. Bee gbɛa wa aà gbaɛ yɔɔ.
Ɔ̃ ma kpalabaaɔ è ń gbɛ̃́ pɔ́ zɔ̃lɛzɔ̃lɛwaɔ. Wà ń gbá zɛ́ aa yã́kpalɛkɛ ń gbɛ̃́ɔ. Ma gbɛ̃́ pɔ́ wà ń mi zɔ̃̀ luayã'oa ń Yesu seeladekɛo yã́iɔ è. Aai kúlɛ wài ge aà taaɛo. Aai aà seela kɛ ń mi'aɛ ge ń ɔwao. Aa vù wà kpalablè ń Kilisio wɛ̃̀ ɔ̀aa sɔo.
Gɛɔ vua sɛ̃́ian we. Gɛ̀ kĩniɔ i vuo e wɛ̃̀ ɔ̀aa sɔopi gɛ̀ pàò.
Báaadeɔn gbɛ̃́ pɔ́ an baa ku gɛɔ vua sɛ̃́ia guuɔ ũ, an kua adoa. Ga plaade iko vĩmáo. Aaɔ dɛ Lua ń Kilisio gbàgbanaɔ ũɛ, mɛ́ aaɔ kibleaànɔ e wɛ̃̀ ɔ̀aa sɔo.
Tó wɛ̃̀ ɔ̀aa sɔopi pà, wa Setãu bɔ gbaɛ,
i gɛ́ bui pɔ́ kú dṹnia gola síiɔ̃waɔ sã́sãi, Gɔgu ń Magɔguo, i ń kãaa zĩ musu. Aaɔ dasi lán ísialɛ ũfãawa.
Aa lì dṹniaa, aa koezɔ̃̀ Lua gbɛ̃́ɔ bòoi ń wɛ̃́lɛ pɔ́ Lua yeio, ɔ̃ tɛ́ bɔ̀ luabɛ à kũ̀má.
Wa Ibiisi pɔ́ ń sãsã sɛ zù tɛ́ ísida pɔ́ lɛ́ kṹ ń ĩatɛ̃gbɔ̃o guu, gu pɔ́ wài ń ãnabi ɛgɛnao kuu. Aaɔ wãwãkɛ fãanɛ ń gwãasĩnao gɔɔpiiɛ.
Ɔ̃ ma kpalabaa pua zɔ̃ɔ è ń gbɛ̃́ pɔ́ zɔ̃lɛuo. Tɔɔlɛ ń musuo gusikɛ̀ aà aɛ, wi ń gbɛ e lɔo.
Ɔ̃ ma gbɛ̃zɔ̃ɔɔ ń nɛ́fɛ̃nɛnaɔ gyaadeɔ è zɛa báapi aɛ. Wà taalaɔ wɛ̃̀wɛ̃, ɔ̃ wà lá pãle wɛ̃̀ lɔ àizãna taala ũ. Wà yã́kpalɛkɛ̀ ń gyaadeɔ an yãkɛawa, lá a ku lápiɔ guuwa.
Ísia gyaade pɔ́ kú a guuɔ kpà. Ga ń bɛdao gyaade pɔ́ kú a guuɔ kpà lɔ. Ɔ̃ wà yã́kpalɛkɛ̀ ń baadeo a yãkɛawa.
Wà ga ń bɛdao zù tɛ́ ísida guu. Tɛ́ ísida piá ga plaadeɛ.
Gbɛ̃́ pɔ́ wi ń tɔ́ e àizãna taalauoɔ ɔ̃ wà ń zú tɛ́ ísidapiu.
Ɔ̃ ma tɔɔlɛ dafu ń musu dafuo è, asa tɔɔlɛ sɛ̃́ia ń musu sɛ̃́iao gɛ̃̀, mɛ́ ísia ku lɔo.
Ɔ̃ ma Lua wɛ̃́lɛ Yelusalɛũ dafu è à bɔ̀ musu Lua kĩ́i, àlɛ pila. Wa kɛ̀kɛ lán nɔɛ pɔ́ a zãkɛsɔu màwa.
Ɔ̃ ma lɔɔ gbãa mà kpalabaa kĩ́i à mɛ̀: Lua zɔ̃̀lɛ ń gbɛ̃nazĩnaɔ sa, aɔ kúńnɔ, aaɔ dɛ aà gbɛ̃́ɔ ũ. Lua dee aɔ kúńnɔ ń Lua ũ.
A ń wɛ́'i gogonɛ́ píi. Ga aɔ ku lɔo ge wɛ̃na ge ɔɔlɔ ge wãwã, asa yãziɔ gɛ̃̀.
Gbɛ̃́ pɔ́ zɔ̃lɛa báapiwa mɛ̀: Ma! Málɛ pɔ́pii kɛ dafu. Ɔ̃ a òmɛɛ: Kɛ̃́, asa yã́ beeɔ náai vĩ mɛ́ sĩanaɛ.
Ɔ̃ a òmɛɛ: Yã́ làa. Mámɛ má Alafa ń Omɛgao ũ, Dàalɛna ń Mìdɛnao ũ. Gbɛ̃́ pɔ́ imi lɛ́ dɛ, má aà gba nibɔna í wɛ̃nide.
Gbɛ̃́ pɔ́ zĩblè gban we. Máɔ dɛ aà Lua ũ, iɔ dɛ ma nɛ́ ũ.
Ãma vĩakɛnaɔ ń náaisaideɔ ń yãbɛ̃ɛkɛnaɔ ń gbɛ̃dɛnaɔ ń gbãsĩkɛnaɔ ń ɛsɛdeɔ ń tã́agbagbanaɔ ń mɔafilideɔ píi, an baa aɔ dɛ tɛ́ ísida pɔ́ lɛ́ kṹ ń ĩatɛ̃gbɔ̃o ũɛ. Ga plaaden we.
Malaika gbɛ̃ɔn sopla pɔ́ tùu mɛ̀n sopla kũa, kìsia gbɛzã mɛ̀n sopla ká ń paipiɔ gbɛ̃do mɔ òmɛɛ: Mɔ mà Sã nɔ dafu ɔlɔnɛ.
Lua Nisĩna dɛdɛaapi guu malaikapi ma sɛ gɛ̀manɔ gbɛ̀sĩsĩ zɔ̃ɔ lɛsĩ musu. À Lua wɛ̃́lɛ Yelusalɛũ ɔ̀lɔmɛɛ, à bɔ̀ musu Lua kĩ́i, àlɛ pila.
A Lua gawi vĩ, a pípia lán gbɛ̀ bɛɛɛdewa, àlɛ tɛkɛ lán diamaawa.
A bĩ́i zɔ̃ɔ lɛsĩ vĩ. A bɔlɛ kuɛpla, malaika gbɛ̃ɔn kuɛplaɔ zɛzɛu. Isaili bui kuɛplaɔ tɔ́ kɛ̃a bɔlɛpiɔwa.
Bɔlɛ mɛ̀n àaɔ̃ ku gukpɛ oi, àaɔ̃ gugbãntoo oi, àaɔ̃ gɛɔmidɔkĩi oi, àaɔ̃ bɛ'aɛ oi.
Wà bĩ́ipi dàalɛ gbɛ̀ mɛ̀n kuɛplaɔwa. Sã zĩna gbɛ̃ɔn kuɛplaɔ tɔ́ kɛ̃a gbɛpiɔwa.
Malaika pɔ́ lɛ́ yã'omɛɛ pɔyɔ̃bɔ pɔ́ wa pì ń vuao kũa, kɛ́ à wɛ̃́lɛpi yɔ̃ò ń a bɔlɛɔ ń a bĩ́io.
Wɛ̃́lɛpi gola síiɔ̃ɛ, a gbã̀a ń a yàasao sáaɛ. Ɔ̃ à wɛ̃́lɛpi yɔ̃̀ ń pɔyɔ̃bɔpio. A gbã̀a kiloo ɔ̀aa kuɛplaɛ (2.400). A gbã̀a ń a yàasao ń a lɛsĩo píi sáaɛ.
À a bĩ́i yɔ̃̀ lɔ, a lɛsĩ gã̀sĩsuu basoplasɔo mɛ̀ndosaiɛ. Malaikapi yɔ̃̀ gbɛ̃nazĩna gã̀sĩsuu gbã̀a lɛ́uɛ.
Wà bĩ́ipi kɛ̀ ń diamaao, mɛ́ wɛ̃́lɛ piá vua tɛ̃ɛtɛ̃ɛɛ íkɛa lán díiwa.
Wà gbɛ pɔ́ wà wɛ̃́lɛpi bĩ́i dàalɛò kɛ̀kɛ ń gbɛ̀ bɛɛɛde bui píio. Wà gbɛ̀ sɛ̃́ia kɛ̀kɛ ń diamaao, a plaade ń safiio, a àaɔ̃de ń agatao, a síiɔ̃de ń ɛmɛlodio,
a sɔode ń onisio, a soolode ń saadɔanio, a soplade ń kisolitio, a swaaɔ̃de ń belilio, a kɛ̃okwide ń topazao, a kwide ń kisopazao, a kuɛdode ń tiikɔazio, a kuɛplade ń amɛtisio.
Bɔlɛ mɛ̀n kuɛplapiɔá òso mɛ̀n kuɛplaɔɛ. Wà ḿpii kɛ̀ ń òsoo mɛ̀ndodoɛ. Wɛ̃́lɛpi zɛaá vua tɛ̃ɛtɛ̃ɛɛ, wì gu'eu lán díiwa.
Mi Lua kpɛ́ e wɛ̃́lɛpi guuo, asa Dii Lua Gbãapiide ń São mɛ́ a kpɛ́pi ũ.
Wɛ̃́lɛpi bàa kú ń ĩatɛ̃ ń mɔvuao gupuaɛ̀oo. Lua gawi mɛ́ lɛ́ wɛ̃́lɛpi pu, mɛ́ Sã dɛ a filia ũ.
Buiɔ táa'o a gupuai, mɛ́ dṹnia kíaɔ gɛ̃u ń ń àizɛɛɔ.
A bɔlɛɔ aaɔ taa fãanɛ bauo, mɛ́ gwãasĩna aɔ ku we sɔ̃o.
Wa gɛ̃u ń buiɔ àizɛɛɔ ń ń pɔ́ ɔdeɔ.
Ãma pɔ́ gbãlɛae a gɛ̃uo ge yãbɛ̃ɛkɛna ge mɔafilide, sema gbɛ̃́ pɔ́ Sã ń tɔ́ kɛ̃̀ àizãna taalauɔ bàasio.
Ɔ̃ malaikapi swa'i wɛ̃nide pɔ́ lɛ́ bɔ Lua ń São kpalabaa kĩ́i ɔ̀lɔmɛɛ, àlɛ tɛkɛ lán díiwa.
Àlɛ bàalɛ wɛ̃́lɛpi zɛa guo. Lí wɛ̃nide ku a baale ń a baalao, ì nɛ'i wɛ̃̀ do gɛ̃n kuɛplaɛ, mɔ ń mɔo gɛ̃n dodo. Lípi láɔá buiɔ gbã́gbãbɔɛ.
Pɔ́ pɔ́ Lua lɛkɛ̀ɛ̀e aɔ ku lɔo. Lua ń São kpalabaa aɔ ku wɛ̃́lɛpi guu, mɛ́ aà zɔ̀blenaɔ zɔbleɛ̀.
Aa wɛsiaàlɛ, mɛ́ aà tɔ́ aɔ kú ń mi'aɛwa.
Gwãasĩna aɔ ku lɔo, gbɛ̃e baa aɔ kú ń filia ge ĩatɛ̃ gupuaoo, kɛ́ Dii Lua a gupunɛ́ yã́i. Aaɔ kible e gɔɔpiiɛ.
Ɔ̃ a òmɛɛ: Yã́ beeɔ náai vĩ mɛ́ sĩanaɛ. Dii Lua pɔ́ ì dɔaa ãnabiɔnɛ mɛ́ a malaika zĩ̀, kɛ́ a zɔ̀blenaɔ yã́ pɔ́ a mɔ tia dɔ̃.
Gwa, má mɔ́ tia. Báaaden gbɛ̃́ pɔ́ zia yã́ taalaɛ bee yã́ kũa ũ.
Ma Zãa mámɛ ma yã́ beeɔ mà mɛ́ má è. Kɛ́ má mà mɛ́ má è, ma wulɛ malaika pɔ́ yã́piɔ ɔ̀lɔmɛɛ gbázĩ mà kúlɛɛ̀.
Ɔ̃ a òmɛɛ: Bee tó. Kúlɛ Luaɛ. N zɔ̀blen deen ma ũ ń n gbɛ̃ ãnabiɔ ń gbɛ̃́ pɔ́ aa láɛ bee yã́ kũaɔ.
Ɔ̃ a òmɛɛ: Ńsu pɔ́ kúlɛ zia yã́ pɔ́ kú lápiuwao, asa a gɔɔ kãikũ̀.
Gbɛ̃vãi wɛtã àɔ yãvãikɛ. Gbãsĩde wɛtã àɔ gbãsĩ. Gbɛ̃maa wɛtã àɔ yãmaakɛ. Kuaadoade wɛtã a kua àɔ adoa.
Gwa, má mɔ́ tia, máɔ asea kũa, mí fĩabo baadeɛ a yãkɛawa.
Alafa ń Omɛgaon ma ũ, Dɔaana ń Gɔ̃zãnao, Dàalɛna ń Mìdɛnao.
Báaadeɔn gbɛ̃́ pɔ́ aa ń ulataopiɔ ũ. Aaɔ zɛvĩ wà gɛ̃ wɛ̃́lɛpi bɔlɛɔu, aai lí wɛ̃nide bɛ ble.
Ãma gɔ̃ɛ blesanaɔ ń ɛsɛdeɔ ń gbãsĩkɛnaɔ ń gbɛ̃dɛnaɔ ń tã́agbagbanaɔ ń gbɛ̃́ pɔ́ ye mɔafiliyãkɛaiɔ aaɔ ku bàasiɛ.
Ma Yesu ma a malaika zĩ̀ aàɔ dɛ yã́piɔ seelade ũ ma gãlideɔnɛ. Mámɛ má Davidi Bui, aà kpala pɔ́ vlãpà Kía ũ, Gudɔlɛia saan'ina ũ.
Lua Nisĩna ń Sã nɔ dafuo ì mɛ, mɔ́. Gbɛ̃́ pɔ́ bee mà sɔ̃, aà o, mɔ́. Gbɛ̃́ pɔ́ imi lɛ́ dɛ, aà mɔ́. Gbɛ̃́ pɔ́ ye í wɛ̃nidei, aà si gba ũ.
Málɛ o gbɛ̃́ pɔ́ ãnabikɛlaɛ bee yãmàɔnɛ píi, tó gbɛ̃́ yãe kã̀fĩ a guu, Lua a kìsia pɔ́ a yã́ kú láɛ bee guuɔ kã́fĩ adeɛɛ.
Tó gbɛ̃́ yãe bɔ̀ taalaɛ bee guu, Lua a ade baa bɔ a wɛ̃́lɛ ń lí wɛ̃nide pɔ́ a yã́ kú láɛ bee guuo guuɛ.
Gbɛ̃́ pɔ́ dɛ yã́piɔ seelade ũ mɛ̀: Sĩanaɛ, má mɔ́ tia. Ãmi! Dii Yesu mɔ́!
Dii Yesu aàɔ gbɛ̃kɛ vĩ ń a gbɛ̃́ɔ píi.









































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































