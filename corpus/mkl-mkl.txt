












































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Dimii nyaanzei Jesu Kirisi ŋa wee. Jesu Kirisii í jɛ tɔkui Davidi, nɔ Davidi mɔ wa jɛ tɔkui Aburahamu.
Aburahamui í bí Izaaki, Izaaki mɔi í bí Zakɔbu. Zakɔbu mɔi í bí Zuda do iɡbãɛ do ifɔɛ ŋa.
Zuda do Tamaa aboɛ aŋa mɔi à bí Farɛsi do Zara. Farɛsi mɔ í bí Esiromu. Esiromu mɔ í bí Aramu.
Aramu mɔ í bí Aminadabu. Aminadabu mɔ í bí Nasɔ̃ɔ. Nasɔ̃ɔ mɔ í bí Salamɔɔ.
Salamɔɔ do Rahabu aboɛi à bí Boazi. Boazi mɔ do Rutu aboɛi à bí Obɛdi. Obɛdi mɔ í bí Izai.
Izai mɔ í bí Davidi iyi í na í jɛ ilaaluu. Davidiu mɔ í bí Salomɔɔ. Iyei Salomɔɔui í jɛ aboi Urii iyi Davidi í sou.
Salomɔɔ mɔ í bí Roboamu. Roboamu mɔ í bí Abia. Abia mɔ í bí Azafu.
Azafu mɔ í bí Zozafati. Zozafati mɔ í bí Zoramu. Zoramu mɔ í bí Oziasi.
Oziasi mɔ í bí Zoatamu. Zoatamu mɔ í bí Akazi. Akazi mɔ í bí Ezekia.
Ezekia mɔ í bí Manasee. Manasee mɔ í bí Amɔɔ. Amɔɔ mɔ í bí Zoziasi.
Zoziasi mɔ í bí Zekonia do ifɔɛ ŋa si waati iyi ilaalui Babilɔni, ilu nlau, í jɛ inɛi Izirɛli ŋa iɡũ í nɛò ŋa si ilɛɛ.
Si anyii iyi à nɛò ŋa ikpa Babilɔni ŋɔi Zekonia í bí Salatɛli, nɔ Salatɛli mɔ í bí Zorobabɛli.
Nɔ Zorobabɛli mɔ í bí Abiudu. Abiudu mɔ í bí Eliakimu. Eliakimu mɔ í bí Azɔɔ.
Azɔɔ mɔ í bí Sadɔku. Sadɔku mɔ í bí Akimu. Akimu mɔ í bí Eliudu.
Eliudu mɔ í bí Eleazaa. Eleazaa mɔ í bí Matani. Matani mɔ í bí Zakɔbu.
Nɔ Zakɔbu mɔ í bí Zozɛfu mɔkɔi Maari, nɔ Maari mɔi í jɛ iyei Jesu iyi à ya kpe Kirisi.
Bɛɛbɛi si dimi nŋau hai waatii Aburahamu wa hee ku naa si waatii Davidi, tɔku ikã ikã maatɛ̃ɛi í wɛɛ. Hai bi Davidi má ku naa si waati iyi à bɔò ŋa Babilɔni tɔku ikã ikã maatɛ̃ɛi í wɛɛ. Si anyiɛ, hai waati iyi à bɔò ŋa Babilɔniu ku naa si waati iyi à bí Jesu iyi à ya kpe Kirisi tɔku ikã ikã maatɛ̃ɛi í wɛɛ má.
Yaase bɛi à bíò Jesu Kirisi wee. Hai waati iyi Maari í wɛɛ mudɛ̃ɛi à mua Zozɛfu. Amma hee a maa tɔtɔɔ sɛ̃ɛ Maari í nɛ asĩ do ɡbuɡbãi Hundei Ilaaɔ̃.
Zozɛfu mɔkɔɛu wee inɛ dee deei. Kù bi nŋu ku dasi Maari anyɔ si bantuma. Na ŋɔi í ce í dasi idɔ nŋu ku kɔsiɛ si asii.
Si bɛi wa lasabu bɛɛbɛ ŋɔi amalekai Aɔ̃ Lafɛ̃ɛ í naa í sɔ̃ɔ si ala í ni, Zozɛfu, awɔ tɔkui Davidi ilaaluu, maà ce njoi i so Maari, mudɛ̃ɛ iyi à muɛu. Dasiɛ kpasɛ̃. Asĩ iyi í nɛu bɛ, do ɡbuɡbãi Hundei Ilaaɔ̃i.
Á bí ama inɛmɔkɔ nɔ i sɔɔ Jesu. Nŋui á faaba inɛɛ ŋa hai si dulum du ŋa.
Mii ŋau ihɛ̃ fei í cei ku ba ide iyi Aɔ̃ Lafɛ̃ɛ í tako í sɔ̃ walii Ezai ku sisia inɛ ŋau ku kɔ̃,
iyi í ni, Mudɛ̃ɛ ɡɔ iyi kù mà mɔkɔ á na ku nɛ asĩ. Á bí ama inɛmɔkɔ, Nɔ a kpoo Emanuɛli. Yaasei iriui í jɛ Ilaaɔ̃ í wɛɛ do awa.
Iyi Zozɛfu í jĩ ŋɔi í ce bɛi amalekau í sɔ̃ɔ, í dasi Maari kpasɛ̃ɛ.
Amma aŋaò a kù tɔtɔɔ sɛ̃ɛ hee í koo í bíò ama inɛmɔkɔɛ. Nɔ Zozɛfu í sɔɔ Jesu.
À bí Jesui Betelehɛmu si ilɛi Zudee si waatii amanlu Herodu. Si anyii kubíɛ woo mà yaasei andaiya ɡɔ ŋa à naa Zeruzalɛmu hai nunui daakɔ,
nɔ à bee à ni, iwoi ilaalui Zuifu ŋa iyi à bí nsɛiu í wa. Hai nunui daakɔi à yɛ andaiyaɛ í fita, ŋɔi à naa ku tɔɔɛ.
Iyi amanlu Herodu í ɡbɔ ideu, ŋɔi inɔɛ í fɔ, bɛɛbɛ mɔi inɛi Zeruzalɛmu ŋau fei inɔ nŋa í fɔ.
Ŋɔi í tɔtɔɔ inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋa fei nɔ í bee ŋa tenɡi bii à ni aa bí Inɛ iyi Ilaaɔ̃ í cicau.
Ŋɔi à jɛaa à ni, Betelehɛmui si ilɛi Zudee domi bɛɛbɛi walii Misee í tako í kɔɔ wo,
í ni, Ilaaɔ̃ í ni, Iŋɛ inɛi Betelehɛmu ŋa, si ilɛi Zudee, Ntɔ ntɔ, ilu nŋɛ kù kere si ilu nlai Zudee ŋa fei, Si na iyi í jɔ̀ hai si ilu nŋɛi ilaaluu á fita Inɛ iyi á ɡbã inɛi Izirɛli, inɛm ŋa.
Ŋɔi Herodu í jɔ̀ à kpe woo mà ŋau do asii, í bee ŋa si waati iyi andaiyau í fita dee dee. Nɔ à sɔ̃ɔ.
Iyi í ɡbɔ bɛɛbɛ nɔ í sɔ̃ ŋa í ni a bɔ Betelehɛmu a koo a bee yaasei amau wa sãa sãa. Bii à yɔɔ nɔ a nyi wa a naa a sɔ̃ nŋu ku ba nŋu mɔ nŋu koo ɡulɛa.
Iyi à ɡbɔ ideɛu à tã, ŋɔi à dasi kpãa. Nɔ andaiya iyi à tako à yɛ hai nunui daakɔu í nyi í cua nŋa má hee tenɡi bii amau í wa, í bɛi í leekĩ lele bɛ cau.
Iyi à yɛ andaiyau í leekĩ bɛɛbɛ, ŋɔi idɔ nŋa í dɔ̃ hee í caa.
Nɔ à lɔ ile bɛ ŋɔi à yɛ amau do Maari iyeɛ. Nɔ à ɡulɛ à tɔɔɛ. Nɔ à fũ bɔɡɔi amani nŋa à nya wura à muaa, do tulare iyi à ya jo do ikpo ku dɔ̃ inunu iyi à ya kpe miru.
Si anyiɛ Ilaaɔ̃ í sɔ̃ ŋa si ala í ni a maà nyi bi amanlu Herodu má. Nɔ à too kpãa mmu à nɛò ilɛi ide nŋa.
Iyi woo mà ŋau à to anyi à nɛ, nɔ amalekai Aɔ̃ Lafɛ̃ɛ í naa bi Zozɛfu si ala í ni, dede i so amau do iyeɛ i sa i nɛò ŋa ilɛi Ezibiti, domi Herodu á dɛ amau ku kpa. I koo i buba bɛ titã hee ajɔ iyi an na n ni i nyi wa má ŋa.
Na ŋɔi í jɔ̀ Zozɛfu í dede idũ í so amau do iyeɛ í nɛò ŋa Ezibiti.
Bɛi à buba hee Herodu í koo í ku. Iyi bɛ í cei ku ba ide iyi Aɔ̃ Lafɛ̃ɛ í sɔ̃ waliiɛ ku sisia inɛ ŋau ku kɔ̃, si bɛi í ni, hai Ezibitii ǹ kpe amam wa.
Ŋɔi amanlu Herodu í yɛ iyi woo mà andaiya ŋau à lɛlɛ nŋui, ŋɔi idɔɛ í kɔ̃ jiida jiida. Ŋɔi í ce dooi waati iyi woo mà ŋau à yɛ andaiyau í fita, ŋɔi í jɔ̀ à koo à kpa ama inɛmɔkɔ kpɔtɔɔ ŋa hee ku koo si do amai adɔ̃ minji ŋa fei si ilui Betelehɛmu do ilɛɛkoɛ ŋa fei.
Bɛɛbɛi ide iyi walii Zeremi í fɔu í ce. Í ni,
À ɡbɔ anu ku dɔ̃ si ilui Rama. À ɡbɔ inɛ ŋa à kpata, À waa cã buubuu. Asee, Rasɛlii wa kpata na irii amaɛ ŋa. Nɔ à bɔ ku lɛlɛɛ, Amma í kɔ ku ɡbɔ kulɛlɛu Si na iyi í jɔ̀ amaɛ ŋa a kù wɛɛ má.
Si anyiɛ Herodu í naa í ku, ŋɔi amalekai Aɔ̃ Lafɛ̃ɛ í naa bi Zozɛfu si ala ilɛi Ezibiti bɛ,
í ni, dede i so amau do iyeɛ i nyiò ŋa ilɛi Izirɛli. Inɛ ŋa iyi à waa dɛ amau ku kpa à ku.
Nɔ Zozɛfu í dede í so amau do iyeɛ à nyi ilɛi Izirɛli má.
Amma í ɡbɔ iyi Aakelausii í jɛ bommai baaɛ Herodu si ilɛi Zudeeu, ŋɔi wa ce njoi ku bɔ ku buba bɛ. Nɔ Ilaaɔ̃ í sɔ̃ɔ si ala má í ni ku bɔ ilɛi Galilee. Ŋɔi í tekĩ í bɔ Galilee si bɛi Ilaaɔ̃ í sɔ̃ɔ.
Nɔ í koo í buba Nazarɛti. Bɛɛbɛi idei walii ŋau í kɔ̃, si bɛi à ni aa kpoo inɛi Nazarɛti.
Waati bɛɛbɛi, Zãa woo dasi inyi í naa wa ce waazo si ɡbabuai Zudee.
Í ni, i kpaasi idɔ nŋɛ ŋa domi waati í maai iyi Ilaaɔ̃ á na ku jɛ bommaɛ.
Idei Zãaui walii Ezai í fɔ wo, si waati iyi í ni, À ɡbɔ imui inɛ ɡɔ wa dɔ̃ anu si ɡbabua wa ni, I teese kpãai Lafɛ̃ɛ ku tɛ ŋa.
Zãa wa dasi ibɔi ntoi kpookpo, nɔ wa dĩ santikii bata. Kɛtɛnɡbo do nyikɔ̃i sakoi í jɛ ijɛɛ.
Nɔ inɛ ŋa à naa bi tɛɛ hai Zeruzalɛmu do hai ilɛi Zudee fei do hai ilu ŋa iyi à wa cinɡaai idoi Zuudɛ̃ɛu fei.
À ce tuubai dulum du ŋa nɔ à jɔ̀ Zãa í dasi ŋa inyi si idoi Zuudɛ̃ɛu.
Farisi do Sadusi ŋa mɔ à waa naa bi tɛɛ aŋa nkpɔ nkpɔ ku ba ku dasi ŋa inyi. Iyi Zãa í yɛ ŋa ŋɔi í sɔ̃ ŋa í ni, iŋɛ inɛ buu ŋa bɛi njo wukuku, yooi í sɔ̃ ŋɛ í ni i saa idɔɔkɔ̃i Ilaaɔ̃ iyi í maai wa.
Na nŋu, i ce kookoosu jiida i nyisiò iyi ì kpaasi idɔ ŋa.
I maà tamaa mà aa ba faaba ŋa si na iyi í jɔ̀ ì ya maa ni ì jɛ tɔkui Aburahamu ŋa. An sɔ̃ ŋɛ, Ilaaɔ̃ á yɔkɔ ku so kuta ŋau ihɛ̃ ku ce ŋa tɔkui Aburahamu ŋa.
Wee daɡba wa kãsi tã mɔm a daò icui jĩi. Na nŋu, jĩi iyi kù waa so iso jiida fei aa daa a dasi ina.
Amu inyii ǹ wa n dasi ŋɛ ku ba ku jɛ sɛɛdai idɔ ku kpaasi nŋɛ, amma inɛ ɡɔ á na ku naa si anyim. Í rem do ɡbuɡbã ntɔ ntɔ, n kù to baa ǹ bɔ baataɛ. Nŋui á da nŋɛ si Hundei Ilaaɔ̃ do ina.
Wa mu mii ku fɛ bileeɛ si awɔ, nɔ ku kpã bileeu bii à kpokpoɛ, nɔ ku ko yɔyɔɔu ku dasi aka, sakou mɔ ku dasi ina iyi ci ya ku.
Waati bɛɛbɛ Jesu í naa hai ilɛi Galilee nɔ í bɔ idoi Zuudɛ̃ɛ ku ba Zãa ku dasiɛ inyi.
Iyi í to wa í ni Zãa ku dasi nŋu inyi, ŋɔi Zãa wa bi ku kɔ, í ni, awɔi ì nɛ kpãa i dasim inyi, nɔ bɛirei í ce ì waa naa bi tom.
Ŋɔi Jesu í jɛaa í ni, jɔ̀ ku ce bɛɛbɛ titã, domi bɛɛbɛi à nɛ ka ce ka ceò mii iyi Ilaaɔ̃ í bi fei. Nɔ Zãa í jɛ.
Iyi í dasi Jesu inyi í tã, bɛ ɡbakã Jesu í fita wa hai si inɔ inyiu. Ŋɔi lelei Aɔ̃ í cĩ nɔ Zãa í yɛ Hundei Ilaaɔ̃ wa de siɛ wa bɛi ankasiidi.
Nɔ à ɡbɔ ide ku fɔ ɡɔ wa hai lele í ni, inɛ ihɛ̃i í jɛ Amam. Ǹ buu jiida jiida, siɛi inɔ didɔ̃m fei í ya wa.
Si anyii nŋu, ŋɔi Hundei Ilaaɔ̃ í bɔò Jesu si ɡbabua ku ba Seetam ku lɛlɛɛ.
Ŋɔi Jesu í ce anu ku dĩ dasã ciiji do idũ ciiji, si anyiɛ nɔ ari wa kpaa.
Ŋɔi Seetam woo lɛlɛu, í naa siɛ í ni, bii awɔu Amai Ilaaɔ̃i do ntɔ, jɔ̀ kuta ŋau ihɛ̃ a kpɔò pɛ̃ɛ.
Ŋɔi Jesu í jɛaa í ni, kukɔi idei Ilaaɔ̃ í ni, amanɛ ci ya wɛɛ na ijɛ nŋu akã, amma á maa wɛɛi na ide iyi Ilaaɔ̃ wa fɔ fei.
Nɔ Seetam í bɔòɛ Zeruzalɛmu, ilu kumáu, nɔ í ɡũòɛ hee si antai ile lelei kpasɛ̃i Ilaaɔ̃u.
Ŋɔi í ni má, bii awɔu Amai Ilaaɔ̃i, fo i dinɡaa ilɛ, domi kukɔi idei Ilaaɔ̃ í ni, Ilaaɔ̃ á na amalekaɛ ŋa wooda na iriɛ a maa deɡbeɛ, Nɔ a maa muɛ si awɔ Ku ba i maà ti i koosɛ si kuta.
Nɔ Jesu í jɛaa í ni, amma kukɔi idei Ilaaɔ̃ í ni má, maà ti i sii Aɔ̃ Lafɛ̃ɛɛ.
Si anyii nŋu, Seetam í bɔò Jesu hee antai iri kuta nla ɡɔ má nɔ í nyisiɛ bommai andunya fei do amboe nŋa.
Nɔ í ni, bii ì ɡulɛ ì tɔɔm, mii ŋau ihɛ̃ fei an muɛɛ.
Nɔ Jesu í jɛaa í ni, sɛkɛɛ bɛ Seetam. Kukɔi idei Ilaaɔ̃ í ni, Aɔ̃ Lafɛ̃ɛɛi aa tɔɔ, nɔ i wɛɛ na irii nŋu akã.
Ŋɔi Seetam í bɛi í sɛkɛɛ hai bi tɛɛ, nɔ amaleka ŋa à naa à sobiɛ.
Ŋɔi Jesu í ɡbɔ à ni à mu Zãa à dasiɛ piisɔ̃ɔ. Nɔ í sinda í nyi ilɛi Galilee.
Amma iyi í to Nazarɛti, kù buba bɛ, Kapɛranumui í koo í buba, ilu iyi í wa kɔkɔi tenku iyi à ya kpe Galilee, si ilɛi Zabulɔ̃ɔ do Nɛfitali.
Iyi bɛ í cei ku ba ide iyi walii Ezai í tako í fɔu ku kɔ̃ waati iyi í ni,
Inɛi Zabulɔ̃ɔ do inɛi Nɛfitali ŋa, Aŋa iyi à wa kɔkɔi kpãa iyi wa bɔ Tenku, Aŋa iyi à wa ikpa icei idoi Zuudɛ̃ɛu, Aŋa iyi à wa ilɛi Galilee bii dimi mmu ŋa à wa,
Aŋa iyi à wa si ilu kuku wo, Aŋai à yɛ inya kumá nla nla. Aŋa iyi à wa si ilɛ bii iku do ilu kuku í wa, Aŋai inya kumá í naa si.
Hai waati bɛɛbɛi Jesu í sinti ku waazo, í ni, i kpaasi idɔ nŋɛ si na iyi í jɔ̀ waati í maai wa iyi Ilaaɔ̃ á jɛ bommaɛ.
Ajɔ nŋu ɡɔ Jesu wa nɛ si itĩi tenku iyi à ya kpe Galilee, ŋɔi í yɛ sɔɔkɔ minji ɡɔ ŋa, Simɔɔ iyi à ya kpe Piɛɛ do ifɔɛ Anderee, à waa le taao si inɔ tenkuu.
Nɔ í sɔ̃ ŋa í ni, i toom wa ŋa, nɔ an ce ŋɛ woo dɛdɛ inɛ ŋa iyi aa jɛ ti Ilaaɔ̃.
Bɛ ɡbakã à jɔ̀ taao nŋa ŋa à tooɛ.
Iyi í to waju nɔ í yɛ inɛ minji ɡɔ ŋa má, Zaaki do Zãa ifɔɛ, amai Zebedee ŋa. Inɛ ŋau à wa si akɔi inyi ɡɔ do baa nŋa, à waa teese taao nŋa ŋa. Nɔ Jesu í kpe ŋa.
Bɛ ɡbakã aŋa mɔ à jɔ̀ akɔu do baa nŋa à waa tooɛ.
Nɔ Jesu í dabii si ilɛi Galilee fei wa kɔ inɛ ŋa si cio ile bii Zuifu ŋa à ya ce kutɔtɔɔ nŋa ŋa, wa sisi nŋa laabaau jiida si bɛi Ilaaɔ̃ wa ce sɔɔlu ku na ku jɛ bommaɛ, nɔ í jɔ̀ inɛ ŋa à waa ba iri si bɔ̃ɔ dimi ikã ikã nŋa ŋa fei.
Nɔ baauɛ í fanɡaa bii fei si ilɛi Siri fei, hee inɛ ŋa à wasi ku naaò bɔ̃ɔ nŋa ŋa wa bi tɛɛ. Inɛ ŋa iyi à nɛ dimii bɔ̃ɔ ikã ikã fei do inɛ ŋa iyi à nɛ wahalai ara kuro nkpɔ do inɛ ŋa iyi inɛi inɔɔko ŋa à mu, do inɛ ŋa iyi à waa ce bɔ̃ɔi cukuuna do wɛɛɡɛ ŋa, à naaò aŋa fei wa bi tɛɛ, nɔ í jɔ̀ aŋa fei à ba iri.
Nɔ zamaa nkpɔ ɡɔ í too fitiɛ wa hai ilɛi Galilee do hai ilui Zeruzalɛmu do ilɛi Zudee hee do icei idoi Zuudɛ̃ɛu bii Ilu Mɛɛwa ŋau à wa fei.
Iyi Jesu í yɛ zamaau ŋɔi í koo í ɡũ iri kuta ɡɔ í buba. Nɔ mɔcɔɛ ŋa à naa à tɔtɔɔ siɛ.
Nɔ í lɔsi cio ku kɔ ŋa si. Si cioɛu í ni,
Ilu inɔ didɔ̃ ŋai inɛ ŋa iyi à waa tɔɔ Ilaaɔ̃ do ara kukaye, Domi aŋai à jɛ inɛi bommai Ilaaɔ̃ ŋa.
Ilu inɔ didɔ̃ ŋai inɛ ŋa iyi à waa kpata, Domi Ilaaɔ̃i á tũ idɔ nŋa.
Ilu inɔ didɔ̃ ŋai inɛ ŋa iyi daa nŋa í dɔ̃, Domi aŋai aa nɛ ilɛu fei.
Ilu inɔ didɔ̃ ŋai inɛ ŋa iyi à waa ɡbɔ ari do aɡbɛi mii iyi Ilaaɔ̃ wa bee, Domi Ilaaɔ̃ á jɔ̀ a yo.
Ilu inɔ didɔ̃ ŋai inɛ ŋa iyi à ya nɛ araarei inɛ ŋa, Domi Ilaaɔ̃ mɔ á nɛ araare nŋa.
Ilu inɔ didɔ̃ ŋai inɛ ŋa iyi idɔ nŋa í má, Domi aa yɛ Ilaaɔ̃.
Ilu inɔ didɔ̃ ŋai inɛ ŋa iyi à waa ce icɛi laakai ku sũ, Domi Ilaaɔ̃ á kpe ŋa amaɛ ŋa.
Ilu inɔ didɔ̃ ŋai inɛ ŋa iyi à kpã ŋa iju si na iyi í jɔ̀ à waa ce mii iyi Ilaaɔ̃ í bee ŋa, Domi aŋai à jɛ inɛi bommai Ilaaɔ̃ ŋa.
Iŋɛ ilu inɔ didɔ̃ ŋai, bii à waa bu ŋɛ nɔ à waa kpã ŋɛ iju nɔ à waa má ŋɛ laalɔ baa yooma fei na irim.
I jɔ̀ i nyaanyi i wɛɛò inɔ didɔ̃ nla nla ŋa si na iyi í jɔ̀ riba iyi à jilɛ nŋɛ leleaɔ̃ í la. Ntɔ ntɔ bɛɛbɛi à kpã walii ŋa iyi à cua nŋɛ ŋau mɔ iju.
Ŋɔi Jesu í sɔ̃ ŋa má í ni, iŋɛi ì jɛ imu si inɔi inɛi andunya ŋa. Bii didɔ̃i imu í ku, mii aa dasi ku jɔ̀ ku dɔ̃ má. Í ɡbe de a nikãɛ, nɔ inɛ ŋa a tɛɛsɛɛ.
Nɔ iŋɛi ì jɛ inya kumái andunya. Ilu iyi à ma si iri kuta kaa manji.
A ci ya má fitila a biiɛ do caka. Amma à ya kɔaɛi tenɡi bii á má inya, inɛi kpasɛ̃ fei ku yɛò ilu.
Bɛɛbɛ mɔi i jɔ̀ inya kumá nŋɛ ku má si wajui inɛ ŋa ku ba a yɛ kookoosu jiida nŋɛ ŋa nɔ irii Ilaaɔ̃ Baa nŋɛ iyi í wa lele ku nɛ amboe.
Jesu í ni má, i maà tamaa bɛi ǹ naa woodai Moizi do cioi walii ŋau ku kpai. Aawo, ǹ naa ku kɔ̃ɔi.
Ntɔ ntɔ, hee lele do ilɛ koo tãò, baa wasalii wooda keeke akã kaa ɡaizia, í ɡbe fei ndɛɛ ku kɔ̃i.
Na nŋu, inɛ iyi í kua wooda, baa bii í jɛ icu akã keeke ɡɔi, nɔ í sɔ̃ inɛ ɡɔ ŋa mɔ í ni a ce bɛɛbɛ, aa kpe lafɛ̃ɛ inɛ iyi í kere í re si bommai Ilaaɔ̃. Amma inɛ iyi wa jirimaɛ nɔ wa kɔ inɛ ɡɔ ŋa mɔ si, aa kpe lafɛ̃ɛ inɛ nla si bommai Ilaaɔ̃.
Ǹ wa n sɔ̃ ŋɛi, i kaa jɛ inɛi bommai Ilaaɔ̃ ŋa bii kù jɛ ì ce mii iyi Ilaaɔ̃ í bee ŋɛ ŋa í re woo kɔ inɛ ŋa si wooda ŋa do Farisi ŋau.
Jesu í sɔ̃ ŋa má í ni, ì ɡbɔ ŋa iyi Moizi í sɔ̃ bala nŋɛ ŋa í ni, i maà kpa inɛ, nɔ inɛ iyi í kpa inɛ fei aa bɔòɛ si wajui woo kiiti ŋa a nyisiɛ bɔ̃nɛ.
Amma amu, an sɔ̃ ŋɛ, inɛ iyi wa ce idɔɔkɔ̃ do kpaasiɛ aa bɔòɛ si wajui woo kiiti ŋa a kpãa iju, nɔ inɛ iyi wa cɔ kpaasiɛ nfe aa kiitiɛ si wajui inɛ nɡbo ŋau, inɛ mɔ iyi wa cɔ kpaasiɛ nnyɛi á lɔ si ina iyi ci ya kuu.
Na nŋu, bii ì naaò amuai Ilaaɔ̃ wa bi kuwee nɔ bɛi ì ye ɡiɡi iyi kpaasiɛ ɡɔ wa mu taaleɛ,
jɔ̀ amuaɛu bi kuweeu bɛ titã, i koo i teese ideu ɡbakã, awɔ do kpaasiɛ. Si anyiɛ, i bɛi i nyi wa i cea Ilaaɔ̃ amuaɛ.
Bii í jɛ inɛ ɡɔ wa bɔòɛ ile kiiti na idei ɡbese ɡɔ, ce kookaai hai kpãa awɔ do lafɛ̃ɛ i ɡbɔsi njɛ ku ba ku maà dasiɛ awɔi woo kiiti. Bii kù jɛ bɛɛbɛ, woo kiitiu á dasiɛ si awɔi zandaamu, nɔ zandaamu mɔ ku dasiɛ ile piisɔ̃ɔ.
Ntɔ ntɔ ǹ wa n sɔ̃ɛi, bii à dasiɛ piisɔ̃ɔ, bii i kù sã ɡbeseu fei i kaa fita. Nkãma kaa ɡaizia si.
Jesu í ni má, ì ɡbɔ ŋa iyi Moizi í ni, i maà ce sakara.
Amma amu, an sɔ̃ ŋɛ, awɔ inɛmɔkɔ iyi í cɔ inaabo hee binɛɛ í dede, ì ce sakara mbɛ tã si idɔɛ.
Na nŋu, bii iju njɛɛi wa dasiɛ dulum, nyaa i nyɔɔ ku jĩiɛ. Á tiaɛ i nyɔ ikɔ̃ akãi araɛ ɡɔ do iyi aa sɔsi araɛ fei si ina iyi ci ya ku.
Bii í jɛ awɔ njɛɛi wa dasiɛ dulum, buu i nyɔɔ ku jĩiɛ. Á tiaɛ i nyɔ ikɔ̃ akãi araɛ ɡɔ do iyi aa sɔsi araɛ fei si ina iyi ci ya ku.
Nɔ Jesu í sɔ̃ ŋa má í ni, Moizi í ni, inɛ iyi wa kɔsi aboɛ á náa tiai njɛ kukɔsii.
Amma amu, ǹ wa n sɔ̃ ŋɛ, inɛ iyi í kɔsi aboɛ nɔ kù jɛ na sakara, mɔkɔu í dasiɛ sakarai. Nɔ mɔkɔ mɔ iyi í so abo iyi à kɔsiu, í ce sakarai.
Jesu í sɔ̃ ŋa má í ni, ì nɔ ì ɡbɔ iyi Moizi í sɔ̃ bala nŋɛ ŋau í ni, ide iyi ì ɡbasi si wajui Aɔ̃ Lafɛ̃ɛ ì ni aa ce, jɔ̀ i coo.
Amma amu, ǹ wa n sɔ̃ ŋɛi, i maà ya ce kuɡbasi ŋa pai. I maà ya ɡbasi do lele ŋa domi batai bommai Ilaaɔ̃i.
Nɔ i maà ya ɡbasi do ilɛ ŋa, domi bi ku lesi isɛɛi. Nɔ i maà ya ɡbasi do Zeruzalɛmu ŋa domi ilui Ilaaɔ̃ amanlu nlaui.
Nɔ i maà ya ɡbasi do iri nŋɛ ŋa si na iyi í jɔ̀ i kaa yɔkɔ i fũuta baa ntoi iri akã nŋɛ hee ma jɛ i jɔ̀ ku dũ ŋa.
I jɔ̀ ide ku fɔ nŋɛ ku jɛ ntɔ. Bii ì ni ooi ku jɛ oo do ntɔ, bii aawo mɔi, ku jɛ aawo. Iyi aa lesi antaɛ bɛbɛi fei ŋa, hai bi Seetam inɛ laalɔui wa naa.
Jesu í sɔ̃ ŋa má í ni, ì ɡbɔ ŋa iyi Moizi í fɔ wo í ni, inɛ iyi í nya ijui inɛ ɡɔ, aa nya ti nŋu mɔ. Inɛ mɔ iyi í cɛ inyii inɛ ɡɔ, aa cɛ ti nŋu mɔi.
Amma amu, ǹ wa n sɔ̃ ŋɛi, i maà ya sãa inɛ laalɔ iyi í ce nŋɛ. Bii inɛ í sambalaɛ si njɛ, toa canɡau má.
Bii inɛ ɡɔ í bɔòɛ kiiti ku ba ku ɡba danziɡiɛ, naa kumbooɛ mɔ má.
Bii inɛ ɡɔ í tilasiɛ i soa nŋu aso i nɛò zakai kilo akã, so i nɛaa ku to kilo minji ɡbakã.
Bii inɛ ɡɔ í tɔɔɛ mii ɡɔ, muaa. Bii inɛ ɡɔ í nàa mii ɡɔ ku kãaye bi tɛɛ, maà kɔ.
Jesu í ni má, ì ɡbɔ ŋa iyi Moizi í fɔ wo í ni, bi kpaasiɛ, nɔ i cé mbɛɛɛ.
Amma amu, ǹ wa n sɔ̃ ŋɛi, i ya bi mbɛɛ nŋɛ ŋa, nɔ i ya cea inɛ ŋa iyi à waa kpã ŋɛ iju kutɔɔ ŋa.
Bii ì waa ce bɛɛbɛ ŋa ì waa nyisi inɛ ŋa iyi ì jɛ amai Ilaaɔ̃ Baa nŋɛ iyi í wa lelei, domi Ilaaɔ̃ í jɔ̀ inunuɛ wa má inya si inɛ jiida do si inɛ laalɔ ŋa. Nɔ í jɔ̀ ijĩ wa rɔa inɛ ŋa iyi à waa ce idɔɔbiɛ hee do bi inɛ ŋa iyi a kù waa coo fei.
Bii inɛ ŋa iyi à bi ŋɛ aŋa akãi iŋɛ mɔ ì bi ŋa, to, riba yoomai aa ba ŋa. Baa woo ɡba fiai lɛmpoo ŋa mɔ à ya ce dimiɛ.
Bii kpaasi nŋɛ ŋa aŋa akãi ì ya ce fɔɔ ŋa, to, iŋɛ mɔ yooi ì tia ŋa. Baa hai dasi Ilaaɔ̃ naanɛ ŋa mɔ à ya ce bɛɛbɛ.
Na nŋu, i jɔ̀ jiida nŋɛ ku kɔ̃ bɛi ti Ilaaɔ̃ Baa nŋɛ iyi í wa lele í kɔ̃.
Jesu í fɔ má í ni, bii ì waa ce mii iyi Ilaaɔ̃ í jilɛ nŋɛ, i ya ce laakai ŋa i maà coo si bantuma. Bii ì waa coo si bantuma ku ba inɛ ŋa a yɔɔ, i kaa ba riba kãma hai bi Baa nŋɛ iyi í wa lele.
Na nŋu, bii ì waa mua ilu are ŋa nɡɔɡɔ ŋa, i maà ti i cã kɛsɛɛdɛ bɛi ilu muafiti ŋa à ya ce. À ya ce amua nŋa ŋai si ile bii à ya ce kutɔtɔɔ ŋa do si kpãa ŋa ku ba inɛ ŋa a saabu ŋa. Ntɔ ntɔ, inɛ nŋu ŋa à ba riba nŋa fei tã.
Amma iŋɛ, waati iyi ì waa mua ilu are ŋa nɡɔɡɔ ŋa, i maà jɔ̀ awɔ canɡa nŋɛ ku mà mii iyi awɔ njɛu wa ce,
ku ba amua iyi ì waa ce ŋa i coo si afei iŋɛ minji. Nɔ Ilaaɔ̃ Baa nŋɛ iyi wa yɛ mii fei á sã nŋɛ ribaɛ.
Jesu í ni, bii ì waa ce kutɔɔ ŋa i maà ya ce bɛi ilu muafiti ŋa à ya ce. À ya bi aŋa a leekĩ a ce kutɔɔ ile bii à ya ce kutɔtɔɔ ŋa do bi tafa ŋa ku ba inɛ fei ku yɛ ŋa. Ntɔ ntɔ, inɛ nŋu ŋa à ba riba nŋa fei tã.
Amma iŋɛ, bii ì waa ce kutɔɔ ŋa, i lɔ hee ilaawa i cĩmbo ŋa, i tɔɔ Ilaaɔ̃ Baa nŋɛ bɛ tenɡi bii inɛ ɡɔ kù waa yɛ ŋɛ, nɔ Baa nŋɛ iyi wa yɛ mii iyi wa manji fei á sã nŋɛ.
Bii ì waa ce kutɔɔ ŋa i maà ya fɔ ide akã i maa sisi ŋa bɛ́i hai mà Ilaaɔ̃ ŋa à ya ce. À waa tamaa na ide nkpɔ ku fɔi aŋai Ilaaɔ̃ á ɡbɔò kutɔɔi aŋa.
I maà ya jɔ ŋa ŋa, domi hee i maà tɔɔ ŋa, Baa nŋɛ í mà bukaatai mii iyi ì nɛ tã ŋa.
Bɛi í sĩa i ya ce kutɔɔ ŋa wee. Ilaaɔ̃ Baa nwa iyi í wa lele, Jɔ̀ inɛ fei ku mà iyi awɔi ì jɛ inɛ kumá.
Naa jɛ bommaɛ. Jɔ̀ inɛ fei ku ce idɔɔbiɛ si ilɛu ihɛ̃ bɛi à waa ce lele.
Mu nwa ijɛi ajɔ fei nwa.
Kpa idei dulum du wa bɛi awa mɔ à ya ka kpa idei kurara iyi inɛ ŋa à ce nwa.
Maà ti i jɔ̀ ka dasi kulɛlɛ, Amma nya wa hai si awɔi Seetam. [Domi awɔi ì nɛ bomma do ɡbuɡbã do amboe hee do ajɔ fei. Ami.]
Nɔ í nyi í ni má, bii ì ya kpa idei kurara iyi inɛ ŋa à ce nŋɛ, Ilaaɔ̃ Baa nŋɛ mɔ á kpa idei kurara nŋɛ.
Amma bii iŋɛ mɔ i ci ya kpa idei kurara iyi inɛ ŋa à ce nŋɛ, Baa nŋɛ mɔ kaa kpa idei kurara nŋɛ.
Jesu í ni má, bii ì waa ce anu ku dĩ ŋa, i maà ya jɔ̀ waju nŋɛ ku nyisi wahala nŋɛ bɛ́i ilu muafiti ŋa à ya ce. À ya kpaasi waju nŋa ku ba inɛ fei ku yɔɔ iyi à waa dĩ anu. Ntɔ ntɔ ǹ wa n sɔ̃ ŋɛi, inɛ nŋu ŋa à ba riba nŋa fei tã.
Amma iŋɛ, bii ì waa dĩ anu, i wɛɛju sãa sãa ŋa nɔ i jɔsi waju nŋɛ ikpo
ku ba inɛ ŋa a maà mà iyi ì waa dĩ anu ŋa, í ɡbe Ilaaɔ̃ Baa nŋɛ iyi í wa bii a kù waa yɔɔ. Nɔ Baa nŋɛ iyi wa yɛ mii iyi wa manji fei, á sã nŋɛ.
Í sɔ̃ ŋa má í ni, i maà ti i dɛdɛ amani si andunyau ihɛ̃, bii tũtũ ŋa aa jɔɔ, do bii á mu atɛ, do bii ile ŋa aa lɔ do ɡbuɡbã a koo a ce ileɛ.
Amma i dɛdɛ amanii lele bii kaa mu atɛ nɔ tũtũ ŋa a kaa yɔkɔ a bɛjɛɛ, nɔ ile ŋa mɔ a kaa yɔkɔ a lɔ a ce ileɛ.
Ntɔ ntɔ, í sĩa i dɛdɛ amanii lele ŋa domi bii amanii inɛ í wa, bɛ mɔi laakaɛ í ya wa.
Í ni má, ijui í jɛ fitilai ara. Bii ijuɛ wa nɛ baani, araɛ fei ì wa si inya kumái.
Amma bii ijuɛ kù waa nɛ baani, araɛ mɔ fei í wa si ilu kukui. Na nŋu, mii iyi í nɛ ku ceɛ inya kumá, bii ilu kukui í ce, ilu kukuu á la ku caa.
Jesu í sɔ̃ ŋa má í ni, inɛ ɡɔ kaa yɔkɔ ku cea lafɛ̃ɛ minji icɛ ajɔ. Ntɔ ntɔ, á cé inɛ akã nɔ ku bi inɛ akã, walakɔ á jirima inɛ akã nɔ ku donda inɛ akã. I kaa yɔkɔ i too Ilaaɔ̃ do fia ajɔ ŋa.
Na nŋu ǹ wa n sɔ̃ ŋɛi, i maà ya maa weewea do mii iyi aa jɛ i maa wɛɛò ŋa, walakɔ do jĩnɛ iyi aa dasi ŋa. Kuwɛɛi amanɛ í re ijɛ, ara mɔ í re jĩnɛ.
I cɔ yɛi ŋa iyi à waa fo lele. A kù waa ɡbɛ̃ hee a da nɡɔɡɔ a dasi suu. Do nŋu fei, Baa nŋɛ iyi í wa lele wa wo ŋa. I kù mà ŋa iyi bɛɛrɛ nŋɛ í re ti yɛi ŋau bɛ?
Yooi si inɔ nŋɛ na kuweeweaɛ á yɔkɔ ku kɔ̃ɔsi kusɔi adɔ̃ɛ baa keeke.
To, na mii í ce ì ya maa weewea do idei jĩnɛ ŋa. I cɔ bɛi wua ŋa à ya da koko si inɔ sako mɛɛ. A kù waa ce icɛ a ci ya nɔ a wɔ̃ acɔ.
Amma ǹ wa n sɔ̃ ŋɛ, baa Salomɔɔ ilaalu nlau, do amboe nla nlaɛ fei kù nɛ jĩnɛ iyi boodaɛ í to kokoi jĩi ŋau bɛ baa akã.
Fɔfɔ í wɛɛi nnyi do kusĩaɛ amma ala aa dasiɛ inai. To, bii Ilaaɔ̃ í mua fɔfɔ ŋa iyi aa na a dasi ina booda ku sĩa bɛɛbɛ, kaa yɔkɔ ku mu nŋɛ nyau ku re fɔfɔ ŋau bɛ de. I kù yɛ naanɛ nŋɛi kù la?
Na nŋu, i maà ya weewea i ni ŋa, mii aa ka jɛ, mii aa ka mɔ, walakɔ mii aa ka biiò ara nwa.
Hai mà idei Ilaaɔ̃ ŋai à ya maa kpataa mii ŋau bɛ fei, amma Baa nŋɛ iyi í wa lele í mà iyi ì nɛ bukaatai mii ŋau bɛ fei ŋa.
Na nŋu, i hanya titã ŋa i ce idɔɔbii Ilaaɔ̃ do bɛi aa ce i jɔ̀ bommaɛ ku bɔ waju. Iyi í ɡbe bɛi fei Ilaaɔ̃i á kɔ̃ɔ nŋɛ si.
Ajɔ fei wahalaɛ í ya tooi. Na nŋu, i maà kpataò ala ŋa, domi ala mɔi á mà tɛɛ.
Jesu wa fɔ má í ni, i maà ya kiiti inɛ ŋa ku ba Ilaaɔ̃ mɔ ku maà kiiti nŋɛ.
Ntɔ ntɔ, ǹ wa n sɔ̃ ŋɛi, do yaase bɛi ì ya maa kiiti inɛ ŋa, bɛɛbɛ mɔi Ilaaɔ̃ mɔ á naa ku kiiti nŋɛ. Nɔ si ɡũa bii ì wãaò inɛ ŋa, si bɛ mɔi aa wãa iŋɛ mɔ.
Na mii í ce ì waa yɛ fɔfɔ keeke iyi í wa si ijui kpaasiɛ nɔ i kù yɛ jĩi ite iyi í wa si titɛɛ.
Bɛirei aa ce i sɔ̃ kpaasiɛ i ni, jɔ̀ n nyaɛ fɔfɔ si ijuɛ, awɔ iyi jĩi ite í wa si tɛɛ.
Awɔ ilu muafitii, jɔ̀ i tako i nya jĩi ite iyi í wa si ijuɛ titã ku ba i yɛ ilu sãa sãa, i bɛi i nya fɔfɔ iyi í wa si ijui kpaasiɛ.
I maà nyɔ lɛɡɛ jiida nŋɛ ŋa si wajui kuusɔɔ ŋa ku ba a maà tɛɛsɛɛ. Nɔ i maà ti i na aja ŋa mii kumá ŋa ku ba a maà na a sinda a ŋɔ ŋɛ .
Jesu í ni má, i ya tɔɔ ŋa, aa mu nŋɛ. I ya dɛdɛ ŋa, aa ba ŋa. I ya cã ɡambo ŋa, aa cĩ nŋɛ.
Ntɔ ntɔ, inɛ iyi í ya tɔɔ fei, aa mua. Inɛ mɔ iyi wa dɛdɛ fei, á ba. Inɛ mɔ iyi wa cã ɡambo fei, aa cĩa lafɛ̃ɛ.
Yooi í wa si inɔ nŋɛ ihɛ̃ iyi bii amaɛ í tɔɔɛ pɛ̃ɛ á so kuta ku naa.
Bɛɛbɛ mɔi inɛ kãma kù wɛɛ iyi bii amaɛ í tɔɔɛ cɛ̃ɛ á so njo ku naa.
Debɛi, bii iŋɛ iyi ì ya ce laalɔ ŋa ì mà mii jiida ku na ama nŋɛ ŋa, ì waa tamaa mà Baa nŋɛ iyi í wa lele kaa yɔkɔ ku mua inɛ ŋa iyi à waa tɔɔɛ mii jiida ku re bɛɛbɛ ŋa?
Na nŋu, mii iyi ì bi inɛ ŋa a ya ce nŋɛ fei, iŋɛ mɔ i ce nŋa bɛɛbɛ ŋa, domi iyi bɛi í jɛ icui idei kukɔsii walii ŋau do ti woodai Moizi.
Í sɔ̃ ŋa má í ni, koofa nla do kpãa ku cĩ ɡɔ í wɛɛ, do minjisia ku monɡolo ɡɔ iyi wa bɔ ala nwa. Í lɔ do koofa ku monɡolou ŋa, domi koofa nlau do kpãa ku cĩu, bi ikui wa bɔ, nɔ inɛ nkpɔi wa too do bɛ.
Amma kpãa iyi wa bɔ bi kuwɛɛ hai tã í mante, andɛɛ kù cĩ. Nɔ inɛ ŋa iyi à yɛ kpãau à waa tooɛ a kù kpɔ.
Jesu í ni má, i ya ce laakai ŋa do walii ilu ibo ŋa. À ya naa bi tu ŋɛi do daa didɔ̃ bɛi anɡudã ŋa, amma idɔ nŋa í yɛi bɛi idɔi mbo ŋa.
Aa yɔkɔ i mà ŋa ŋai si kookoosu nŋa ŋa bɛi à ya mà jĩi hai si isoɛ. A ci ya ka isoi rezɛ̃ɛ si aɡũ. Nɔ a ci ya ka fiɡi si aɡũ fũfũ.
Jĩi jiida fei iso jiidai í ya so, nɔ jĩi laalɔ mɔ ku so iso laalɔ.
Jĩi jiida kaa yɔkɔ ku so iso laalɔ, bɛɛbɛ mɔi jĩi laalɔ kaa yɔkɔ ku so iso jiida.
Nɔ jĩi iyi kù waa so iso jiida fei à ya daai a dasi ina.
Si bɛi à ya mà jĩi hai si isoɛ, bɛɛbɛ mɔi aa mà walii ilu ibo ŋa hai si kookoosu ŋa.
Jesu í ni má, kù jɛ inɛ iyi wa kpem Lafɛ̃ɛ Lafɛ̃ɛ feii á na ku lɔ si bommai Ilaaɔ̃, bii kù jɛ inɛ ŋa iyi à waa ce idɔɔbii Baam iyi í wa lele.
Ajɔ nŋu bɛ, inɛ nkpɔi á maa ni, Lafɛ̃ɛ Lafɛ̃ɛ, a kù ce walii do iriɛ? A kù lele inɛi inɔɔko ŋa do iriɛ? A kù ce maamaake nkpɔ do iriɛ?
Amma an sɔ̃ ŋa si wajui inɛ fei n ni, n kù mà ŋɛ ajɔ kãma. I sɛkɛɛ hai bi tom, iŋɛ iyi i kù ce idɔɔbim ŋa.
Jesu í kpa nŋa mɔnda má í ni, na nŋu, inɛ iyi í ɡbɔ ide iyi ǹ wa n fɔu ihɛ̃ fei nɔ wa jirimaɛ, á yɛi bɛi mɔkɔ ilu bisi iyi í ma ileɛ si kuta.
Ijĩ í rɔ, ido í kɔ̃ í nikã, nɔ fufu nla nla í dede si ileu, amma kù cuku, domi si kutai à maa.
Amma awɔ iyi ì ɡbɔ ide iyi ǹ wa n fɔu ihɛ̃ fei nɔ i kù saaluɛ, aa yɛi bɛi mɔkɔ nnyɛi iyi í koo í ma ileɛ si sãai ido.
Ijĩ í rɔ, ido í kɔ̃ í nikã, nɔ fufu nla nla í dede si ileu, nɔ í cuku í lɛɡɛ fei.
Iyi Jesu í fɔ bɛɛbɛ í tã, ŋɔi zamaau í biti do si bɛi wa kɔ ŋa si cio.
À bitii si na iyi í jɔ̀ do yiikoi wa kɔ ŋa si, kù jɛ bɛi woo kɔ inɛ ŋa si wooda nŋa ŋau.
Jesu í sɔ̃ ŋa ide ŋau ihɛ̃ feii í bɛi wa kita wa hai si antai kutau. Waati iyi í kita wa ŋɔi zamaa nla ɡɔ wa tooɛ.
Nɔ dintɛ ɡɔ í naa í sɛɛbata si wajuɛ í ni, Lafɛ̃ɛ, bii ì bi, aa yɔkɔ i jɔ̀ n ba iri n jɛ inɛ iyi í má.
Ŋɔi Jesu í yɔ awɔɛ í luu nɔ í ni, ǹ bi. Ba iri nɔ i jɛ inɛ kumá. Bɛ ɡbakã í ba iri hai si bɔ̃ɔɛu.
Nɔ Jesu í sɔ̃ɔ í ni, ɡbɔ, maà sɔ̃ inɛ ɡɔ ideu ihɛ̃, amma koo nyisi araɛ bi woo weei Ilaaɔ̃u, nɔ i ce kuwee iyi Moizi í jilɛu. Kuweeu bɛi á nyisi ŋa iyi ì jɛ inɛ iyi í má bɛbɛi.
Ŋɔi Jesu í bɔ Kapɛranumu. Waati iyi í lɔ inɔ iluu ŋɔi inɛ nɡboi sooɡe cĩɔ ɡɔ í koo í tɔɔɛ ku faaba nŋu,
í ni, Lafɛ̃ɛ, amaacɛm wa ce bɔ̃ɔ kpasɛ̃, ci ya yɔkɔ ku wu baa awɔ, wa kpãa iju ntɔ ntɔ.
Ŋɔi Jesu í ni, í sĩa, an koo n faabaɛ.
Amma inɛ nɡboi sooɡe ŋau í jɛaa í ni, Lafɛ̃ɛ, n kù to i lɔ kpasɛ̃m. Baa hai ihɛ̃ fɔ ide, amaacɛm nɔu á ba iri.
Amu takam, ǹ nɛ inɛ nɡbo ŋa iyi ǹ wa n jirima, nɔ ǹ nɛ sooɡe ɡɔ ŋa mɔ iyi ǹ wa n ɡbã. Inɛ akã nŋa iyi ǹ bɛ á kooi, inɛ iyi ǹ kpe mɔ á naai, nɔ icɛ iyi ǹ ni amaacɛm ku ce nŋui í ya ce.
Iyi Jesu í ɡbɔ ideu í biti nɔ í sɔ̃ inɛ ŋa iyi à waa tooɛu í ni, ntɔ ntɔ, baa si inɔi inɛi Izirɛli ŋa fei n kù yɛ inɛ iyi í yɔkɔ í dasim naanɛ nla bɛi inɛɛu ihɛ̃.
An sɔ̃ ŋɛ, hai jɛ Zuifu nkpɔ á na ku naa hai do bii fei a buba si bommai Ilaaɔ̃. Aŋai aa jɛ do Aburahamu do Izaaki do Zakɔbu bala nŋɛ ŋa ajɔ.
Amma iŋɛ, tɔku nŋa ŋa iyi í jɔ iŋɛò ŋa i wa bɛ aa nyɔ ŋɛ anɡule si ilu kuku. Tenɡi bɛi aa lesi awɔ si iri i maa kpataò ŋa.
Nɔ Jesu í sɔ̃ inɛ nɡboi sooɡe ŋau í ni, bɔ kpasɛ̃ɛ. Fei ndɛɛ á ce si bɛi ì dasi naanɛu. Bɛ ɡbakã amaacɛu í ba iri.
Si anyiɛ, Jesu í bɔ kpasɛ̃i Piɛɛ, í koo í ba iyei aboi Piɛɛ kù waa nɛ baani, wa sũò ara ɡbãa.
Ŋɔi Jesu í lu awɔɛ nɔ ara ɡbãau í nya. Nɔ abou í dede í yaaɛ.
Iyi alɛ í lɛ, à naa Jesu inɛ ŋa iyi à nɛ inɛi inɔɔko ŋa wa nkpɔ nkpɔ. Nɔ í lele inɛi inɔɔko ŋau do ide ku fɔ, nɔ inɛ ŋa iyi à waa ce bɔ̃ɔ fei í jɔ̀ à ba iri.
Í ce nŋu ŋau bɛi ku ba ide iyi walii Ezai í fɔu ku kɔ̃ iyi í ni, nŋu takaɛ í so ɡbuɡbã hai nɛ nwa nɔ í nya bɔ̃ɔ nwa ŋa.
Ajɔ nŋu ɡɔ, zamaa nkpɔ ɡɔ í kaako Jesu. Iyi Jesu í yɛ ŋa ŋɔi í sɔ̃ mɔcɔɛ ŋau í ni a bɔ icei tenkuu do ikpa ihɔ̃.
Hee a maa nɛ ŋɔi woo kɔ inɛ ŋa si wooda ɡɔ í naa bi tɛɛ nɔ í ni, Mɛɛtu, an tooɛ bii ì waa bɔ fei.
Nɔ Jesu í sɔ̃ɔ í ni, iŋa ŋa à nɛ kolo ŋa nɔ baa yɛi ŋa mɔ à nɛ bi ku sũ. Amma amu Amai Amanɛ n kù nɛ bii an koo n sũ n sĩmi.
Nɔ inɛ akãi mɔcɔi Jesu ɡɔ mɔ í ni, Lafɛ̃ɛ, jɔ̀ n koo n si baam wa titã.
Amma Jesu í jɛaa í ni, awɔ de toom wa, nɔ i jɔ̀ iku ŋa a si iku nŋa ŋa.
Si anyii nŋu, Jesu í lɔ akɔi inyi nɔ mɔcɔɛ ŋa mɔ à lɔ à tooɛ.
Iyi à waa nɛ ŋɔi fufu nla ɡɔ í dede si tenkuu hee kutãnɡãm ndii inyiu wa bii akɔu. Amma Jesu wa sĩ njoo.
Ŋɔi mɔcɔ ŋau à koo à jũu à ni, Lafɛ̃ɛ, faaba wa, à waa bɔ nfe ku ce.
Ŋɔi Jesu í sɔ̃ ŋa í ni, naanɛ ku dasi nŋɛ kù la. Na mii í ce ì jɔ̀ njo wa mu ŋɛ ŋa. Iyi í fɔ bɛɛbɛ í tã, ŋɔi í dede í la si inyiu do fufuu nɔ à coko sɔ̃m sɔ̃m.
Nɔ mɔcɔ ŋau fei à biti à waa ni, inɛ dimi yoomai ihɛ̃. Baa inyi do fufu ŋa fei à waa jirima ideɛ.
Iyi Jesu í to icei tenkuu do ikpa ihɔ̃ si ilɛi Gadara, ŋɔi amanɛ minji ɡɔ ŋa à fita wa hai bi ku si iku ŋa à kòo wa. Inɛ ŋau à nɛ inɛi inɔɔko ku ɡaabu ntɔ ntɔ hee í jɔ̀ inɛ ɡɔ ci ya jɛ ku too kpãau.
Nɔ à dɔ̃ anu à ni, mii í wa si ɡãmɛi awaɛ ŋa, awɔ Amai Ilaaɔ̃. Ì naa ku kpã wa iju hai waatiu kù toi?
Nɔ à hɔ̃nnɛ kuusɔɔ ɡaa ɡɔ ŋa waju à waa jɛ.
Nɔ inɛi inɔɔko ŋau à tɔɔ Jesu à ni, bii ì waa lele wai, jɔ̀ kaa mu kuusɔɔ ɡaa ŋau ihɔ̃.
Ŋɔi Jesu í sɔ̃ ŋa í ni a koo. Nɔ à fita hai si inɛ ŋau à koo à mu kuusɔɔ ŋau. Nɔ kuusɔɔ ɡaa ŋau fei à sɛi wa hai antai iri kutau à na à dasi tenkuu, inyi í jɛ ŋa.
Woo deɡbe kuusɔɔ ŋau à sa à nɛ inɔ ilu à koo à sisia inɛ ŋa ideu fei do bɛi à cea inɛ minji ŋau.
Nɔ inɛi inɔ ilu ŋau fei à fita à bɔ Jesu ku cɔ. Iyi à koo à yɔɔ ŋɔi à tɔɔɛ ku fita hai ilɛi ide nŋa.
Iyi inɛ ŋau à tɔɔɛ ku fita hai ilɛi ide nŋa ŋɔi Jesu í lɔ akɔi inyi í kua icei tenkuu má. Í nɛ ilui nŋu takaɛ .
Ŋɔi inɛ ɡɔ ŋa à naa wɛɛɡɛ ɡɔ wa, wa sũ si makɛɛ. Iyi Jesu í yɛ naanɛ ku dasi nŋau, nɔ í sɔ̃ wɛɛɡɛu í ni, baakɔɔm, maà mɔnɡɔ temua, ǹ kpa idei dulum dɛɛ.
Wee woo kɔ inɛ ŋa si wooda ɡɔ ŋa à wa bɛ. Iyi à ɡbɔ wa fɔ bɛɛbɛ ŋɔi à waa lasabu si idɔ nŋa à waa ni, inɛɛu ihɛ̃ wa bu Ilaaɔ̃i.
Jesu í bɛi í mà ide iyi à waa lasabu ŋɔi í ni, na mii í ce ì waa ce lasabu laalɔ bɛɛbɛ ŋa.
Si ide minji ŋau ihɛ̃, yoomai kufɔɛ í faala í re, inɛ ku sɔ̃ inɛ ɡɔ ku ni ǹ kpa idei dulum dɛɛ, walakɔ ku ni ku dede ku nɛ.
Amma ǹ bi i mà ŋa iyi amu Amai Amanɛ ǹ nɛ ɡbuɡbã n kpa idei dulum dii inɛ ŋa si andunya. Iyi í fɔ bɛɛbɛ í tã ŋɔi í sɔ̃ wɛɛɡɛu í ni, dede i so makɛɛɛ i bɔ kpasɛ̃.
Ŋɔi wɛɛɡɛu í dede í nɛ ideɛ.
Wee inɛ nkpɔ nkpɔi í wa bɛ. Iyi à yɔɔ bɛɛbɛ ŋɔi njo í mu ŋa à waa saabu Ilaaɔ̃ do iyi í na amanɛ dimii yiikou bɛ.
Ŋɔi Jesu í dede hai bɛ í bɔ inɔ iluu. Iyi wa nɛ ŋɔi í yɛ mɔkɔ ɡɔ iyi à ya kpe Matie wa buba ile bi ku ɡba fiai lɛmpoo. Ŋɔi í sɔ̃ɔ í ni, toom wa. Nɔ Matie í dede í tooɛ.
Si anyiɛ Jesu wa jɛ kpasɛ̃i mɔkɔu, ŋɔi woo ɡba fiai lɛmpoo do inɛ nkpɔ ɡɔ ŋa má iyi kuwɛɛ nŋa kù sĩa à naa à buba bi Jesu do mɔcɔɛ ŋau.
Wee Farisi ɡɔ ŋa à yɛ ŋa, nɔ à bee mɔcɔɛ ŋau à ni, na mii í ce Mɛɛtu nŋɛ wa jɛ do woo ɡba fiai lɛmpoo do inɛ laalɔ ŋa.
Iyi Jesu í ɡbɔ ide nŋau ŋɔi í ni, ilu baani ŋa a kù nɛ bukaatai ilu iwɔ bii kù jɛ bɔ̃ɔ ŋa.
Ǹ wa n sɔ̃ ŋɛi, n kù naa ku kpe inɛ dee dee ŋa, amma dulum ŋai ǹ naa ku kpe. I koo i bee yaasei kukɔu iyi í ni, Ilaaɔ̃ í ni, ǹ bi i ce araarei njɛ ŋa ku re i ceem kuwee.
Wee Zãa woo dasi inyiu mɔ í nɛ mɔcɔ ŋa. Mɔcɔɛ ŋau à naa bi Jesu nɔ à beeɛ à ni, na mii í ce awa do Farisi ŋau à ya ka dĩ anu amma awɔ, mɔcɔɛ ŋa a ci ya dĩ anu.
Nɔ Jesu í jɛ nŋa í ni, kpaasii mɔkɔ titɔ̃ ŋa aa nɛ inɔ kufɔ ɡɔ waati iyi mɔkɔ titɔ̃u í wa inɔ nŋai? Aawo, amma ajɔ ɡɔ wa naa iyi aa nya mɔkɔ titɔ̃u hai si inɔ nŋa. Waati bɛɛbɛ aa dĩ anu.
Ŋɔi í kpa nŋa mɔnda í ni, inɛ ɡɔ kaa sɔ jaaɛ nɡbo do titɔ̃ɛ ku tɔtɔɔɛ. Bii í ce bɛɛbɛ, titɔ̃u á ɡa jaaɛ nɡbou ku kɔ̃ɔsi.
Bɛɛbɛ mɔi a ci ya dasi vɛ̃ɛ titɔ̃ iyi wa ɡba si bɔɡɔ bata nɡbo ŋa. Bii ì ce bɛɛbɛ, bɔɡɔ bata nɡbo ŋau aa ɡai, nɔ vɛ̃ɛu ku nikã, bɔɡɔ ŋau mɔ á ce nfe. À ya dasi vɛ̃ɛ titɔ̃i si bɔɡɔ titɔ̃ ŋa. Baa bii wa ɡba, bɔɡɔu kaa ɡa.
Si waati iyi Jesu wa sɔ̃ ŋa ideu ihɛ̃ ŋɔi inɛ nɡbo ɡɔ í naa í sɛɛbata si wajuɛ í ni, ama inaabom wee í ku nsɛi nsɛi, amma naa le siɛ awɔ ku jĩ má.
Nɔ Jesu í dede do mɔcɔɛ ŋa à too mɔkɔu.
Waati iyi à dasi kpãa à waa nɛ, inaabo ɡɔ wa too ŋa. Abou wa ce bɔ̃ɔi awɔ ku mu hai adɔ̃ maateeji wa. Ŋɔi í bɔ do anyii Jesu í koo í lu itĩi ibɔɛ.
Í ce bɛɛbɛi si na iyi í jɔ̀ í fɔ si idɔɛ í ni, baa bii jaaɛi ǹ ba ǹ lu an ba iri.
Ŋɔi Jesu í sinda í cɔɔ nɔ í ni, abooyi, maà mɔnɡɔ temua, naanɛɛi í faabaɛ. Bɛ ɡbakã abou í ba iri.
Ŋɔi Jesu í mɔsi isɛɛnɛɛ í to kpasɛ̃i inɛ nɡbou í yɛ woo fã ɡaasiai iku ŋa do zamaa nla nla ɡɔ wa dɔ̃ anu.
Nɔ í ni, i fita hai ihɛ̃. Ama inaabou kù ku, wa sĩ njooi, nɔ à waa yaakoɛ.
Ŋɔi Jesu í jɔ̀ inɛ ŋau à fita nɔ í lɔ í mu awɔi mudɛ̃ɛu nɔ í dede.
Nɔ laabaaui ideu í fanɡaa si ilɛu fei.
Nɔ Jesu í nɛ hai bɛ. Si isɛɛnɛɛu fɛɛju minji ɡɔ ŋa à tooɛ à waa dɔ̃ siɛ anu, à waa ni, tɔkui ilaalu Davidi, ce araare nwa i jɔ̀ ka yɛ ilu.
Ŋɔi Jesu í nɛ hee í to kpasɛ̃. Nɔ fɛɛju ŋau à naa bi tɛɛ nɔ í bee ŋa í ni, ì dasi naanɛ ŋa iyi an yɔkɔ n coo? Nɔ aŋa mɔ à ni, oo, Lafɛ̃ɛ.
Nɔ Jesu í lu iju nŋau í ni, ku ce nŋɛ si bɛi ì dasi naanɛu ŋa.
Nɔ à yɛ ilu. Nɔ Jesu í sɔ̃ ŋa í kɔnkɔn du ŋa í ni, i ɡbɔ ŋa, i maà sɔ̃ inɛ ɡɔ ideu ihɛ̃.
Amma iyi à sɛkɛɛ ɡbakã à lɔsi laabaaui Jesuu ku sisi si ilɛu fei.
Nɔ Jesu do mɔcɔɛ ŋa à nɛ hai bɛ, ŋɔi à naa Jesu inɛ ɡɔ wa. Inɛɛu inɛi inɔɔko dekĩ ɡɔ í muu.
Nɔ Jesu í lele inɛi inɔɔkou. Iyi í leleɛ ɡbakã nɔ mɔkɔu í lɔsi ide ku fɔ. Inɛ ŋa à biti à wasi ku ni, a kù yɛ dimiɛ si ilɛi Izirɛli ajɔ kãma.
Amma Farisi ŋau à ni, Seetam ilaalui inɛi inɔɔko ŋaui í muaa ɡbuɡbã ku leleò ŋa.
Jesu wa dabii dabii si ilu nla ŋa do si ilɛɛko ŋa, wa kɔ inɛ ŋa si cio ile bii Zuifu ŋa à ya ce kutɔtɔɔ nŋa ŋa, nɔ wa sisi laabaau jiidai bommai Ilaaɔ̃ nɔ í jɔ̀ bɔ̃ɔ ŋa do kɔ̃ɔ ŋa fei à ba iri.
Iyi í yɛ zamaau, araare fei í muu, domi à wɛɛ do biti, inɔ nŋa fei í fɔ, à wɛɛ nŋa bɛi anɡudã ŋa iyi a kù nɛ woo deɡbe.
Ŋɔi í sɔ̃ mɔcɔɛ ŋa í ni, amaajɛ iyi í jĩa í to ku da í kpɔ, amma woo da ŋau a kù kpɔ.
Na nŋu, i tɔɔ ilu ikou ku bɛ woo da ŋa wa má.
Si anyii nŋu, Jesu í kpe mɔcɔ maateejiɛ ŋau í tɔtɔɔ ŋa bi tɛɛ. Nɔ í mu nŋa yiiko a leleò inɛi inɔɔko ŋa nɔ a jɔ̀ kɔ̃ɔ ŋa a ba iri do inɛ ŋa iyi à waa ce bɔ̃ɔ dimi ikã ikã fei.
Irii woo bɛ maateeji ŋau wee. Sinte, Simɔɔ iyi à ya kpe Piɛɛu do ifɔɛ Anderee, do ama minjii Zebedee ŋa Zaaki do ifɔɛ Zãa,
do Filipu do Baatelemi, do Tomaa, do Matie iyi í tako í jɛ woo ɡba fiai lɛmpoo, do Zaaki amai Alifee do Tadee,
do Simɔɔ inɛi iɡbɛi Zelɔtu, do Zudasi Isikariɔti, inɛ iyi á na ku zambaɛu.
Jesu í bɛ amanɛ maateeji ŋau nɔ í sɔ̃ ŋa bɛi nŋu í bi a ce. Í ni, i maà bɔ bi dimi mmu ŋa, nɔ i maà lɔ si ilui inɛi Samari kãma ŋa.
Amma i bɔ bi inɛi Izirɛli ŋa, aŋa iyi à nyɔ bɛi ama anɡudã ŋa.
I koo i waazo ŋa i ni, Ilaaɔ̃ í maai ku jɛ bommaɛ.
Nɔ i jɔ̀ bɔ̃ɔ ŋa a ba iri nɔ i jĩ iku ŋa, i jɔ̀ dintɛ ŋa a ba iri a jɛ inɛ kumá, nɔ i lele inɛi inɔɔko ŋa iyi à wa si inɛ ŋa. Si bɛi ì ba hai nɛ kusã ŋa, iŋɛ mɔ i na hai nɛ kusã.
I maà ti i so fia ŋa.
I maà ti i so bɔɡɔ, i maà ti i so ibɔ minjisia, wala baata, wala ɡolo. I maà so mii ŋau bɛ kãma ŋa si na iyi í jɔ̀ woo ce icɛ í nɛ kpãai a náa bukaatai mii iyi í nɛ ku maa wɛɛò.
Bii ì to ilu nla walakɔ si ilɛɛko ɡɔ, i dɛdɛ inɛ iyi í jɛsi ku ɡba ŋɛ, nɔ i buba kpasɛ̃ɛ bɛ ŋa hee ku to ajɔ iyi ì waa nɛ hai si iluu.
Bii ì lɔ kpasɛ̃ ɡɔ i ya ce inɛ ŋau fɔɔ i ni ŋa, laakai ku sũ ku wɛɛ do iŋɛ.
Bii à ɡba ŋɛ, laakai ku sũu á wɛɛ do aŋai, amma bii a kù ɡba ŋɛ, á baa si ŋɛi.
Si ilu ɡɔ wala si kpasɛ̃ ɡɔ, bii inɛ ŋau à kɔ ku ɡba ŋɛ, hee má jɛ a ɡbɔ ide nŋɛ, i nɛ hai bɛ nɔ i ɡbuɡbã nŋa irurui baata nŋɛ ŋa ku ba ku jɛ nŋa sɛɛda iyi kiitii Ilaaɔ̃ á naa si ŋa.
Ntɔ ntɔ, an sɔ̃ ŋɛ, si ajɔi kiitiu, Ilaaɔ̃ á ce araarei inɛi Sodomu do Gɔmɔɔ ŋa ku re inɛi ilu dimi bɛɛbɛ ŋau bɛ
Jesu í sɔ̃ ŋa má í ni, wee ǹ wa n bɛ ŋɛ nɔ aa yɛ ŋai bɛi anɡudã ŋa si inɔi mbo ŋa. Na nŋu, i jɔ̀ i nɛ bisi bɛi njo ŋa, nɔ i jɛ hai ce laalɔ bɛi ankasiidi ŋa.
Nɔ i ce laakai ŋa si na iyi í jɔ̀ inɛ ɡɔ ŋa aa na a mu ŋɛ a bɔò ŋɛ bi ku ce kiiti, aa nɔ a cã ŋɛ ile bi ku ce kutɔtɔɔ nŋa ŋa.
Aa bɔò ŋɛ si wajui ilu ilɛ ŋa do bi amanlu ŋa na irim, ku ba i jɛ sɛɛdam si waju nŋa ŋa do bi dimi mmu ŋa.
Amma bii à bɔò ŋɛ bi ku kiiti, i maà ti i biti do ide iyi aa fɔ ŋa wala do yaase bɛi aa fɔɔò ŋa. Bii waatiu í to, Ilaaɔ̃ á mu nŋɛ ide iyi aa fɔ ŋa.
Nɔ ide iyi aa fɔ ŋa kaa jɛ ide nŋɛ, á naai hai bi Hundei Ilaaɔ̃ Baa nŋɛ iyi í wa si ŋɛ.
Inɛ ɡɔ ŋa aa zamba ifɔ nŋa ŋa walakɔ iɡbã nŋa ŋa ku ba a kpa ŋa. Bɛɛbɛ mɔi baa ŋa aa maa cea ama nŋa ŋa. Amu ŋa mɔ aa dede si baa nŋa ŋa ku ba a kpa ŋa.
Inɛ fei á cé ŋɛi na irim, amma inɛ iyi í temua hee kɔɔ á ba faaba.
Bii à waa kpã ŋɛ iju si ilu ɡɔ i sa i bɔ ilu mmu. Ntɔ ntɔ, an sɔ̃ ŋɛ, i kaa dabii si ilɛi Izirɛliu i kpa iriɛ ŋa amu Amai Amanɛ n to wa.
Ama cio ci ya re woo kɔsiɛ, amaacɛ mɔ ci ya re lafɛ̃ɛɛ.
Na nŋu, í sĩa ama cio ku jɛsi a cea nŋu bɛi à cea woo kɔsiɛ. Bɛɛbɛ mɔi, í sĩa amaacɛ mɔ ku jɛsi a cea nŋu bɛi à cea lafɛ̃ɛɛ. Bii à waa kpe amu ilu kpasɛ̃u Seetam, aa sɔ iŋɛ inɛi kpasɛ̃ɛ ŋau iri laalɔ iyi í re bɛɛbɛ.
Nɔ Jesu í ni má, do nŋu fei i maà ce njo nŋa ŋa, domi nɡɔɡɔ kù wɛɛ iyi wa manji iyi kaa fita ɡbuɡbãa, nɔ asii kãma kù wɛɛ iyi a kàa na a mà.
Iyi ǹ wa n sɔ̃ ŋɛ si ilu kuku, i fɔɔ si inya kumá ŋa. Iyi ì ɡbɔ si asii ŋa i cã kɛsɛɛdɛɛ.
I maà ce njoi inɛ ŋa iyi aa kpa ara nŋu akã, nɔ a kaa yɔkɔ a kpa hunde. Amma i ce njoi inɛ iyi á yɔkɔ ku kpa ara do hunde ajɔ si ina iyi ci ya ku.
A ci ya ta ama yɛi minji súù akã ba. Do nŋu fei, Ilaaɔ̃ wa mà baani nŋa. Baa akã nŋa ci ya nɔ ku ku iyi kù jɛ do kumàsiɛ.
Iŋɛ mɔ, hee do ntoi iri nŋɛ ŋa fei Ilaaɔ̃ í mà jĩa nŋa.
Na nŋu, i maà ce njo ŋa, bɛɛrɛ nŋɛ í re yɛi ŋa hee bii í jĩ.
Na nŋu, inɛ iyi í fɔ si wajui amanɛ ŋa í ni nŋu í ɡbam, amu mɔ an ɡbaa si wajui Baam iyi í wa lele.
Amma inɛ iyi í kɔsim si wajui amanɛ ŋa, amu mɔ an kɔsiɛ si wajui Baam iyi í wa lele.
Í sɔ̃ ŋa má í ni, i maà tamaa mà laakai ku sũi ǹ naa nŋɛ wa si andunya. Aawo, ijai ǹ naaò wa.
Ǹ naa ku kosi ama inɛmɔkɔ do baaɛi, ama inaabo mɔ do iyeɛ, aso mɔkɔ mɔ do iyei mɔkɔɛ.
Inɛi kpasɛ̃ nŋɛ ŋai aa jɛ mbɛɛ nŋɛ ŋa.
Inɛ iyi í bi baaɛ walakɔ iyeɛ í rem, lafɛ̃ɛ kù to ku jɛ inɛm. Bɛɛbɛ mɔi inɛ iyi í bi ama inɛmɔkɔɛ walakɔ ama inaaboɛ í rem, lafɛ̃ɛ kù to ku jɛ inɛm.
Inɛ iyi kù jɛsi nŋu ku so jĩi ku ɡaauɛ ku toom do wa, kù to ku jɛ inɛm.
Inɛ iyi í bi ku jɛ kuwɛɛ do idɔɔbiɛ á na ku kuaɛ. Amma inɛ iyi í kɔsi kuwɛɛɛ na irim, lafɛ̃ɛ á na ku báa ntɔ ntɔ.
Jesu í ni má, inɛ iyi í ɡba ŋɛ í ɡbam nii, nɔ inɛ iyi í ɡbam í ɡba inɛ iyi í bɛm wai.
Inɛ iyi í ɡba walii si na iyi í jɔ̀ Ilaaɔ̃ í bɔɔ wa, Ilaaɔ̃ á na nŋu mɔ ribai walii, nɔ inɛ iyi í ɡba amanɛ iyi wa ce idɔɔbii Ilaaɔ̃ si na iyi í jɔ̀ í jɛ dee dee, Ilaaɔ̃ á na nŋu mɔ ribai inɛ dee dee.
Inɛ mɔ iyi í mua taaka ɡɔ baa inyi tũtũ si na iyi í jɔ̀ í jɛ mɔcɔm, ǹ wa n sɔ̃ ŋɛi, lafɛ̃ɛ kaa kua ribaɛ pai.
Waati iyi Jesu í sɔ̃ mɔcɔ maateejiɛ ŋau ide ŋau fei í tã, ŋɔi í nɛ hai bɛ í koo í dabii si ilui Galilee ŋau í kɔ inɛ ŋa si cio nɔ í ce nŋa waazo.
Wee waati bɛɛbɛ Zãa woo dasi inyiu í wa piisɔ̃ɔ. Nɔ hai ile piisɔ̃ɔ bɛ í ɡbɔ baaui icɛi Jesu iyi à ya kpe Kirisi. Ŋɔi í bɛ siɛ mɔcɔɛ ɡɔ ŋa
a koo a beeɛ a ni, awɔi ì jɛ inɛ iyi Ilaaɔ̃ á na ku bɛ wau? Mà ka deɡbe inɛ mmu ɡɔ.
Nɔ Jesu í jɛ nŋa í ni, i koo i sisia Zãa mii iyi ì yɛ do iyi ì ɡbɔ ŋa.
Fɛɛju ŋa à waa yɛ ilu, woo sukutɛ ŋa à waa nɛ dee dee, dintɛ ŋa à ba iri à jɛ inɛ kumá, dekĩ ŋa à waa ɡbɔ ide, iku ŋa à jĩ, nɔ a waa sisia ilu are ŋa laabaau jiida.
Ilu inɔ didɔ̃i inɛ iyi kaa nyiò anyi si naanɛ ku dasiɛ na irim.
Iyi mɔcɔi Zãa ŋau à ɡbɔ bɛi Jesu í fɔ, ŋɔi à sinda à nɛ. Waati iyi à waa nɛ, ŋɔi Jesu í lɔsi ku sisia zamaau idei Zãa í ni, mii ì bɔ ku cɔ si ɡbabuau ŋa. Fɔfɔ iyi fufu wa yaya? Aawo.
To, mii ì bɔ ku cɔ ŋa. Mà mɔkɔ iyi wa dasi ibɔ ku sĩau. Aawo, inɛ ŋa iyi à waa dasi ibɔi fia nkpɔ, aŋai à ya wa kabai ilaalu ŋa.
To, mii ì bɔ ku cɔ ŋa. Mà waliii ì bɔ ku cɔ ŋa. Oo, ntɔ ntɔ an sɔ̃ ŋɛ, inɛɛu bɛ í re baa walii.
Zãai kukɔi idei Ilaaɔ̃ wa fãa tenɡi bii í ni, Ilaaɔ̃ í ni, wee ǹ bɛ woo sisi idem wa si wajuɛ iyi á teeseɛ kpãaɛ.
Ntɔ ntɔ an sɔ̃ ŋɛ, si inɔi inɛ ŋa iyi inaabo ŋa à bí fei, kãma nŋa kù wɛɛ iyi í re Zãa woo dasi inyi. Amma do nŋu fei, baa inɛ iyi í kere í re si bommai Ilaaɔ̃ í roo.
Hai waati iyi Zãa í sinti ku waazo hee do nsɛi fei bommai Ilaaɔ̃ wa bɔ wajui do ɡbuɡbã, nɔ ilu ɡbuɡbã ŋai à ya baa .
Moizi í fɔ idei bommau si woodaɛ. Nɔ walii ŋau mɔ, aŋa fei à fɔ ideɛ hee í koo í to wa si waatii Zãa woo dasi inyiu.
Ì ɡbɔ ŋa iyi à ni Elii á na ku naa. Bii ì jɛsi i ɡbɔ idem ŋa, Zãai í jɛ Eliiu.
Inɛ iyi í nɛ itĩ iyi á ɡbɔò ide, ku ɡbɔ.
Yooi an wãò inɛi nsɛi ŋau ihɛ̃. À yɛi bɛi amu ŋa iyi à waa buba bantuma à sɔ̃ njɛ à waa ni,
à fã nŋɛ yee nɔ i kù jojo ŋa, nɔ à kɔ̃ nŋɛ irii iku ŋa nɔ i kù kpata ŋa.
Ǹ ni bɛɛbɛi si na iyi í jɔ̀ waati iyi Zãa woo dasi inyiu í naa í ya dĩ anu nɔ ci ya mɔ vɛ̃ɛ, nɔ à ni í nɛ inɛi inɔɔkoi.
Nɔ iyi amu Amai Amanɛ ǹ naa, ǹ ya n jɛ nɔ n maa n mɔ, nɔ inɛ ŋa à ni ǹ bi ijɛ nɔ ǹ jɛ woo mɔ atɛ̃, nɔ ǹ jɛ kpaasii woo ɡba fiai lɛmpoo ŋa do ilu dulum ŋa. Do nŋu fei, à yɛ iyi bisii Ilaaɔ̃ í jɛ dee dee na icɛ ŋa iyi wa ce.
Nɔ Jesu í lɔsi ku ɡbaɡba si inɛi ilu ŋa bii í ce maamaake nkpɔ nkpɔ ŋau si na iyi í jɔ̀ a kù kpaasi idɔ.
Í ni, inɔ kufɔ nla nlai á jɛ tu ŋɛ, iŋɛ inɛi Kɔrazɛ̃ɛ ŋa. Iŋɛ mɔ inɛi Bɛsaida ŋa, inɔ kufɔ nla nlai á jɛ tu ŋɛ. Maamaake ŋa iyi à ce si ilu nŋɛ ŋau ihɛ̃, bii í jɛ Tii do Sidɔ̃ɔi . à coo wo, inɛi ilu ŋau aa dĩ saaki a kpataò na irii dulum du ŋa nɔ a kpaasi idɔ hai ku kpɛ.
Na ŋɔi í jɔ̀ ǹ wa n sɔ̃ ŋɛ iyi si ajɔi kiitiu ijuukpãi inɛi Tii do Sidɔ̃ɔ ŋa á tia tu ŋɛ.
Iŋɛ mɔ, inɛi Kapɛranumu ŋa, ì waa tamaa ŋa aa so ŋɛ hee lelei? Aawo, aa kɛkɛ ŋɛi hee bi ku wai iku ŋa. Ntɔ ntɔ, maamaake nkpɔ nkpɔ iyi ǹ ce si ilu nŋɛ, bii í jɛ Sodomui ǹ coo wo, iluu á wɛɛ baa nnyi.
Na ŋɔi í jɔ̀ ǹ wa n sɔ̃ ŋɛ iyi si ajɔi kiitiu ijuukpãi inɛi Sodomu ŋa á tia tu ŋɛ.
Waati bɛɛbɛ ŋɔi Jesu í ni, Baaba, awɔ iyi ì jɛ Lafɛ̃ɛi lele do ilɛ, ǹ wa n saabuɛ do iyi ì sinɡaa ilu bisi do woo mà ŋa mii ŋau ihɛ̃ nɔ ì nyisi amu ŋa.
Í sĩa Baaba, si na iyi í jɔ̀ bɛɛbɛi ì bi.
Nɔ í sɔ̃ inɛ ŋa í ni, Baam nii í daam mii fei si awɔ. Inɛ kãma kù mà amu Amau bii kù jɛ Baau. Nɔ inɛ kãma kù mà Baau bii kù jɛ amu Amau do inɛ ŋa iyi ǹ bi n nyisi ŋa.
Iŋɛ iyi ì ɡbɛɛji nɔ aso wa wɔ ŋɛ fei i naa wa bi tom an mu nŋɛ kusĩmi.
I jɛsi n lesi ŋɛ zuuɡum nɔ i ɡba idei ciom ŋa, si na iyi í jɔ̀ amuu amanɛ kurɔ do woo kaye arai. Bii ì waa ce bɛɛbɛ ŋa, aa ba kusĩmii hunde nŋɛ ŋa.
Ntɔ ntɔ, zuuɡum nɔu kù ɡaabu nɔ aso iyi an kã nŋɛ kù wo.
Si anyii ajɔ minji, ajɔi kusĩmi ɡɔ, Jesu do mɔcɔɛ ŋa à waa too kɔɔi ilɛ ɡɔ. Nɔ wee ari wa kpa mɔcɔɛ ŋau ŋɔi à wɔ amaajɛ iyi à ɡbɛ̃ si ilɛu à nunu ijuɛ si awɔ à waa ŋɔ.
Wee Farisi ɡɔ ŋa à wa bɛ. Iyi à yɔɔ ŋɔi à sɔ̃ Jesu à ni, cɔ, mɔcɔɛ ŋa à waa ce mii iyi a kù nɛ kpãai ku ce si ajɔi kusĩmi.
Amma Jesu í jɛ nŋa í ni, i kù cio mii iyi Davidi í ce si waati iyi ari wa kpa nŋu do inɛɛ ŋa?
Í lɔ kpasɛ̃i Ilaaɔ̃ nɔ í so pɛ̃ɛ iyi à jilɛa Ilaaɔ̃ í jɛ, nŋu do inɛɛ ŋa. Nɔ wee a kù nɛ kpãai pɛ̃ɛu ku jɛ, í ɡbe woo weei Ilaaɔ̃ ŋa aŋa akã.
Mà i kù cioɛ si tiai woodai Moizi ŋa iyi si ajɔi kusĩmi woo wee ŋa iyi à ya nɛ icɛ si kpasɛ̃i Ilaaɔ̃ a kù waa jirima ajɔi kusĩmi? Do nŋu fei, a kù jɛ ilu taale ŋa.
Amma an sɔ̃ ŋɛ iyi inɛ ɡɔ í wa ihɛ̃ iyi í nɛ bɛɛrɛ í re kpasɛ̃i Ilaaɔ̃.
Kukɔi idei Ilaaɔ̃ wa fɔ í ni, Ilaaɔ̃ í ni, ǹ bi i ce araarei njɛ ŋa ku re i ceem kuwee. Bii í jɛ ì mà yaasei ideu bɛ ŋa wo i kaa maa yɛ taalei hai nɛ taale ŋa.
Nɔ aa mà ŋa iyi amu Amai Amanɛi ǹ jɛ inɛ nɡboi ajɔi kusĩmi.
Nɔ Jesu í nɛ hai bɛ í koo í lɔ ile bii Zuifu ŋa à ya ce kutɔtɔɔu.
Wee mɔkɔ ɡɔ í wa bɛ, awɔ akãɛ í ku í ɡbɛ. Nɔ inɛ ŋa iyi à wa bɛu à bee Jesu à ni, wooda í na inɛ kpãa ku jɔ̀ inɛ ku ba iri si ajɔi kusĩmi? À waa fɔ bɛɛbɛi ku ba a yɛ taaleɛ.
Nɔ Jesu í jɛ nŋa í ni, bii inɛ ɡɔ nŋɛ í nɛ anɡudã akã nɔ í koo í dasi inɔ isa baa bii ajɔi kusĩmii, lafɛ̃ɛ kaa nyaa?
Amanɛ í bɛi í re anɡudã hee bii í jĩ. Na nŋu, inɛ í nɛ kpãa ku ce mii jiida si ajɔi kusĩmi.
Nɔ Jesu í sɔ̃ mɔkɔu í ni, tɛ awɔɛ. Iyi í tɔɔ nɔ í baa dee dee bɛi awɔ akãu má.
Ŋɔi Farisi ŋau à fita à koo à waa busi njɛ bɛi aa ce a kpaò Jesu.
Amma Jesu í mà si ŋa nɔ í nɛ hai bɛ. Waati iyi Jesu wa nɛ, zamaa nla nla ɡɔ í tooɛ. Nɔ í jɔ̀ inɛ ŋa iyi à jɛ bɔ̃ɔ ŋa fei à ba iri.
Amma í sɔ̃ ŋa í kɔnkɔn du ŋa í ni a maà sɔ̃ inɛ ɡɔ inɛ iyi nŋu í jɛ.
Í jɔ̀ à ba iri ku ba ide iyi walii Ezai í fɔu ku kɔ̃, iyi í ni,
Ilaaɔ̃ í ni, Woo ce icɛm iyi ǹ cica wee. Nŋui ǹ bi jiida, siɛi inɔ didɔ̃m fei í ya wa. An daa si Hundem, Nɔ ku sisia dimi fei dee dee ku jɛm.
Kaa ce kakɔɔ do inɛ ɡɔ hee ku la siɛ. Bɛɛbɛ mɔi kaa kosi inɛ ŋa ija si inɔ ilu pai.
Kaa tambɔ ama jĩi iyi í kɔmba wa bi ku cɛ, Nɔ kaa kpa fitila iyi inya kumáɛ kù la, Hee waati koo to si bii á jɔ̀ dee dee ku jɛm ku kãmia inɛ fei,
nɔ kpãa ku cɔi dimi fei kú wa siɛ.
Si anyii nŋu, à naa Jesu mɔkɔ ɡɔ wa iyi inɛi inɔɔko í jɔ̀ í fɛɛju nɔ í dekĩ. Nɔ Jesu í faaba inɛɛu, í jɔ̀ wa yɛ ilu nɔ wa fɔ ide.
Nɔ zamaau fei í biti à waa ni, debɛi, á jɛ tɔkui Davidiu mbɛ.
Amma iyi Farisi ŋau à ɡbɔ ideu, ŋɔi à ni, mɔkɔu ihɛ̃ wa lele inɛi inɔɔko ŋai do ɡbuɡbãi Bɛɛlizebuu . ilaalu nŋa.
Si bɛi Jesu í mà lasabu nŋa, ŋɔi í sɔ̃ ŋa í ni, bomma iyi inɛɛ ŋa à waa ja aŋa duusɔ̃ɔ á na ku ɡbe nɡbɛ. Bɛɛbɛ mɔi ilu walakɔ kpasɛ̃ ɡɔ iyi inɛɛ ŋa à waa ja aŋa duusɔ̃ɔ kaa na ku kpɛ.
Na nŋu, bii Seetam wa lele araɛ, wa ce iɡũ do araɛi, bommaɛ kaa kpɛ.
Bii í jɛ do ɡbuɡbãi Bɛɛlizebuui ǹ wa n leleò inɛi inɔɔko ŋa, to, do ɡbuɡbãi yooi mɔcɔ nŋɛ ŋa mɔ à waa leleò ŋa. Debɛi aŋa taka nŋa aa yɛ taale nŋɛ.
Amma bii do ɡbuɡbãi Hundei Ilaaɔ̃i ǹ wa n leleò inɛi inɔɔko ŋau, nŋu bɛ wa nyisi iyi Ilaaɔ̃ í sinti ku jɛ bommaɛ si anini nŋɛ.
Bɛirei inɛ á ce ku lɔ kpasɛ̃i inɛ iyi í nɛ ɡbuɡbã ku coo ile bii kù jɛ í tako í dĩ ilu ɡbuɡbãu. Amma bii í dũu á yɔkɔ ku coo ile.
Inɛ iyi kù jɛ tom, mbɛɛm nii. Inɛ iyi kù waa bam ku tɔtɔɔ, wa fanɡaaɛi.
Na ŋɔi í ce ǹ wa n sɔ̃ ŋɛ, Ilaaɔ̃ á yɔkɔ ku kpa idei dulum do arabu fei. Amma inɛ iyi wa bu Hundei Ilaaɔ̃, kaa ba a kpa idei dulum dɛɛ pai.
Bii amanɛ wa fɔ laalɔi Amai Amanɛ Ilaaɔ̃ á yɔkɔ ku kpa idei dulum dɛɛ. Amma inɛ iyi wa fɔ taalei Hundei Ilaaɔ̃ kaa ba a kpa idei dulum ndɛɛ hai nnyi hee do ala fei.
Jesu í sɔ̃ ŋa má í ni, à ya mà jĩii hai si isoɛ. Jĩi jiida iso jiidai í ya so, amma jĩi laalɔ, iso laalɔi í ya so.
Iŋɛ inɛ buu ŋai bɛi njo wukuku. Iŋɛ inɛ laalɔ ŋa, bɛirei aa ce i fɔ ide jiida ŋa. Mii iyi wa kɔ̃ si idɔɛ nŋui ɡɛlɛɛ í ya fɔ.
Inɛ jiida ide jiidai í ya fɔ. Nɔ ide jiidau í ya naai hai si ide jiida iyi wa sinɡa si idɔɛ. Bɛɛbɛ mɔi inɛ laalɔ ide laalɔi í ya fɔ. Nɔ ide laalɔu mɔ í ya naai hai si ide laalɔ iyi wa sinɡa si idɔɛ.
An sɔ̃ ŋɛ, ide nfe iyi inɛ ŋa à waa fɔ fei, Ilaaɔ̃ á na ku bee ŋa si ajɔi kiitiu,
domi hai si ideɛi Ilaaɔ̃ á kiitiɛ, nɔ ku kpeɛ hai nɛ taale walakɔ ilu taale.
Ŋɔi woo kɔ inɛ ŋa si wooda do Farisi ɡɔ ŋa à sɔ̃ Jesu à ni, Mɛɛtu, à bi i ce maamaake ɡɔ iyi á nyisi wa iyi Ilaaɔ̃i í bɛɛ wa.
Amma Jesu í jɛ nŋa í ni, inɛ laalɔi nsɛi ŋa iyi a kù waa leekĩ do Ilaaɔ̃ nŋu akã, maamaakei à ya maa bi, amma maamaake ɡɔ kù wɛɛ iyi aa nyisi ŋa má bii kù jɛ ti walii Zonasi,
domi si bɛi Zonasi í ce dasã mɛɛta do idũ mɛɛta si inɔi cɛ̃ɛ nlau, bɛɛbɛ mɔi Amai Amanɛ á ce dasã mɛɛta do idũ mɛɛta si balɛ.
Si ajɔi kiitiu, inɛi Ninivu ŋa aa dede si inɛi nnyi ŋa a yɛ taale nŋa, si na iyi í jɔ̀ à kpaasi idɔ nŋa na waazoi Zonasi. Wee nsɛi inɛ iyi wa sɔ̃ ŋɛ ideu ihɛ̃ í re Zonasi.
Si ajɔi kiitiu, ilaalu inaabo iyi í naa hai awɔ canɡai kpãai inunu á dede si inɛi nnyi ŋa ku yɛ taale nŋa, si na iyi í jɔ̀ hai jĩijĩi í dede í naa ku ɡbɔ idei bisii Salomɔɔ, ilaalu nlau. Nɔ wee nsɛi inɛ iyi wa sɔ̃ ŋɛ ideu ihɛ̃ í re Salomɔɔ.
Ŋɔi Jesu í kpa nŋa mɔndau ihɛ̃ í ni, bii inɛi inɔɔko í fita si inɛ, í ya maa dabii si ɡbaa ŋai ku maa dɛ bi ku sĩmi. Bii í kua,
ŋɔi í ya ni, an nyi inya nwom hai bii ǹ fita wai. Waati iyi í nyi wa nɔ í ba inɛɛu í yɛ bɛi ile nɡbɛ iyi à kpã à teeseɛ sãa sãa,
á koo ku dɛdɛ kpaasi laalɔ ŋa iyi à roo wa má bɛi aŋa mɛɛje, a na a lɔ si inɛɛu a maa wa bɛ. Waati bɛɛbɛ kuwɛɛi takoi inɛɛu á tia baa ti ankãanyiɛ má. Mii iyi á ba inɛ laalɔi nsɛi ŋa mbɛ.
Waati iyi Jesu wa ba zamaau ide ku fɔ, ŋɔi iyeɛ do ifɔɛ ŋa à naa à leekĩ waduude, à waa bi a baa ide ku fɔ.
Nɔ inɛ ɡɔ í naa í sɔ̃ Jesu í ni, iyeɛ do ifɔɛ ŋa wee, à wa waduude à waa bi a baɛ ide ku fɔ.
Amma Jesu í jɛa inɛɛu í ni, yooi í jɛ iyem, nɔ yoo ŋai à jɛ ifɔm ŋa.
Nɔ í tosi mɔcɔɛ ŋau awɔ í ni, iŋɛi ì jɛ iyem do ifɔm ŋa.
Ntɔ ntɔ inɛ iyi wa ce idɔɔbii Baam iyi í wa lele, lafɛ̃ɛi í jɛ ifɔm wala wecĩm wala iyem.
Si ajɔ akãu bɛ má, Jesu í fita hai kpasɛ̃ í koo í buba itĩi tenku.
Nɔ zamaa nla nla ɡɔ í tɔtɔɔ siɛ. Ŋɔi í lɔ akɔi inyi ɡɔ í buba ku ba ku kɔ ŋa si cio. Nɔ zamaau fei wa leekĩ itĩ tenkuu bɛ.
Nɔ í sɔ̃ ŋa mii nkpɔ do mɔnda. Í ni, mɔkɔ ɡɔ í fita wa fã dimi.
Si bɛi wa fã dimiu, ŋɔi ɡɔɡɔ ŋa à cuku si kpãa nɔ yɛi ŋa à naa à jɔɔ.
Nɔ ɡɔɡɔ ŋa mɔ à cuku si ilɛ iyi í nɛ kuta, tenɡi bii sãa kù kpɔ. Nɔ í fita bɛ ɡbakã si na iyi í jɔ̀ sãa kù la bɛ.
Amma iyi inunu wa ce, ŋɔi í joo nɔ í ɡbɛ, domi icãɛ kù mi lɛlɛ.
Gɔɡɔ ŋa mɔ à cuku si inɔ aɡũ ŋa. Ŋɔi aɡũ ŋau à dede siɛ à biiɛ à kpaa.
Nɔ ɡɔɡɔ ŋa mɔ à cuku si ilɛ jiida nɔ à bí. Gɔɡɔ ŋa à nɛ iju cĩɔ, ɡɔɡɔ ŋa mɔ kita, ɡɔɡɔ ŋa mɔ kuntaa.
Iyi Jesu í kpa mɔndau í tã ŋɔi í ni, inɛ iyi í nɛ itĩ iyi á ɡbɔò ide, ku ɡbɔ.
Ŋɔi mɔcɔɛ ŋa à naa à beeɛ à ni, na mii í ce ì ya maa sɔ̃ inɛ ŋa ide do mɔnda.
Nɔ í sɔ̃ ŋa í ni, iŋɛi Ilaaɔ̃ í jɔ̀ ì mà asiii bommaɛ ŋa. Amma kù jɔ̀ inɛ ŋa iyi à ɡbe ŋau a màa.
Inɛ iyi í nɛ, nŋui à ya kɔ̃ɔa si, nɔ kunɛu ku la. Amma inɛ iyi kù nɛ, baa keeke iyi í nɛu à ya ɡbaai má.
Inɛ ŋau, à ya maa cɔ ilu amma a kù waa yɛ, nɔ à waa sɔ̃ ŋa ide amma a kù waa ɡbɔ yaaseɛ. Na ŋɔi i jɔ̀ ǹ ya n maa n sɔ̃ ŋa ide do mɔnda.
Mii iyi í ba ŋau bɛ Ezai í tako í ce waliiɛ í ni, Aa ya desi ide itĩ amma ì kaa ɡbɔ yaaseɛ ŋa, Nɔ aa maa cɔ ilu amma ì kaa yɛ nɡɔɡɔ ŋa.
Idɔ nŋa í baa í le. À dĩ itĩ nŋa ku ba a maà ɡbɔ ide ɡɔ, Nɔ à bii iju nŋa ku ba a maà yɛ nɡɔɡɔ, Nɔ idɔ nŋa mɔ ku maà mà nɡɔɡɔ. Bii kù jɛ bɛɛbɛ aa naa a sinda wa bi Ilaaɔ̃ nɔ ku jɔ̀ a ba iri.
Amma Jesu í sɔ̃ mɔcɔɛ ŋau í ni, iŋɛ ilu inɔ didɔ̃ ŋai, si na iyi í jɔ̀ iju nŋɛ wa yɛ ilu, nɔ itĩ nŋɛ wa ɡbɔ ide má.
Ntɔ ntɔ ǹ wa n sɔ̃ ŋɛi, walii do inɛ nkpɔ iyi wa jirima idei Ilaaɔ̃, à bi aŋa à yɛ mii iyi ì waa yɛu ihɛ̃ ŋa, amma a kù yɔɔ. Nɔ à bi aŋa a ɡbɔ mii iyi ì waa ɡbɔu ihɛ̃ ŋa, a kù nɔ a kù ɡbɔɔ.
Jesu í sɔ̃ ŋa má í ni, i de itĩ i ɡbɔ yaasei mɔndai woo ɡbɛ̃u ŋa.
Inɛ iyi wa ɡbɔ idei bommai Ilaaɔ̃ nɔ kù ɡbɔ yaaseɛ, í yɛi bɛi kpãa bii dimiu í cuku. Seetam inɛ laalɔui, i ya naa ku nya ide iyi à ɡbɛ̃ si idɔɛ.
Inɛ mɔ iyi í yɛ bɛi ilɛ kuta bii dimiu í cukuu, bii wa ɡbɔ ideu ɡbakã í ya ɡbaai do inɔ didɔ̃.
Amma ci ya jɔ̀ ideu ku ce icã jiida si idɔɛ, nɔ kaa yɔkɔ ku leekĩ ku kpɛ. Bii wahala ɡɔ í dede, walakɔ ijuukpã ɡɔ na irii ideu, í ya fũsi awɔi ɡbakã.
Inɛ mɔ iyi í ɡba ideu bɛi si ilɛ ku nɛ aɡũ ŋau, wa ɡbɔ ideu amma lasabu bututui mii ŋa iyi wa bitandiɛ do fia ku bi iyi wa dĩ ijuɛ, aŋai à waa ɡanji ideu ku ce icɛ si inɛɛu.
Inɛ mɔ iyi í ɡba ideu bɛi si ilɛ jiida, nŋui í jɛ inɛ iyi wa ɡbɔ ideu nɔ í ɡbɔɔ do yaaseɛ, nɔ í so iso. Bi inɛ ɡɔ ŋa, dimiu í so iso cĩɔ, inɛ ɡɔ ŋa kita, inɛ ɡɔ ŋa mɔ kuntaa.
Nɔ Jesu í kpa nŋa mɔnda má í ni, faaji iyi wa fɔ idei bommai Ilaaɔ̃ wee. Mɔkɔ ɡɔi í koo í ɡbɛ̃ dimi jiida si ilɛɛ.
Amma idũ si waati iyi inɛ fei wa sĩ njoo, ŋɔi mbɛɛi mɔkɔu í naa í ɡbɛ̃a fɔfɔ laalɔ si inɔ ilɛɛ nɔ í nɛɛ.
Nɔ dimi jiidau í fita, wa la, nɔ í bí. Fɔfɔ laalɔu mɔ í fita, nɔ aŋa fei à la ajɔ.
Ŋɔi amaacɛɛ ŋau à naa à sɔ̃ɔ à ni, lafɛ̃ɛ, í jɔ dimi jiidai ì ɡbɛ̃ si ilɛɛ ya. To, nɔ hai iwoi fɔfɔ laalɔu ihɛ̃ í fita wa má.
Ŋɔi í sɔ̃ ŋa í ni, mbɛɛ ɡɔi í coo. Nɔ amaacɛɛ ŋau à beeɛ à ni, ì bi kaa loɡoo fɔfɔ laalɔu?
Nɔ í ni, aawo. Bii ì waa bi i loɡoo fɔfɔ laalɔu bii i kù laakai ŋa aa na i tɔtɔɔ i loɡooò dimi jiidau ŋa.
I jɔ̀ aŋa fei a dede nŋa hee bii kumuɛ í to. Waati bɛɛbɛ an sɔ̃ woo mu ŋau a kpa fɔfɔ laalɔu titã a dũu a dasi ina, a bɛi a tɔtɔɔ dimi jiidau a dasi suum.
Nɔ Jesu í kpa nŋa mɔnda ɡɔ má í ni, bommai Ilaaɔ̃ í yɛi bɛi nɡboi mutaadi iyi inɛ ɡɔ í so í ɡbɛ̃ si ilɛɛ.
Nɡbou í kere í re nɡbo ŋa iyi à ɡbe fei, amma bii à ɡbɔ̃ɔ, nŋui í ya fita ku lá ku re ama jĩi fei, hee yɛi ŋa à ya maa ce antɛ si amaawɔɛ ŋa.
Nɔ Jesu í kpa nŋa mɔnda ɡɔ má í ni, bommai Ilaaɔ̃ í yɛi bɛi lefee iyi abo ɡɔ í so í dasi iyafũi pɛ̃ɛ ɡũa mɛɛta, nɔ fei í dede í kpante.
Ide ŋau bɛ fei sãa sãa do mɔndai Jesu í sɔ̃ zamaau, ci ya fɔ ide iyi kù jɛ do mɔnda.
Bɛɛbɛi idei inɛ akãi walii ŋau í ce iyi í ni, Ilaaɔ̃ í ni, Do mɔndai an ya n sɔ̃ ŋa ide, Nɔ si bantumai an fɔ mii iyi wa manji hai waati iyi ǹ taka andunya.
Jesu í jɔ̀ zamaau nɔ í koo í lɔ kpasɛ̃. Nɔ mɔcɔɛ ŋau à bɔ bi tɛɛ à ni, sisi nwa yaasei mɔndai fɔfɔ laalɔu.
Nɔ í jɛ nŋa í ni, inɛ iyi í ɡbɛ̃ dimi jiidau amu Amai Amanɛi.
Ilɛui í jɛ andunya. Dimi jiidau mɔ, nŋui í jɛ inɛi bommai Ilaaɔ̃ ŋa. Fɔfɔ laalɔu nŋui í jɛ inɛi Seetam ŋa.
Mbɛɛ iyi í ɡbɔ̃ɔ nŋui í jɛ Seetam. Ajɔi kumuu mɔi í jɛ ajɔ iyi andunya á kpa iri, nɔ woo mu ŋau mɔ aŋai à jɛ amaleka ŋau.
Nɔ si bɛi à ya kpa fɔfɔ laalɔu a dasi inau, bɛɛbɛ mɔi á jɛ si ajɔ iyi andunya á kpa iri.
Amu Amai Amanɛ, an bɛ amalekam ŋa wa a na a nya inɛ ŋa iyi à waa dasi inɛ ŋa kurara do woo ce laalɔ ŋau a tekĩò ŋa hai tenɡi bii an na n jɛ bommam,
nɔ a dasi ŋa ina iyi ci ya ku. Tenɡi bɛi aa lesi awɔ si iri a kpataò.
Nɔ waati bɛɛbɛ inɛ ŋa iyi à waa dɛ idɔɔbii Ilaaɔ̃ ku ce aa maa má inyai bɛi inunu si bommai Ilaaɔ̃ Baa nŋa. Inɛ iyi í nɛ itĩ iyi á ɡbɔò ide, ku ɡbɔ.
Nɔ Jesu í ni má, mɔnda ɡɔ iyi wa fɔ idei bommai Ilaaɔ̃ wee. Ajɔ nŋu ɡɔ inɛ ɡɔ í koo í kãsi amani iyi wa sinɡa si inɔ ilɛ. Iyi í yɔɔ nɔ í teese í sinɡaɛ ma. Nɔ í nɛ do inɔ didɔ̃ í koo í ta mii iyi í nɛ fei, nɔ í naa í ra ikou.
Jesu í ni, bommai Ilaaɔ̃ í yɛi má bɛi lɛɡɛ jiida ŋa iyi woo nya sĩa ɡɔ wa dɛ.
Iyi í yɛ akã iyi í jɛ jiida ti fia nkpɔ ɡɔ, nɔ í koo í ta mii iyi í nɛ fei í naa í raa.
Jesu í ni má, bommai Ilaaɔ̃ í yɛi má bɛi taao iyi à sɔsi inɔ inyi ku mu cɛ̃ɛ dimi ikã ikã fei.
Bii í mu cɛ̃ɛ ŋau í tã, sɔɔkɔ ŋau à ya faa wa icei. Nɔ a buba a cica cɛ̃ɛ jiida ŋau a dasi kɔlɔ, cɛ̃ɛ ŋa iyi a kù ce ncɛɛu mɔ nɔ a nikã ŋa.
Nɔ bɛɛbɛ mɔi á yɛ si iri ku kpai andunya. Amaleka ŋa aa na a nya inɛ ŋa iyi à waa ce laalɔ hai si inɔi inɛ ŋa iyi à waa ce idɔɔbii Ilaaɔ̃,
a dasi ŋa ina iyi ci ya ku. Bɛi aa lesi awɔ si iri a kpata.
Jesu í bee ŋa í ni, ì ɡbɔ yaasei ideu fei ŋa? Nɔ à jɛ à ni, oo.
Nɔ í sɔ̃ ŋa í ni, bɛɛbɛ mɔi, woo kɔ inɛ ŋa si wooda baa yooma fei iyi í baa í jɛ inɛ iyi í mà idei bommai Ilaaɔ̃, í yɛi bɛi ilu kpasɛ̃ ɡɔ iyi wa nya mii titɔ̃ ŋa do mii nwo ŋa hai si amaniɛ.
Iyi Jesu í kpa nŋa mɔnda ŋau bɛ í tã, nɔ í nɛ hai bɛ.
Í bɔ ilu bii í jɛ ama. Iyi í to bɛ í lɔsi ku kɔ inɛ ŋa si cio ile bii à ya maa ce kutɔtɔɔ hee inɛ ŋa iyi à waa ɡbɔ ideɛ ŋau à na à biti. Nɔ à waa ni, hai iwoi inɛɛu ihɛ̃ í ba dimii bisiu ihɛ̃ wa. Bɛirei í ce wa ceò maamaake ŋau ihɛ̃.
Í jɔ amai woo ɡbe jĩi nɔu mbɛ ya. Kù jɛ iyeɛi à ya kpe Maariu? Zaaki do Zozɛfu do Simɔɔ do Zudu ŋa si à jɛ ifɔɛ ŋa?
Awaò wecĩɛ ŋa fei si à wa ihɛ̃ ba. Bii bɛɛbɛi nɔ hai iwoi í ba ɡbuɡbãu ihɛ̃ fei wa.
To, lasabu nŋu ŋau bɛi í ɡanji ŋa a dasiɛ naanɛ. Nɔ Jesu í sɔ̃ ŋa í ni, kù nɛ bii walii ci ya nɛ bɛɛrɛ bii kù jɛ si ilɛi ideɛ do si kpasɛ̃ɛ.
Kù nɔ kù ce maamaake nkpɔ bɛ si na iyi í jɔ̀ a kù dasiɛ naanɛ.
Si waati bɛɛbɛi Herodu, ilaalui Galileeu í ɡbɔ laabaaui Jesu.
Nɔ í sɔ̃ amaacɛɛ ŋa í ni, inɛɛu bɛ Zãa woo dasi inyiui í jĩ wa hai si balɛ. Na ŋɔi í jɔ̀ í nɛ ɡbuɡbã wa ceò maamaake ŋau bɛ.
Mii iyi í jɔ̀ Herodu í fɔ bɛɛbe wee. Herodu í tako í so Herodiasi aboi Filipu, ifɔɛ. Ŋɔi Zãa í sɔ̃ɔ í ni, kù sĩa i ɡba aboi ifɔɛ i dasi kpasɛ̃ɛ. Ide iyi Zãa í fɔ na irii Herodiasiu í jɔ̀ Herodu í ni a muu a dũu a dasiɛ piisɔ̃ɔ.
<range>
Nɔ Herodu wa bi ku kpaa, amma wa ce njoi inɛ ŋa si na iyi í jɔ̀ aŋa fei à ni Zãa waliii.
Ŋɔi ajɔ í naa í to bii Herodu wa ce jinɡau ku yeò ɡiɡii ajɔi kubiɛ. Nɔ ama inaaboi Herodiasi wa jojo si wajui inɛ ŋa iyi à kpe ku jɛu. Ŋɔi í dɔ̃a Herodu si jiida jiida
hee í ceaa kuwã nɔ í ɡbasi í ni nŋu á muaa mii iyi í bi fei.
Ŋɔi ama inaabou í koo í bee iyeɛ, nɔ í nyi wa í naa í sɔ̃ɔ í ni, ǹ bi i muum irii Zãa woo dasi inyiu wa si pɛrɛnti.
Ŋɔi inɔi ilaaluu í fɔ. Do nŋu fei í jɛsi nɔ í ni a koo a bu irii Zãau wa a naa a náa. Í jɛsii si na iyi í jɔ̀ í ɡbasi tã do mii fei si wajui inɛ njooɛ ŋau.
Nɔ í bɛ inɛ ŋa ile piisɔ̃ɔ bɛ a koo a bu irii Zãa wa.
Ŋɔi inɛ ŋau à koo à buu nɔ à lesi pɛrɛnti wa à naa à na ama inaabou nɔ nŋu mɔ í koo í na iyeɛ.
Ŋɔi mɔcɔi Zãa ŋau à ɡbɔ ideu. Nɔ à naa à so ikuɛu à koo à suu. Nɔ à koo à sɔ̃ Jesu.
Iyi Jesu í ɡbɔ ideu ŋɔi í nɛ hai bɛ. Í lɔ akɔi inyi do mɔcɔɛ ŋa nɔ à bɔ ɡbabua ɡɔ. Iyi inɛ ŋa à ɡbɔ, ŋɔi à fita hai inɔ ilu nŋa ŋa à da hãmɛɛ nŋa wa do isɛ.
Iyi à fita hai si akɔi inyiu ŋɔi Jesu í yɛ zamaau. Nɔ í ce araare nŋa nɔ í jɔ̀ bɔ̃ɔ nŋa ŋa à ba iri.
Iyi alɛ wa lɛ ŋɔi mɔcɔɛ ŋau à naa bi tɛɛ à ni, si ɡbabuai à wa ihɛ̃ nɔ wee idũ wa dũ. Na nŋu, jɔ̀ inɛ ŋau a nɛ ilɛɛko ŋa a koo a ra mii iyi aa jɛ.
Amma Jesu í sɔ̃ ŋa í ni, a kù nɛ bukaatai a nɛ. Iŋɛ taka nŋɛ, i na ŋa ijɛ a jɛ.
Ŋɔi à ni, pɛ̃ɛ iyi à nɛ ihɛ̃ kù re ara miu do cɛ̃ɛ minji.
Nɔ Jesu í ni, i naam wa ihɛ̃.
Nɔ í ni zamaau ku buba si fɔfɔu, nɔ í so pɛ̃ɛ ara miu do cɛ̃ɛ minjiu, í wu iju lele í saabu Ilaaɔ̃. Nɔ í bububu pɛ̃ɛ ŋau í na mɔcɔɛ ŋau nɔ aŋa mɔ à kpɛ̃a zamaau.
Nɔ aŋa fei à jɛ à yo hee mbɔɛ í ɡbe. Ŋɔi mɔcɔɛ ŋau à ko iyi í ɡbeu hee kɔlɔ maateeji í kɔ̃.
Inɛmɔkɔ ŋa iyi à jɛu à wɛɛi zakai amanɛ dubu miu (5.000), baai inaabo do amu ŋa baasi.
Iyi à tã ŋɔi Jesu í ni mɔcɔ ŋau à lɔ akɔi inyiu ku ba a takoɛ a kua ice ihɔ̃. Iyi à waa nɛ nɔ í ni zamaau ku nɛ.
Waati iyi í jɔ̀ à nɛ nɔ í koo í ɡũ iri kuta ɡɔ ku ba ku ce kutɔɔ. Nɔ idũ í dũ í báa bɛ nŋu akãɛ.
Wee waati bɛɛbɛ akɔi inyiu í wa si aninii tenkuu tã. Nɔ kutãnɡãm dii inyiu í wasi ku taleɛ si na iyi í jɔ̀ fufu wa ko ŋa ikpó.
Zakai amɛɛjuma ŋɔi Jesu wa nɛ si antai inyiu, wa bɔ bi mɔcɔɛ ŋa.
Waati iyi à yɔɔ wa nɛ si antai tenkuu wa ŋɔi ziɡi nŋa í da, njo wa mu ŋa, à waa ni, zĩii. Nɔ njou í jɔ̀ à wasi ku dɔ̃ anu.
Bɛ ɡbakã Jesu í ba ŋa ide ku fɔ í sɔ̃ ŋa í ni, i sũ laakai nŋɛ ŋa. Amui Jesu, i maà ce njo ŋa.
Ŋɔi Piɛɛ í sɔ̃ɔ í ni, Lafɛ̃ɛ, bii awɔi, jɔ̀ amu mɔ n nɛ n naa bi tɛɛ si antai inyiu.
Nɔ Jesu í jɛaa í ni, naa wa. Nɔ Piɛɛ í kita hai si akɔi inyiu nɔ í nɛ si antai inyiu wa bɔ bi Jesu.
Amma iyi laakaɛ í bɔ si fufu iyi wa ce do ɡbuɡbãu, ŋɔi njo í muu. Nɔ í sinti ku mile. Ŋɔi í dɔ̃ anu í ni, Lafɛ̃ɛ, faabam.
Nɔ ɡbakã Jesu í yɔ awɔ í muu nɔ í ni, na mii í ce ì waa sika sika má. Naanɛɛ kù la.
Ŋɔi aŋa minji fei à ɡũ akɔi inyiu nɔ fufuu í leekĩ.
Nɔ inɛ ŋa iyi à wa si inɔi akɔu à ɡulɛ si wajui Jesu à ni, ntɔ ntɔ, awɔu Amai Ilaaɔ̃i.
Iyi à kua, nɔ à to ilɛi Genesarɛti.
Si bɛi inɛi bɛ ŋau à mà Jesu, ŋɔi à fɔ laabaauɛ bii fei à ni í to wa. Nɔ à naa bɔ̃ɔ fei wa.
Nɔ à tɔɔɛ à ni ku jɔ̀ aŋa a lu baa itĩi kumbooɛ, nɔ inɛ iyi í luu fei í ya ba irii.
Ŋɔi Farisi ɡɔ ŋa do woo kɔ inɛ ŋa si wooda ɡɔ ŋa à naa hai Zeruzalɛmu à bɔ bi Jesu à beeɛ à ni,
na mii í ce mɔcɔɛ ŋa a kù waa too dedembai bala nwa ŋa. Na mii í ce a ci ya wɔɔ a bɛi a jɛ.
Nɔ Jesu í jɛ nŋa do ide ku bee í ni, na mii í ce iŋɛ mɔ dedemba nŋɛ ŋa ku too í jɔ̀ i kù waa jirima woodai Ilaaɔ̃ ŋa.
Ì mà sãa sãa ŋa iyi Ilaaɔ̃ í ni, i ɡbɔa iyeò baa nŋɛ ŋa i jirima ŋa ŋa. Nɔ í ni má, inɛ iyi wa fɔ laalɔi iyeò baaɛ ŋa a kpa lafɛ̃ɛ.
Amma iŋɛ ì waa fɔ ide mmu. Ì waa ni inɛ á yɔkɔ ku sɔ̃ iyeò baaɛ ku ni, fia iyi an yɔkɔ n sobiɛ do, ǹ jilɛaa Ilaaɔ̃.
Nɔ inɛ iyi í fɔ bɛɛbɛ kaa sobi iyeò baaɛ má hee ku jirima ŋa. Bɛɛbɛi ì waa kpa idei Ilaaɔ̃ ŋa ku ba i too dedemba iyi à jɔ̀ nŋɛ.
Iŋɛu ilu muafiti ŋai. Hai tako Ezai í ce waliiɛi dee dee na iri nŋɛ waati iyi í kɔ si tiaɛ í ni, Ilaaɔ̃ í ni,
Inɛ ŋau ihɛ̃ à waa jirimam nii Do ɡɛlɛ nŋu akã. Amma idɔ nŋa í jĩim.
À waa tɔɔm nii si nɡbɛ. Woodai amanɛ ŋai à waa kɔ inɛ ŋa si Nɔ à waa ni woodam nii.
Ŋɔi Jesu í kpe zamaau nɔ í ni, i de itĩ i ɡbɔ yaasei ideu.
Kù jɛ mii iyi wa lɔ hai do ɡɛlɛi amanɛi í ya dasiɛ riisi. Amma mii iyi í ya fita hai si ɡɛlɛi amanɛi á dasiɛ riisi.
Nɔ mɔcɔɛ ŋau à na à sɔ̃ɔ à ni, i kù mà ide iyi ì fɔu bɛ í jɛa Farisi ŋau taale?
Nɔ Jesu í jɛ nŋa í ni, jĩi baa yooma iyi Baam iyi í wa lele kù lɔ fei, aa tuui.
I jɔ̀ ŋa bɛ. Woo mu ɡolo fɛɛju ŋai. Nɔ bii fɛɛju wa mua fɛɛju ɡolo aŋa minji fei à ya koo a dasi ɡooi.
Ŋɔi Piɛɛ í ni, sisi nwa yaasei mɔndau bɛ.
Nɔ Jesu í ni, iŋɛ mɔ, i kù nɛ bisi ŋai?
I kù mà ŋa, mii iyi wa lɔ hai do ɡɛlɛi amanɛ fei, si inɔɛi wa bɔ? Si anyiɛ nɔ ku fita hai si ara.
Amma ide iyi í ya fita hai si ɡɛlɛ, hai si idɔi wa naa. Nŋu bɛi wa dasi amanɛ riisi,
domi hai si idɔi amanɛi lasabu laalɔ wa naa. Inɛ ku kpa, do sakara, do sɛ̃ɛ ku tɔtɔɔ do mudɛ̃ɛ hai ce abɔdɔ̃, do ile, do ibo, do inɛ ku bɛjɛ, mii ŋau bɛ fei hai si idɔi wa naa,
nɔ nŋu ŋau bɛi í ya dasi amanɛ riisi. Amma kù jɛ kujɛ hai wɔɔi á dasi inɛ riisi.
Si anyii nŋu, Jesu í nɛ hai bɛ í bɔ ikpa Tii do Sidɔ̃ɔ.
Inaaboi ilɛi Kanaã ɡɔ iyi í wa bɛ í naa bi tɛɛ nɔ í dɔ̃ anu í ni, Lafɛ̃ɛ, tɔkui Davidi amanlu nlau, ce araarem. Ama inaabom í nɛ inɛi inɔɔko, nɔ wa kpãa iju ntɔ ntɔ.
Amma Jesu kù jɛaa ide kãma. Nɔ mɔcɔɛ ŋa à naa à tɔɔɛ à ni, abou ihɛ̃ wa dɔ̃ anu wa too anyi nwa. I kaa leleɛ?
Nɔ í jɛ í ni, bi inɛi Izirɛli ŋa aŋa akãi à bɛm wa, inɛ ŋa iyi à yɛ bɛi anɡudã ŋa iyi à nyɔ.
Amma abou í naa í ɡulɛ si wajuɛ í ni, Lafɛ̃ɛ, sobiim.
Nɔ Jesu í ni, kù sĩa a ɡba ijɛi amu ŋa a na aja keeke ŋa.
Ŋɔi abou í ni, ntɔi Lafɛ̃ɛ. Amma do nŋu fei, aja keeke ŋau à ya wa abɛi taabu a maa jɛ buubuui ijɛ iyi wa cuku wa hai si taabui lafɛ̃ɛ nŋa ŋa.
Nɔ Jesu í jɛaa í ni, abooyi, naanɛ ku dasiɛ í la. Bɛ́i ì bi fei á ce. Nɔ ɡbakã ama inaaboɛu í ba iri.
Nɔ Jesu í nɛ hai bɛ í too itĩi tenkui Galilee, í koo í ɡũ antai kuta ɡɔ í buba.
Nɔ zamaa nla ɡɔ í naa bi tɛɛ. À naaò ilu kutɛ akã ŋa wa, do fɛɛju ŋa, do wɛɛɡɛ ŋa, do dekĩ ŋa, do bɔ̃ɔ nkpɔ má nɔ à jilɛ ŋa si wajui Jesu, nɔ í jɔ̀ à ba iri.
Ŋɔi inɛ ŋau à biti iyi à yɛ dekĩ ŋau à waa fɔ ide, wɛɛɡɛ ŋau à ba iri, ilu kutɛ akã ŋau à waa nɛ, fɛɛju ŋa à waa yɛ ilu, nɔ à waa saabu Ilaaɔ̃ Lafɛ̃ɛi inɛi Izirɛli ŋa.
Jesu í kpe mɔcɔɛ ŋa í ni, araarei inɛ ŋau ihɛ̃ wa mum, domi ajɔ mɛɛta nŋai ihɛ̃ iyi à wa bi tom, nɔ sɔnda kãma kù ɡbe nŋa má. Nɔ n kù bi n jɔ̀ a nɛò ariu ku ba a maà na a koo a cuku kpãa.
Nɔ mɔcɔɛ ŋau mɔ à beeɛ à ni, to, iwoi aa ka ba ijɛ si ɡbabuau ihɛ̃ iyi á yo zamaa nla nlau ihɛ̃.
Nɔ Jesu í bee ŋa í ni, pɛ̃ɛ fɛloi ì nɛ ŋa. Ŋɔi à ni, pɛ̃ɛ ara mɛɛjei do cɛ̃ɛ wɛwɛɛ ɡɔ ŋa.
Nɔ Jesu í ni inɛ ŋau a buba ilɛ.
Nɔ í so pɛ̃ɛ ara mɛɛjeu do cɛ̃ɛ ŋau, í saabu Ilaaɔ̃ titã í bɛi í bububuɛ í na mɔcɔɛ ŋa a kpɛ̃ nŋa. Ŋɔi à kpɛ̃a inɛ ŋau.
Nɔ aŋa fei à jɛ à yo hee pɛ̃ɛu í ɡbe. Ŋɔi à ko pɛ̃ɛ iyi í ɡbeu nɔ í ce kɔlɔ mɛɛje.
Inɛ ŋa iyi à jɛu à wɛɛi zakai amanɛ dubu mɛɛ (4.000), baai inaabo do ama keeke ŋa baasi.
Ŋɔi Jesu í jɔ̀ inɛ ŋau à nɛ í bɛi í lɔ akɔi inyi í nɛ ikpa ilɛi Maɡadãa.
Si anyii nŋu, Farisi do Sadusi ŋa à naa bi Jesu a cɔ laakaɛ. À tɔɔɛ ku ce maamaake iyi á nyisi iyi ɡbuɡbãɛ hai bi Ilaaɔ̃i wa naa.
Ŋɔi Jesu í jɛ nŋa í ni, bii inunu wa bɔ ku lɔ nɔ lele í kpã ì ya ni ŋa, iju iyi á má ala á dɔ̃.
Bii daakɔi í ya ni ŋa, ijĩ á rɔ domi ijĩ í dũ í we manɡo. Ì waa mà yaasei lele ŋa amma i kù waa mà yaasei waati iyi à wa si nsɛi ŋa.
Inɛ laalɔi nsɛi ŋa iyi a kù leekĩò Ilaaɔ̃ nŋu akã, nyindai à ya maa bi ku yɛ. Amma nyinda ɡɔ kù wɛɛ iyi aa nyisi ŋa má bii kù jɛ ide iyi í ba walii Zonasiu. Iyi Jesu í fɔ bɛɛbɛ í tã ŋɔi í jɔ̀ ŋa í nɛ.
Si anyii nŋu, Jesu do mɔcɔɛ ŋau à koo à lɔ akɔi inyi à waa bɔ ikpa icei tenkuu ikpa ihɔ̃. Nɔ wee mɔcɔɛ ŋau à ɡbɛjɛ ku so pɛ̃ɛ kosĩa.
Ŋɔi Jesu í sɔ̃ ŋa í ni, to, i ce laakai do lefeei Farisi do Sadusi ŋau.
Ŋɔi mɔcɔ ŋau à waa lasabu si idɔ nŋa à waa ni, na iyi í jɔ̀ a kù so pɛ̃ɛ kosĩai í jɔ̀ wa fɔ bɛɛbɛ.
Amma Jesu í mà lasabu nŋa iyi à waa ce nɔ í bee ŋa í ni, na mii í ce ì waa ni ŋa, na iyi í jɔ̀ iŋɛ i kù so pɛ̃ɛ kosĩai í jɔ̀ ǹ wa n fɔ bɛɛbɛ. Naanɛ nŋɛ kù la.
I kù ɡbɔ yaaseɛ hee nsɛi ŋa? I kù waa ye ɡiɡii pɛ̃ɛ ara miu iyi ǹ bu ǹ kpɛ̃a amanɛ dubu miu do jiai pɛ̃ɛ kɔlɔ iyi í ɡbe má ŋa?
Mà i kù waa ye ɡiɡii pɛ̃ɛ ara mɛɛje iyi ǹ bububu ǹ na amanɛ dubu mɛɛ ŋau do jiai pɛ̃ɛ kɔlɔ iyi í ɡbe má ŋa?
Na mii í ce i kù mà ŋa iyi pɛ̃ɛ si ǹ wa n fãa. I ce laakai do lefeei Farisi ŋa do Sadusi ŋau.
Bɛbɛi mɔcɔ ŋau à mà iyi kù jɛ lefee iyi í ya jɔ̀ pɛ̃ɛ ku wui wa fãa, amma à mà iyi cioi Farisi do ti Sadusi ŋaui wa fãa.
Nɔ Jesu í to Sezaree si ilɛi Filipee. Nɔ í bee mɔcɔɛ ŋa í ni, yooi inɛ ŋa à ya ni amu Amai Amanɛ ǹ jɛ.
Ŋɔi à jɛaa à ni, inɛ ɡɔ ŋa à ya ni awɔu Zãa woo dasi inyiui. Inɛ ɡɔ ŋa mɔ à ya ni awɔu Elii walii nlai takoui. Inɛ ɡɔ ŋa mɔ à ya ni awɔu Zeremiii, walakɔ walii mmu ɡɔ má.
Nɔ Jesu í bee ŋa í ni, iŋɛ mɔ ni, yooi ì ni ǹ jɛ ŋa.
Nɔ Simɔɔ Piɛɛ í jɛaa í ni, awɔu Amai Ilaaɔ̃ nŋu iyi í jɛ irii kuwɛɛui. Awɔi ì jɛ inɛ iyi í cicau.
Ŋɔi Jesu í ni, Simɔɔ, amai Zãa, awɔu ilu inɔ didɔ̃i. Kù jɛ amanɛi í sɔ̃ɛ, bii ku jɛ Baam iyi í wa lele.
Amui ǹ wa n sɔ̃ɛ iyi awɔu Piɛɛi, waatɔ kuta. Si antai kutaui an jilɛ iɡbɛm, nɔ baa iku takaɛ kaa yɔkɔ ku ɡanji iɡbɛu .
Awɔi an na yiiko si kpãai bommai Ilaaɔ̃. Mii iyi ì kɔsi si andunya, lele mɔ à kɔsii. Nɔ mii iyi ì jɛsi si andunyau, lele mɔ á jɛsii.
Ŋɔi Jesu í sɔ̃ mɔcɔɛ ŋau do kuɡaabu í ni a maà na a sɔ̃ inɛ ɡɔ iyi nŋu í jɛ inɛ iyi Ilaaɔ̃ í cicau.
Hai waati bɛɛbɛi Jesu í sinti ku sɔ̃ mɔcɔɛ ŋa í ni tilasii nŋu ku bɔ Zeruzalɛmu. Tenɡi bɛi inɛ nɡbo ŋa do inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋa aa kpã nŋu iju. Aa kpa nŋu, amma si ajɔ mɛɛtasia nŋu á jĩ má hai si balɛ.
Ŋɔi Piɛɛ í ɡbãa í bɔòɛ kɔkɔlɛ í sɔ̃ɔ í ni, Ilaaɔ̃ ku waasu ideu, Lafɛ̃ɛ. Ide dimi bɛɛbɛ kaa baɛ pai.
Amma Jesu í sinda í sɔ̃ Piɛɛ í ni, sɛkɛɛ hai bi tom Seetam. Ì waa bi i jɛɛm bi ku koosɛ, domi i kù waa ce lasabui Ilaaɔ̃, í ɡbe ti amanɛ ŋa.
Si anyii nŋu Jesu í sɔ̃ mɔcɔɛ ŋa í ni, inɛ iyi wa bi ku toom, ku jɔ̀ idɔɔbiɛ nɔ ku so jĩi ku ɡaauɛ ku toom wa.
Nɔ inɛ iyi wa bi ku ba kuwɛɛ do idɔɔbiɛ, kaa baa. Amma inɛ iyi í nyɔ kuwɛɛɛ na irim, lafɛ̃ɛ á baa do ntɔ.
Aranfãani yoomai amanɛ í nɛ bii í ba amanii andunya fei nɔ í kua kuwɛɛɛ. Mà mii í wɛɛ iyi amanɛ á kpaasiò kuwɛɛɛ.
Amu Amai Amanɛ an nyi wa má dei kam kam do amboei Baam do amalekam ŋa ajɔ. Si waati bɛɛbɛi an sãa inɛ fei si yaase bɛi í jɛò kuwɛɛɛ.
Ntɔ ntɔ ǹ wa n sɔ̃ ŋɛi, inɛ ŋa iyi à wa ihɛ̃, ɡɔɡɔ nŋa ŋa aa yɛ amu Amai Amanɛ n na n jɛ bommam hee aŋa fei a maa ku.
Si anyii ajɔ mɛɛfa Jesu í kpe Piɛɛ do Zaaki do Zãa ifɔɛ í nya ŋa ikã nɔ à koo à ɡũ iri kuta nla ɡɔ aŋa nŋa.
Ŋɔi à ba wee araɛ í kpaasi. Wajuɛ wa daana jiida jiida, nɔ jaaɛ ŋa í fũuta pai pai bɛi inya kumá.
Si anyiɛ ŋɔi Moizi do Elii à faata wa anu akã à waa baa ide ku fɔ.
Ŋɔi Piɛɛ í sɔ̃ Jesu í ni, Lafɛ̃ɛ, í sĩa ka maa wa ihɛ̃. Bii ì bi, jɔ̀ ka ce ilei acɔ mɛɛta, akã titɛɛ, akã mɔ ti Moizi, akã mɔ ti Elii.
Wa fɔ ideu kù tã mɔm nɔ inya kumá ɡɔ í naa si ŋa bɛi bukɔɔ. Nɔ à ɡbɔ ide ku fɔ ɡɔ hai si inɔɛ í ni, inɛ ihɛ̃i í jɛ amam. Ǹ buu jiida jiida, siɛi inɔ didɔ̃m fei í ya wa. I ya ɡbɔ ideɛ ŋa.
Iyi mɔcɔ ŋau à ɡbɔ ide ku fɔu ŋɔi njo í mu ŋa hee à sɛɛbata ilɛ.
Amma Jesu í naa bi tu ŋa í lu ŋa í ni, i dede ŋa i maà jɔ̀ njo ku mu ŋɛ.
Nɔ à wu iju lele, amma a kù yɛ inɛ ɡɔ bii kù jɛ Jesu nŋu akã.
Ŋɔi à waa kita wa hai antai iri kutau nɔ Jesu í sɔ̃ ŋa í ni, i maà sɔ̃ inɛ ɡɔ mii iyi í yɛu bɛ ŋa hee amu Amai Amanɛ n koo n ku nɔ n jĩ hai si balɛ má.
Ŋɔi mɔcɔ ŋau à bee Jesu à ni, nɔ na mii í ce woo kɔ inɛ ŋa si wooda ŋau à ya ni Eliii á tako inɛ iyi Ilaaɔ̃ í cicau ku naa.
Nɔ í jɛ nŋa í ni, ntɔi Eliii á tako ku naa nɔ ku teese mii fei sãa sãa.
Amma an sɔ̃ ŋɛ iyi Elii í naa tã, inɛ ŋa a kù màa, nɔ à ceaa bɛi à bi. Bɛɛbɛ mɔi amu Amai Amanɛ an ba ijuukpã si awɔ nŋa.
Ŋɔi mɔcɔ ŋau à mà bɛbɛi iyi Zãa woo dasi inyii wa fãa.
Iyi à to wa bii zamaa í wau, ŋɔi mɔkɔ ɡɔ í naa í ɡulɛ si wajui Jesu
í ni, Lafɛ̃ɛ, ce araarei ama inɛmɔkɔm nɔu ihɛ̃. Inɛi inɔɔko ɡɔ í sɔsiɛ bɔ̃ɔi cukuuna, wa wahalaɛ mɔi jiida jiida. Ajɔ ɡɔ ŋa í ya dasiɛ inɔ ina walakɔ inɔ inyi.
Ǹ soo ǹ naaɛ wa bi mɔcɔɛ ŋau ihɛ̃ amma à mɔnɡɔ ku faabaɛ.
Jesu í ni, iŋɛ inɛ laalɔ hai dasi naanɛ ŋa, hee waati yoomai an maa ǹ wa inɔ nŋɛ. Mà hee waati yoomai an maa n temuaò ŋɛ. I naam amau wa ihɛ̃ ŋa.
Nɔ à naa Jesu amau wa, ŋɔi í la si inɛi inɔɔkou nɔ í fita siɛ nɔ amau í ba iri tenɡi bɛu bɛ.
Ŋɔi mɔcɔi Jesu ŋau à bɔ bi tɛɛ aŋa duusɔ̃ɔ à beeɛ à ni, na mii í ce awa a kù yɔkɔ a kù lele inɛi inɔɔkou.
Nɔ Jesu í jɛ nŋa í ni, si na iyi í jɔ̀ naanɛ nŋɛ kù lai. Ntɔ ntɔ ǹ wa n sɔ̃ ŋɛi, bii naanɛ nŋɛ í la í to baa dimii mii ku ɡbɛ̃ iyi í kere í re, aa yɔkɔ i sɔ̃ iri kutau ihɛ̃ ŋa í ni ku dede hai bɛ ku bɔ ihɔ̃, nɔ bɛɛbɛ mɔi á dede. Nkãma kù wɛɛ iyi aa mɔnɡɔ ku ce ŋa. [
Amma dimii inɛi inɔɔko bɛɛbɛ ci ya fita bii kù jɛ do kutɔɔ do anu ku dĩ.]
Ajɔ nŋu ɡɔ si bɛi mɔcɔ ŋau à tɔtɔɔ Galilee bɛ ŋɔi Jesu í sɔ̃ ŋa í ni, aa mu amu Amai Amanɛ a daa inɛ ŋa si awɔ.
Aa kpam, amma si ajɔ mɛɛtasia an jĩ hai si balɛ má. Ŋɔi inɔi mɔcɔ ŋau í fɔ ntɔ ntɔ.
Si anyii nŋu Jesu do mɔcɔɛ ŋa à bɔ Kapɛranumu, ŋɔi woo ɡba fia iyi à nɛ ku sã na icɛi kpasɛ̃i Ilaaɔ̃ ŋau à naa bi Piɛɛ à beeɛ à ni, Mɛɛtu nŋɛ ci ya sã fiai kpasɛ̃i Ilaaɔ̃?
Nɔ Piɛɛ í ni, áá, í ya sã. Ŋɔi Piɛɛ í nɛ kpasɛ̃. Iyi í lɔ ile nɔ Jesu í tako í beeɛ í ni, Simɔɔ, bɛirei ì waa lasabu. Ilaalui andunya ŋau ihɛ̃, hai bi yooi à ya ɡba fiai lɛmpoo. Hai bi amaalu ŋa de, mà hai bi inɛ njoo ŋa.
Nɔ Piɛɛ í jɛ í ni, hai bi inɛ njoo ŋai. Ŋɔi Jesu í ni, na nŋu, amaalu ŋa a kaa sã .
Amma do nŋu fei, kù sĩa ka jɛ nŋa bi ku koosɛ. Na nŋu, bɔ tenku bɛ i koo i le kootia, cɛ̃ɛ iyi í tako í muu, la ɡɛlɛɛ. Aa yɛ kpɛkɛlɛ bɛ iyi á to fia ku sãi awaɛ fei. Nyaa i koo i sã nŋa.
Waati nŋu, mɔcɔi Jesu ŋau à naa bi tɛɛ à beeɛ à ni, si bommai Ilaaɔ̃ yooi í jɛ inɛ nɡbo.
Ŋɔi Jesu í kpe ama keeke ɡɔ í leekĩɛ si anini nŋa.
Nɔ í ni, ntɔ ntɔ ǹ wa n sɔ̃ ŋɛi, bii i kù kpaasi idɔ nŋɛ nɔ i kù yɛ bɛi ama keeke ŋa, i kaa lɔ tenɡi bii Ilaaɔ̃ í jɛ bommaɛ.
Inɛ iyi á jɛ inɛ nɡbo si bommai Ilaaɔ̃ nŋui í jɛ inɛ iyi í kaye araɛ í baa í yɛ bɛi amau ihɛ̃.
Inɛ iyi í nɔ í ɡba ama keeke bɛi inɛ ihɛ̃ na irim, amui í ɡba.
Inɛ iyi í dasi inɛ akãi ama keeke ŋa iyi à dasim naanɛu ihɛ̃ dulum, á tia a dĩa lafɛ̃ɛu alɔ si kɔ̃ɔ a tale siɛ inɔ tenku inyi ku jɔɔ.
Ijuukpã nla nlai inɛi andunya ŋa aa yɛ si na iyi í jɔ̀ à ya maa dasi kpaasi nŋa ŋa dulum. Kù nɔ kù nɛ bɛi á ce iyi inɛ ɡɔ ŋa a kù dasi kpaasi nŋa ŋa dulum, amma inɛ iyi í ce bɛɛbɛ á yɛ ijuukpã ntɔ ntɔ.
Bii í jɛ awɔɛ walakɔ isɛɛ wa dasiɛ dulum, buu i nyɔɔ ku jĩòɛ. Á tiaɛ i lɔ si kuwɛɛ iyi ci ya tã do awɔ akã walakɔ kutɛ akã do iyi aa nɛ awɔ minji do kutɛ minjiu fei nɔ a dasiɛ ina iyi ci ya ku.
Bii í nɔ í jɛ ijuɛi wa dasiɛ dulum, nyaa i nyɔɔ ku jĩòɛ. Á tiaɛ i lɔ si kuwɛɛ iyi ci ya tã do iju akã do iyi aa nɛ iju minji fei nɔ a dasiɛò ina iyi ci ya ku.
Jesu í sɔ̃ ŋa má í ni, i ce laakai i maà donda baa inɛ akãi amu ŋau ŋa. Ntɔ ntɔ ǹ wa n sɔ̃ ŋɛi, amaleka woo deɡbe nŋa ŋa à ya maa leekĩi ajɔ fei si wajui Baam iyi í wa lele. [
Amu Amai Amanɛ ǹ naa ku faaba inɛ ŋa iyi à nyɔi.]
Bɛirei ì waa lasabu ŋa. Bii inɛ ɡɔ í nɛ anɡudã cĩɔ nɔ akãɛ í nyɔ, kaa jɔ̀ cĩɔ fakã kù wa siu titã si ɡeete bii à wau koo dɛdɛ akã iyi í nyɔu wa?
Ntɔ ntɔ ǹ wa n sɔ ŋɛi, bii í yɔɔ, á nɛ inɔ didɔ̃ nla nla na iriɛ ku re baa cĩɔ fakã kù wa si iyi kù nyɔu.
Bɛɛbɛ mɔi, Baa nŋɛ iyi í wa lele kù bi baa inɛ akãi ama keeke ŋau ku nyɔ.
Jesu í ni má, bii kpaasi woo dasi naanɛ ɡɔ í ce dulum, bɔ bi tɛɛ awɔ akã nɔ í jɔ̀ ku mà yaasei dulum nɔu. Bii í ɡbɔ ideɛ, ì baaɛ wa má si kpãa jiidai.
Amma bii í kɔ ku ɡbɔ ideɛ, dɛdɛ inɛ akã wala minji si bɛi kukɔi idei Ilaaɔ̃ wa fɔ. I bɔ bi tɛɛ ŋa, nɔ inɛ ŋau aa jɛ sɛɛdai ideu fei.
Bii í kɔ ku ɡbɔ ide nŋa, sɔ̃ inɛi iɡbɛ ŋau. Bii í nɔ í kɔ ku ɡbɔ baa idei inɛi iɡbɛ ŋau, i dooɛ bɛi hai dasi naanɛ walakɔ bɛi woo ɡba fiai lɛmpoo.
Ntɔ ntɔ ǹ wa n sɔ̃ ŋɛi, mii iyi ì kɔsi si andunya fei ŋa, lele mɔ á kɔsi. Nɔ mii iyi ì jɛsi si andunya fei ŋa lele mɔ á jɛsi.
Ǹ wa n sɔ̃ ŋɛ má iyi bii amanɛ minji í ce anu akã si andunya ihɛ̃ a tɔɔ nɡɔɡɔ, Baam iyi í wa lele á mu nŋa,
domi tenɡi bii amanɛ minji wala mɛɛta í tɔtɔɔ à waa ce kutɔɔ do irim, ǹ wa si anini nŋa.
Ŋɔi Piɛɛ í bɔ bi Jesu í beeɛ í ni, Lafɛ̃ɛ, bii kpaasim í ceem kurara isɛ fɛloi an ceaa suuru. Hee isɛ ɡbɛɛje?
Ŋɔi Jesu í jɛaa í ni, aawo. N kaa n sɔ̃ɛ iyi andi isɛ ɡbɛɛjei, amma aa ceaa suurui isɛ kitaò fɛɛwa tuuba mɛɛje.
Sotĩ i ɡbɔ faaji ɡɔ iyi wa nyisi bɛi bommai Ilaaɔ̃ í yɛ. Ilaalu ɡɔ wa bi ku ce dooi ɡbeseɛ iyi amaacɛɛ ŋa à waa mu.
Iyi í sinti ku ce dooi ɡbeseu, ŋɔi à naaò inɛ ɡɔ wa bɛ, iyi wa mu ɡbeseɛ í to baa fɔɔtɔ ciwa nkpɔ nkpɔ .
Si bɛi inɛɛu kù nɛ mii iyi á sãò ɡbeseu, ŋɔi lafɛ̃ɛɛ í ni a taa bɛi aru, nŋu do aboɛ do amaɛ ŋa do mii iyi í nɛ fei a sãò ɡbeseu.
Ŋɔi amaacɛu í ɡulɛ si wajui lafɛ̃ɛɛu wa tɔɔɛ suuru í ni, yɔkɔɔm suuru an sãɛ mbɛ fei.
Nɔ lafɛ̃ɛɛu í ce araareɛ í kpa ɡbeseu nɔ í jɔ̀ɛ í nɛ.
Iyi amaacɛu í fita hai bɛ ɡbakã, nɔ í ko amaacɛ kpaasiɛ ɡɔ iyi wa mu ɡbeseɛ zakai kpɛkɛlɛ cĩɔ. Ŋɔi í bataɛ í tɛ kɔ̃ɔɛ í ni, sãam ɡbesem iyi ì waa muu.
Ŋɔi kpaasiɛu í ɡulɛ si wajuɛ í tɔɔɛ suuru í ni, yɔkɔɔm suuru an sãɛ ɡbeseɛ.
Amma kù jɛ, nɔ í jɔ̀ à dasi kpaasiɛu piisɔ̃ɔ hee koo sãò ɡbeseu fei ku tã.
Ŋɔi amaacɛ iyi à ɡbe ŋau à yɛ bɛi í ce nɔ inɔ nŋa fei í fɔ, ŋɔi à koo à sisia lafɛ̃ɛ nŋa yaasei ideu fei.
Ŋɔi lafɛ̃ɛu í kpoo í ni, awɔ amaacɛ laalɔ, í jɔ iyi ì tɔɔm suuru ǹ kpa ɡbeseɛu feii mɛɛ.
Awɔ mɔ ì nɛ i ce araarei amaacɛ kpaasiɛi wo si bɛi ǹ ceɛ.
Nɔ idɔi lafɛ̃ɛu í kɔ̃, ŋɔi í jɔ̀ à dasiɛ piisɔ̃ɔ si awɔi woo kpã inɛ ŋa iju hee koo sãò ɡbeseu fei ku tãu.
Ŋɔi Jesu í ni, bɛɛbɛ mɔi Baam iyi í wa lele á ce nŋɛ, iŋɛ iyi i ci ya cea kpaasi nŋɛ ŋa suuru do inɔ akã.
Iyi Jesu í fɔ ideu í tã nɔ í nɛ hai ilɛi Galilee í bɔ ikpa ilɛi Zudee iyi í wa icei idoi Zuudɛ̃ɛu.
Ŋɔi zamaa nla ɡɔ wa tooɛ nɔ í jɔ̀ bɔ̃ɔ ŋa à ba iri.
Ŋɔi Farisi ɡɔ ŋa à naa bi tɛɛ ku ba a cɔ laakaɛ. Nɔ à beeɛ à ni, amanɛ í nɛ kpãa ku kɔsi aboɛ si ide baa yooma fei?
Nɔ í jɛ nŋa í ni, i kù cio iyi kukɔi idei Ilaaɔ̃ wa fɔ ŋa? Í ni, hai sinte, Woo taka í ce ŋai inɛmɔkɔ do inaabo.
Nɔ í ni má, na nŋu, mɔkɔ á jɔ̀ iyeò baaɛ nɔ nŋu do aboɛ a maa wɛɛ nɔ aŋa minji fei a baa a jɛ ara akã.
Si bɛɛbɛ a kù jɛ aŋa minji má, ara akã dei à jɛ. Na nŋu, amanɛ kù nɛ ku fɛɛfɛ mii iyi Ilaaɔ̃ í tɔtɔɔ.
Nɔ Farisi ŋau à beeɛ à ni, bii bɛɛbɛi, na mii í ce Moizi í na wooda í ni inɛ iyi wa bi ku kɔsi aboɛ ku ceaa tiai njɛ ku kɔ ku bɛi ku kɔsiɛ.
Nɔ Jesu í jɛ nŋa í ni, Moizi í jɔ̀ ì waa lele abo nŋɛ ŋai na idɔ kulele nŋɛ. Amma waati iyi Ilaaɔ̃ í taka amanɛ kù jɛ bɛɛbɛ.
An sɔ̃ ŋɛ, inɛ iyi í kɔsi aboɛ nɔ kù jɛ na sakara, nɔ í so mmuɛ, nŋu takaɛ í ce sakarai.
Ŋɔi mɔcɔɛ ŋau à sɔ̃ɔ à ni, bii bɛɛbɛi si ɡãmɛi aboò mɔkɔ í tia a maà ya so njɛ.
Nɔ Jesu í ni, ide iyi ǹ wa n fɔ nsɛi, kù jɛ inɛ feii á yɔkɔ ku ɡbɔ yaaseɛ, bii kù jɛ inɛ ŋa iyi Ilaaɔ̃ í mu nŋa ɡbuɡbãɛ.
Mii ikã ikã iyi wa ɡanji inɛ ŋa njɛ ku so í kpɔ. Inɛ ɡɔ ŋa bɛɛbɛi à bí ŋa do, a kaa yɔkɔ dei. Inɛ ɡɔ ŋa mɔ amanɛ ŋai à ce nŋa bɛɛbɛ. Inɛ ɡɔ ŋa mɔ a kù bi abo ku so ku ba a ce icɛi bommai Ilaaɔ̃ jiida jiida. Inɛ iyi á yɔkɔ ku ɡba ideu ku ɡbaa.
Si anyii nŋu, inɛ ŋa à ɡbã ama keeke ŋa à naa Jesu wa ku le si ŋa awɔ nɔ ku ce nŋa kutɔɔ. Amma mɔcɔɛ ŋa à waa ɡbaɡba si ŋa.
Ŋɔi Jesu í sɔ̃ ŋa í ni, i jɔ̀ amu ŋau a naa bi tom, i maà ɡanji ŋa, domi bommai Ilaaɔ̃ í jɛ ti inɛ ŋa iyi à jɔ ŋa.
Ŋɔi í le nŋa awɔ si iri nɔ í ce nŋa kutɔɔ í bɛi í nɛ hai bɛ.
Ajɔ nŋu ɡɔ mɔkɔ ɡɔ í naa bi Jesu nɔ í beeɛ í ni, Mɛɛtu, mii jiida yoomai an ce n baò kuwɛɛ hai tã.
Nɔ Jesu í beeɛ í ni, na mii í ce ì waa beem idei jiida ku ce. Ilaaɔ̃ nŋu akãi í jɛ jiida. Bii ì bi i ba kuwɛɛ iyi ci ya tã, jirima woodai Ilaaɔ̃ ŋau.
Nɔ í bee Jesu í ni, wooda yooma ŋai. Nɔ í sɔ̃ɔ í ni, maà kpa inɛ, maà ce sakara, maà ce ile, nɔ i maà jɛa inɛ ɡɔ sɛɛda ibo.
Jirima iyeò baaɛ, nɔ i bi kpaasiɛ bɛi ì bi araɛ.
Nɔ awaasũu í ni, ǹ wa n jirima iyi bɛ fei tã, mii í ɡbe n ce má.
Ŋɔi Jesu í sɔ̃ɔ í ni, bii ì bi i kɔ̃ dee dee, koo ta mii iyi ì nɛ fei, nɔ i kpɛ̃a ilu are ŋa fiau. Bii ì ce bɛɛbɛ aa ba amani jiida lelei Aɔ̃. Si anyiɛ nɔ i naa i toom.
Iyi awaasũu í ɡbɔ bɛɛbɛ ŋɔi í sinda í nɛ do inɔ kufɔ domi ilu amani nla nlai.
Ŋɔi Jesu í sɔ̃ mɔcɔɛ ŋa í ni, ntɔ ntɔ ǹ wa n sɔ̃ ŋɛi, á ɡaabua ilu fia ku lɔ tenɡi bii Ilaaɔ̃ í jɛ bommaɛ.
Nɔ an sɔ̃ ŋɛ má iyi á faalaa kpookpo ku lɔ si iwoi abɛɛ do iyi ilu amani á lɔò tenɡi bii Ilaaɔ̃ í jɛ bommaɛ.
Iyi mɔcɔ ŋau à ɡbɔ ideu ŋɔi à biti kaa kaa, nɔ à ni, bii bɛɛbɛi, to, yooi á ba faaba.
Ŋɔi Jesu í cɔ ŋa nɔ í ni, bi amanɛ ŋai kaa ce, amma Ilaaɔ̃ á yɔkɔ ku ce fei ndɛɛ.
Ŋɔi Piɛɛ í sɔ̃ɔ í ni, wee à jɔ̀ mii fei tã à waa tooɛ. To, yoomai á na ku jɛ tu wa.
Nɔ Jesu í sɔ̃ ŋa í ni, ntɔ ntɔ ǹ wa n sɔ̃ ŋɛi, waati iyi Ilaaɔ̃ á ce mii fei titɔ̃ nɔ amu Amai Amanɛ n maa n buba si batai bomma ilu amboem, iŋɛ amanɛ maateeji iyi ì waa toom ŋau ihɛ̃, iŋɛ mɔ aa buba si batai bommau i kiitiò dimi maateejii inɛi Izirɛli ŋau.
Nɔ inɛ baa yooma iyi í jɔ̀ kpasɛ̃ɛ wa, walakɔ iɡbã do ifɔɛ ŋa, walakɔ wecĩɛ ŋa, walakɔ baaɛ, walakɔ iyeɛ, walakɔ amaɛ ŋa, walakɔ ikoɛ ŋa na irim, á ba ribaɛ ikɔ cĩɔ, nɔ ku ba kuwɛɛ hai tã má.
Amma inɛ ŋa iyi à jɛ inɛi waju ŋa si nsɛi, nkpɔ nŋa á na ku jɛ inɛi anyi, nɔ inɛi anyi ŋa mɔ, nkpɔ nŋa á na ku jɛ inɛi waju.
Jesu í kpa nŋa mɔndau ihɛ̃ í ni, idei bommai Ilaaɔ̃ í jɔ idei ilu kpasɛ̃ ɡɔ iyi í fita daadaakɔ wa dɛdɛ amaacɛ ku bɔò ŋa ikoɛ.
Waati iyi í ba amaacɛ ŋau aŋaò ŋa à fɔ à ɡbɔa njɛ ku sã nŋa si bɛi à ya sãa woo ce icɛ si ajɔ akã, nɔ í ni a bɔ ikoi nŋu a koo a ce icɛ. Nɔ à koo.
Nɔ zakai isɔ mɛɛsã í fita má í koo í ba inɛ ɡɔ ŋa à waa buba si tafa a kù waa ce nkãma.
Nɔ í sɔ̃ ŋa í ni, iŋɛ mɔ, i bɔ ikom i koo i ce icɛ ŋa. An sã nŋɛ si bɛi í jɔ.
Ŋɔi à koo. Ŋɔi ilu kpasɛ̃u í fita má zakai dasã, do alɛ zakai inunu ku sinda ma, nɔ ide dimi akãui í ya fɔ.
Alɛ zakai isɔ miu ŋɔi í fita nɔ í yɛ inɛ ɡɔ ŋa má à waa buba. Ŋɔi í bee ŋa í ni, na mii í ce ì waa buba ihɛ̃ nɡbɛ nɡbɛ hai daakɔ ŋa.
Ŋɔi à jɛaa à ni, si na iyi í jɔ̀ inɛ kãma kù dasi wa icɛi. Ŋɔi í ni, to, iŋɛ mɔ i bɔ ikom i koo i ce icɛ ŋa.
Iyi í to alɛ zakai kulɔi inunu ŋɔi ilu kpasɛ̃u í kpe inɛ nɡboi amaacɛɛ ŋau í sɔ̃ɔ í ni, kpe ɡaanɔɔma ŋau wa, sã nŋa fia nŋa, sinti hai bi inɛi ankãanyi ŋau hee ku koo si inɛ sinte ŋau.
Inɛ ŋa iyi à sinti icɛ alɛ zakai isɔ miu ŋau à naa à ɡba fiai icɛi ajɔ akã.
Amma iyi à to si inɛ sinte ŋau à tamaa bɛi ti aŋa á re bɛɛbɛi. Amma fiai icɛi ajɔ akãi à sãa aŋa mɔ.
Iyi à yɛ fiau bɛɛbɛ ŋɔi à wasi ku ɡbaɡba si ilu kpasɛ̃u.
À waa ni, inɛ ŋa iyi à naa ankãanyiu isɔ akãi à ce icɛ nɔ ì sã nŋa bɛi awa iyi à ce icɛ si inya ɡbãa hai daakɔ hee à ɡbɛɛji.
Ŋɔi ilu kpasɛ̃u í sɔ̃ inɛ akã nŋa í ni, kpaasim, n kù takiɛ, domi ì jɛsi i ɡba fiai icɛi ajɔ akã, mà kù jɛ bɛɛbɛ.
To, ɡba fiaɛ i nɛ. Ǹ bi n sãa inɛi ankãanyiu ihɛ̃ bɛi awɔ mɔ.
Kù jɛ bɛi ǹ bii an ceò fiam? Mà ì waa ce iɡu si na iyi í jɔ̀ ǹ ce jiidai.
Ŋɔi Jesu í ni, bɛɛbɛ mɔi inɛi anyi ŋa aa na á jɛ inɛi waju, nɔ inɛi waju ŋa mɔ a na á jɛ inɛi anyi ŋa.
Ŋɔi Jesu í dasi kpãa wa bɔ Zeruzalɛmu. Nɔ í nya mɔcɔ maateeji ŋau ikã, ŋɔi í sɔ̃ ŋa si kpãa í ni,
wee à waa bɔ Zeruzalɛmu. Bɛi aa mu amu Amai Amanɛ a dasim awɔi inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋa. Aa yɛ taalem a ni a kpam.
Si anyiɛ nɔ a dasim si awɔi dimi mmu ŋa, aa yaakom, nɔ a tɛɛm kpɔtɔɔ, nɔ a kpakpam si jĩi ku ɡaau. Nɔ si ajɔ mɛɛtasia an jĩ má hai si balɛ.
Si anyii nŋu ŋɔi iyei amai Zebedee ŋa í naa bi Jesu do amaɛ ŋa nɔ í ɡulɛ si wajuɛ ku tɔɔɛ nɡɔɡɔ.
Nɔ Jesu í beeɛ í ni, mii ì bi. Ŋɔi í ni, si waati iyi aa naa i jɛ bomma, jɔ̀ ama minjim ŋau ihɛ̃, inɛ akã ku buba awɔ njɛɛ, inɛ akã mɔ awɔ canɡaɛ.
Ŋɔi Jesu í sɔ̃ mɔcɔ minji ŋau í ni, i kù mà mii iyi ì waa tɔɔm ŋa mɔm. Aa yɔkɔ i temuaò ijuukpã iyi an yɛ ŋa? Nɔ à ni aŋa aa yɔkɔ.
Nɔ í sɔ̃ ŋa má í ni, ntɔi, aa yɛ ijuukpã iyi an yɛ ŋa. Amma kù jɛ amui an cica inɛ ŋa iyi aa buba si canɡa do njɛm. Bi ku bubau bɛ, inɛ ŋa iyi Ilaaɔ̃ Baam í cea sɔɔluɛ ŋai aa buba si.
Ŋɔi mɔcɔ mɛɛwa iyi à ɡbe ŋau à ɡbɔ ideu nɔ idɔ nŋa í kɔ̃ò minji ŋau.
Ŋɔi Jesu í kpe aŋa fei í sɔ̃ ŋa í ni, iŋɛ mɔ ì mà ŋa si andunyau ihɛ̃ ilaalu ŋau à ya maa taa inɛ nŋa ŋa ɡbuɡbãi. Nɔ inɛ nɡbo nŋa ŋa mɔ a maa nyisi yiiko nŋa.
Amma bi tu ŋɛ kaa ce bɛɛbɛ. Inɛ nŋɛ iyi wa bi nŋu ku jɛ inɛ nɡbo, nŋui á jɛ woo ce nŋɛ icɛ.
Bɛɛbɛ mɔi inɛ iyi wa bi nŋu ku jɛ woo cua nŋɛ, á jɛ aru nŋɛ.
Bɛɛbɛ mɔi amu Amai Amanɛ n kù naa inɛ ŋa a ceem icɛ, amma amui an ce nŋa icɛ, nɔ n na kuwɛɛm n yaò inɛ nkpɔ hai si dulum.
Si isɛɛnɛu Jesu do mɔcɔɛ ŋa à to Zeriko nɔ à waa fita hai bɛ. Waati iyi a waa fitau, zamaa nla ɡɔ wa too ŋa.
Wee fɛɛju minji ɡɔ ŋa à waa buba itĩ kpãa bɛ, nɔ à ɡbɔ iyi Jesu wa lɔ. Ŋɔi à dɔ̃ anu à maa ni, Lafɛ̃ɛ, tɔkui ilaalu Davidi, ce araare nwa.
Nɔ zamaau wa la si ŋa wa ni a coko. Amma bɛ́i à waa ni a cokou, bɛɛbɛ mɔi à ya dɔ̃ anu hee lele à maa ni, Lafɛ̃ɛ, tɔkui Davidi, ce araare nwa.
Ŋɔi Jesu í leekĩ í kpe ŋa í bee ŋa í ni, mii ì bi n ce nŋɛ.
Ŋɔi à jɛaa à ni, Lafɛ̃ɛ, à bi ka yɛ ilui.
Nɔ Jesu í ce araare nŋa í lu iju nŋau. Nɔ ɡbakã inɛ ŋau à yɛ ilu nɔ à waa tooɛ.
Ŋɔi Jesu do mɔcɔɛ ŋa à mɔsi isɛɛnɛ nŋa nɔ à maai Zeruzalɛmu wa. À to Bɛtifaje si ɡeete iyi à ya kpe Olivie. Nɔ Jesu í bɛ mɔcɔ minji ɡɔ ŋa
í ni, i bɔ ilu iyi í wa waju nŋɛu bɛ, aa yɛ bii ɡbankɛlɛ ɡɔ wa so do amaɛ. I fũ ŋa i naam wa ŋa.
Bii inɛ ɡɔ wa bee ŋɛ ide ɡɔ, i jɛaa i ni, Lafɛ̃ɛi í nɛ bukaata nŋa. Inɛɛu á jɔ̀ i naaò ŋa wa ŋa.
Nŋu ŋau bɛ í cei ku ba idei waliiu ku kɔ̃ iyi í ni,
I sɔ̃ inɛi Siɔ̃ɔ ŋa, i ni, I cɔ ilaalu nŋɛ wa naa bi tu ŋɛ. Amanɛ kurɔi. Si ɡbankɛlɛui í ɡũ, Si amaɛ. Mɛɛmu ku so asoi.
Nɔ mɔcɔ ŋau à koo à ce bɛi í sɔ̃ ŋau.
À naaò ɡbankɛlɛu do amaɛ wa, à tɛ acɔ nŋa si antaɛ nɔ Jesu í ɡũu.
Nɔ si zamaau inɛ nkpɔ í tɛ ibɔɛ si kpãau. Inɛ ɡɔ ŋa mɔ à da amaawɔi jĩi ŋa à tɔɔ si kpãau.
Inɛ ŋa iyi à waa cua Jesu do inɛ ŋa iyi à waa tooɛ fei à wasi ku dɔ̃ anu à waa ni, tɔkui Davidi, à waa saabuɛ. Aɔ̃ Lafɛ̃ɛ ku weeɛ, awɔ iyi ì waa naa do iriɛ. Ka saabu Ilaaɔ̃ hee lele .
Iyi Jesu í lɔ inɔ ilu Zeruzalɛmu, inɛi iluu fei í biti. Nɔ à wasi ku ni, yooi ihɛ̃.
Ŋɔi zamaau í jɛ í ni, Jesu waliiui, inɛi Nazarɛti si ilɛi Galilee.
Ŋɔi Jesu í bɔ bantumai kpasɛ̃i Ilaaɔ̃. Iyi í to bɛ í lele woo ta iwò ŋa do woo ra ŋa iyi à wa bɛ. Í fuka fuka taabui woo kpaasi fia ŋa, do kitãi woo ta ankasiidi ŋa.
Nɔ í sɔ̃ ŋa í ni, à kɔɔ à ni, Ilaaɔ̃ í ni ilei nŋu ile bi ku tɔɔi á jɛ. Amma iŋɛ wee ì coo bi ku tɔtɔɔi ile ŋa.
Ŋɔi fɛɛju do ilu kutɛ akã ɡɔ ŋa à naa bi Jesu kpasɛ̃i Ilaaɔ̃ bɛ nɔ í jɔ̀ à ba iri.
Amma inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋau, idɔ nŋa í kɔ̃ iyi à yɛ maamaake ŋa iyi í ce, nɔ à ɡbɔ amu ŋa à wasi ku dɔ̃ anu à waa ni, tɔkui ilaalu Davidi, à waa saabuɛ.
Nɔ à bee Jesu à ni, ì bɛi ì ɡbɔ iyi à waa fɔ mbɛ? Nɔ í jɛ nŋa í ni, oo. Mii iyi wa ceu ihɛ̃, i kù cio ideɛ ŋa tenɡi bii à ni, Ilaaɔ̃ í jɔ̀ à ɡbɔ saabuɛ hai si ɡɛlɛi amu ŋa do si ɡɛlɛi ama kpɔtɔɔ ŋa.
Si anyii nŋu, í jɔ̀ ŋa í nɛ hai ilu bɛ í koo í sũ Betani.
Iju kumáɛ daadaakɔ Jesu í nɛ hai Betani wa nyi Zeruzalɛmu, nɔ ari wa kpaa.
Ŋɔi í yɛ jĩi ndii fiɡi ɡɔ itĩ kpãa bɛ, nɔ í yaa siɛ. Amma iyi í to kɔkɔɛ í ba wee wua ŋai í nɛ. Ŋɔi í sɔ̃ jĩi nɔu í ni, awɔ i kaa so má ajɔ kãma. Nɔ ɡbakã jĩi nɔu í ɡbɛ.
Iyi mɔcɔ ŋau à yɔɔ, ŋɔi à biti. À bee Jesu à ni, bɛirei í ce jĩi ndii fiɡiu ihɛ̃ í ɡbɛ anu akã bɛɛbɛ.
Ŋɔi Jesu í jɛ nŋa í ni, ntɔ ntɔ ǹ wa n sɔ̃ ŋɛi, bii ì dasi naanɛ nɔ i kù waa sika ŋa, aa yɔkɔ i ce bɛi ǹ cea jĩi nɔu ihɛ̃ ŋa. Nɔ kaa jɛ baa iyi bɛ nŋu akã, aa yɔkɔ i sɔ̃ iri kutau ihɛ̃ ŋa i ni ku dede hai bɛ koo dásí tenku, á nɔ ku koo.
Bii ì dasi naanɛ ŋa, mii iyi ì tɔɔ Ilaaɔ̃ fei, aa ba ŋa.
Ŋɔi Jesu í to Zeruzalɛmu nɔ í bɔ bantumai kpasɛ̃i Ilaaɔ̃ má wa kɔ inɛ ŋa si cio. Ŋɔi inɛ nɡboi woo weei Ilaaɔ̃ ŋa do inɛ nɡbo ŋa à naa bi tɛɛ, à beeɛ à ni, mii ŋa iyi ì waa ceu ihɛ̃, yooi í naɛ kpãa iyi ì waa cooò. Do yiikoi yooi ì waa cooò.
Ŋɔi Jesu í jɛ nŋa í ni, amu mɔ an bee ŋɛ ide ɡɔ. Bii ì yɔkɔ ì jɛɛm ŋa, amu mɔ an sɔ̃ ŋɛ inɛ iyi í nam yiiko ǹ wa n ceò mii ŋau ihɛ̃.
Hai iwoi Zãa í ba yiiko iyi í dasiò inɛ ŋa inyi. Hai bi Ilaaɔ̃ de, mà hai bi amanɛ ŋa. Ŋɔi à busi njɛ à waa ni, bɛirei aa ka jɛaa. Nsɛi nɔɔ, bii à jɛaa à ni Ilaaɔ̃i, á bee wa na mii í ce a kù dasi Zãa naanɛ.
Nɔ wee njo kaa jɔ̀ ka ni hai bi amanɛ ŋai. Bii à ni hai bi amanɛ ŋai, zamaau á yɛ taale nwa si na iyi í jɔ̀ inɛ fei í jɛsi iyi Zãa waliii kam kam.
Ŋɔi à jɛa Jesu à ni, a kù mà. Nɔ Jesu mɔ í sɔ̃ ŋa í ni, debɛi, amu mɔ n kaa n sɔ̃ ŋɛ yiikoi inɛ iyi ǹ wa n ceò mii ŋau ihɛ̃.
Jesu í kpa nŋa mɔndau ihɛ̃ í ni, bɛirei ì waa lasabu ŋa. Mɔkɔ ɡɔ í nɛ ama inɛmɔkɔ minji. Nɔ í sɔ̃ inɛ sinteu í ni, amaayi, bɔ ikom i koo i ce icɛ nnyi.
Nɔ í ni, n kaa n koo. Amma do ankãanyi í ce lasabu mmu nɔ í koo.
Nɔ mɔkɔu í koo í sɔ̃ ama minjisiaɛu mɔ bɛɛbɛ, nɔ amau í jɛaa í ni, to, an koo, baaba. Amma kù koo.
Si ama minji ŋau yoo nŋai í ce idɔɔbii baaɛ. Ŋɔi à ni, inɛ sinteui. Ŋɔi Jesu í sɔ̃ ŋa í ni, ntɔ ntɔ ǹ wa n sɔ̃ ŋɛi, woo ɡba fiai lɛmpoo do inaabo woo ta icu ŋa aa tako ŋɛ a lɔ si tenɡi bii Ilaaɔ̃ í jɛ bomma.
Ǹ wa n fɔ bɛɛbɛi si na iyi í jɔ̀ Zãa í naa ku nyisi ŋɛ kpãa jiida, nɔ i kù dasiɛ naanɛ ŋa. Woo ɡba fiai lɛmpoo do woo ta icu ŋai à dasiɛ naanɛ. Amma iŋɛ, do iyi ì yɛ idɔ ku kpaasi nŋa ŋa fei i kù kpaasi idɔ nŋɛ i dasiɛ naanɛ ŋa.
Ŋɔi Jesu í sɔ̃ ŋa má í ni, i ɡbɔ mɔnda ɡɔ má ŋa. Ilu kpasɛ̃ ɡɔ í ce ikoɛ, nɔ í lɔ si jĩi ndii rezɛ̃ɛ ŋa nɔ í ce kaa í kaakooɛò. Nɔ í ce bi ku fɔ̃ inyii isoɛ. Nɔ í cã tafa bii ku deɡbe ikou. Ŋɔi í so ɡaanɔɔma ŋa í dasi ŋa si ikou a maa loɡooɛ, í bɛi í bɔ ilu koo kpɛ bɛ.
Waati iyi isoi jĩi nɔu í jĩa í to ku ka, ŋɔi í bɛ amaacɛ ŋa wa bi woo loɡoo ŋau a koo a ɡba iyi í jɛ ti nŋu wa.
Amma ɡaanɔɔma ŋau à dede à wo si ŋa, à cã inɛ akã, nɔ à kpa inɛ akã má, nɔ à ta inɛ mɛɛtasiau mɔ kuta à kpaa.
Nɔ ilu ilɛu í bɛ si ŋa amaacɛ ɡɔ ŋa wa má. Inɛ nŋu ŋa à kpɔ à re baa inɛi tako ŋau. Do nŋu fei, à ce nŋa bɛi à cea inɛi tako ŋau.
Si anyii aŋa fei í bɛ si ŋa ama abíɛ wa, í ni, aa jirima amam.
Amma iyi ɡaanɔɔma ŋau à yɛ amau à fɔ aŋa duusɔ̃ɔ à waa ni, i cɔ inɛ iyi á na ku jɛ tubuu. I naa wa ka kpaa nɔ ilɛu ku baa ku jɛ tu wa.
Ŋɔi à muu à fitaɛ hai inɔ kaau à koo à kpaa.
To, waati iyi ilu ilɛu á naa, bɛirei á cea ɡaanɔɔma ŋau.
Ŋɔi à jɛaa à ni, á kpa inɛ laalɔ ŋaui kaa ce araare nŋa nɔ ku dɛ ɡaanɔɔma mmu ŋa ku dasi ŋa si ilɛɛu, inɛ ŋa iyi bii isoi jĩi nɔu í jĩa aa ya náa iyi í jɛ tɛɛ.
Ŋɔi Jesu í bee ŋa í ni, i kù cio iyi ihɛ̃ si kukɔi idei Ilaaɔ̃ ŋa ba. Í ni, Kuta iyi woo ma ŋa à kɔsiu Nŋui í baa í jɛ kuta sintei icui ileu. Aɔ̃ Lafɛ̃ɛi í coo, nɔ í mu wa biti.
Nɔ Jesu í ni má, ǹ wa n sɔ̃ ŋɛi, Ilaaɔ̃ á ɡba bommaɛ hai bi tu ŋɛ ku na dimi mmu ŋa iyi à waa ce idɔɔbiɛ. [
Inɛ iyi í cuku si kutau ihɛ̃, kutau á lɛɡɛɛi. Inɛ iyi í nɔ í bata mɔ á lɔlɔ lafɛ̃ɛi nɛkɔ̃ nɛkɔ̃.]
Iyi inɛ nɡboi woo weei Ilaaɔ̃ ŋau do Farisi ŋau à ɡbɔ mɔndai Jesu ŋau, à mà iyi aŋai wa fãa.
Ŋɔi à waa dɛ kpãa bɛi aa ce a muu. Amma à waa ce njoi zamaau si na iyi í jɔ̀ à dasi naanɛ iyi waliii ntɔ ntɔ.
Ŋɔi Jesu í sɔ̃ ŋa ide do mɔnda ŋa má í ni,
i ɡbɔ faaji ɡɔ iyi wa nyisi ŋɛ bɛi bommai Ilaaɔ̃ í yɛ. Ilaalu ɡɔ wa cea amaɛ abɔdɔ̃,
nɔ í bɛ amaacɛɛ ŋa í ni a koo a kpe inɛ ŋa iyi à kpe abɔdɔ̃u wa. Amma inɛ ŋau a kù waa bi ku naa.
Nɔ í bɛ amaacɛ mmu ɡɔ ŋa má í ni, i koo i sɔ̃ inɛ ŋa iyi ǹ kpe ŋau i ni ǹ tã sɔɔlu. Kɛtɛ kombo ŋa do mɛɛmu ku nɛ ikpo ɡɔ ŋai ǹ kpa nɔ à ce icɛi fei ndɛɛ à tã, a naa wa bi ku ce abɔdɔ̃u.
Amma inɛ ŋa iyi à kpe ŋau a kù saaluɛ mɔm, inɛ fei í nɛ wũaɛ. Inɛ ɡɔ ŋa à nɛ iko nŋa, inɛ ɡɔ ŋa mɔ à nɛ sĩa nŋa.
Gɔɡɔ ŋa à mu amaacɛ ŋau à cã ŋa à kpa ŋa.
Ŋɔi idɔi ilaaluu í kɔ̃ nɔ í bɛ sooɡeɛ ŋa à koo à kpa woo kpa inɛ ŋau nɔ à dasi ilu nŋau ina.
Ŋɔi í sɔ̃ amaacɛɛ ŋau má í ni, to, ijɛi abɔdɔ̃u í jĩa, amma inɛ ŋa iyi ǹ tako ǹ kpe ŋau a kù jɔò ijɛu bɛ má.
Na nŋu, i bɔ si tafa ŋa i kpe inɛ ŋa iyi à wa bɛ fei wa ŋa.
Nɔ amaacɛ ŋau à bɔ si tafa ŋau à tɔtɔɔ inɛ ŋa iyi à wa bɛ fei wa, hai inɛ jiida do inɛ laalɔ ŋa, nɔ abɔdɔ̃u í kɔ̃ do amanɛ.
Iyi ilaaluu í lɔ ile bi ku ce abɔdɔ̃u, í cɔ inɛ ŋa iyi à naa ku jɛu, nɔ i ba wee, inɛ akã kù waa dasi jĩnɛi abɔdɔ̃ iyi í na ŋa.
Ŋɔi í beeɛ í ni, kpaasi, bɛirei í ce ì lɔ wa ihɛ̃ i kù waa dasi jĩnɛi abɔdɔ̃. Nɔ inɛɛu kù ni ide kãma.
Ŋɔi ilaaluu í sɔ̃ amaacɛɛ ŋa í ni, i dĩ awɔɛ do isɛɛ ŋa nɔ i soo i nyɔɔ anɡule si ilu kuku, tenɡi bii inɛ ŋa aa lesi awɔ si iri a kpata.
Nɔ Jesu í ni má, do iyi Ilaaɔ̃ í kpe inɛ nkpɔ fei, inɛ iyi í cica kù kpɔ.
Waati bɛɛbɛ Farisi ŋa à koo à tɔtɔɔ à waa busi njɛ a ba a lea Jesu taai ide.
Ŋɔi à bɛ mɔcɔ nŋa ɡɔ ŋa do inɛi Herodu ɡɔ ŋa bi tɛɛ. Iyi à to ŋɔi à ni, Mɛɛtu, à mà iyi ì ya fɔ ntɔ, nɔ ì waa kɔ inɛ ŋa si idei Ilaaɔ̃ do ntɔ. Bɛɛbɛ mɔi i kù waa ce njoi inɛ ɡɔ, domi i ci ya cɔ ijui amanɛ ŋa.
Na nŋu, sɔ̃ wa bɛi ì yɛ. Í sĩa ka sãa ilaalu Sezaa fiai lɛmpoo? Ma ka maà sãa.
Wee Jesu í mà lasabu nŋa iyi à waa ce tã, ŋɔi í sɔ̃ ŋa í ni, iŋɛ ilu muafiti ŋa, na mii í ce ì waa leem taai ide ŋa.
I nyisim kpɛkɛlɛ iyi ì ya sãò lɛmpoou wa ŋa. Nɔ à nyisiɛ kpɛkɛlɛ ɡɔ.
Nɔ Jesu í bee ŋa í ni, fotooi yooi í wa si kpɛkɛlɛu ihɛ̃ nɔ irii yooi à kɔ si.
Nɔ à ni, ti Sezaai. Ŋɔi Jesu í sɔ̃ ŋa í ni, to, debɛi i sãa Sezaa iyi í jɛ tɛɛ ŋa, nɔ i sãa Ilaaɔ̃ mɔ iyi í jɛ tɛɛ ŋa.
Iyi à ɡbɔ ideu bɛɛbɛ, ŋɔi à biti à jɔ̀ɔ à nɛ.
Si ajɔ akãu Sadusi ɡɔ ŋa mɔ à naa bi Jesu má. Aŋai à ya maa ni iku ŋa a kaa jĩ. Iyi à to wa bi Jesu ŋɔi à beeɛ à ni,
Mɛɛtu, Moizi í ni bii inɛ ɡɔ í ku í jɔ̀ aboɛ nɔ kù bíò ama, ifɔɛ ku so jaaɔ̃u ku ba ku bía iɡbãɛ ama.
Wee si inɔ nwa inɛ mɛɛje ɡɔ ŋa à wɛɛ iyi à jɛ amai baa akã. Iɡbã nŋa í so abo nɔ kù bíò ama nɔ í ku í jɔ̀a ifɔɛ jaaɔ̃u.
Bɛɛbɛi inɛ minjisiau mɔ í ce, do mɛɛtasiau, hee í koo í kãsiò amanɛ mɛɛjesiau.
Si anyii aŋa fei nɔ abou mɔ í na í ku.
To, ajɔ iyi iku ŋa aa na a jĩ, aboi yoo nŋai á jɛ, si bɛi aŋa fei à soo aboi.
Amma Jesu í jɛ nŋa í ni, ì waa rara ŋai si na iyi í jɔ̀ i kù mà ɡbuɡbãi Ilaaɔ̃ ŋa hee má jɛ mii iyi kukɔi ideɛ wa fɔ.
Ntɔ ntɔ, si waati iyi iku ŋa aa naa a jĩ, waati bɛɛbɛ inɛmɔkɔ ŋa do inaabo ŋa a kaa so njɛ má, amma aa yɛi bɛi amaleka ŋa.
Iyi í jɛ ti idei kujĩi iku ŋa, à kɔɔ wo à ni, Ilaaɔ̃ í ni nŋu Ilaaɔ̃, Lafɛ̃ɛi Aburahamui, do ti Izaaki, do ti Zakɔbu. I kù cio ideu bɛ ŋa iyi Ilaaɔ̃ í sɔ̃ ŋɛi? Ilaaɔ̃ kù jɛ Lafɛ̃ɛi iku ŋa, Lafɛ̃ɛi inɛ ŋa iyi à wɛɛi.
<range>
Nɔ zamaa iyi í wa bɛ fei í ɡbɔ cioi ideɛ nɔ ideu í tosi ŋa.
Ŋɔi Farisi ŋau à ɡbɔ iyi Jesu í kãmia Sadusi ŋau si ideu nɔ à tɔtɔɔ má.
Inɛ akã nŋa iyi wa jɛ woo kɔ inɛ ŋa si woodau wa bi ku cɔ laakai Jesu nɔ í beeɛ í ni,
Mɛɛtu, si wooda ŋau fei, yoomai í re.
Ŋɔi Jesu í jɛaa í ni, bi Aɔ̃ Lafɛ̃ɛɛ do idɔɛ fei do lasabuɛ fei.
Nŋu bɛi í jɛ wooda sinte, nŋui í nɔ í re ŋa.
Minjisia iyi í too wee. Bi inɛ mmu ŋa bɛi ì bi araɛ.
Wooda minji ŋau bɛi à jɛ icui idei woodai Moizi do ti idei walii ŋa fei.
Si bɛi Farisi ŋau à tɔtɔɔ, ŋɔi Jesu í bee ŋa ideu ihɛ̃
í ni, bɛirei ì waa lasabu si idei inɛ iyi Ilaaɔ̃ í cica ŋa. Tɔkui yooi í jɛ. Ŋɔi à jɛaa à ni, tɔkui ilaalu Davidii.
Nɔ Jesu í bee ŋa í ni, bii bɛɛbɛi, bɛirei í ce Davidi wa kpoo Lafɛ̃ɛ waati iyi í fɔ do ɡbuɡbãi Hundei Ilaaɔ̃ í ni,
Aɔ̃ Lafɛ̃ɛ í sɔ̃ Lafɛ̃ɛm í ni, Buba si awɔ njɛm ihɛ̃ Hee n ce mbɛɛɛ ŋa bi ku lesi isɛɛ.
Nɔ Jesu í ni má, to, bii Davidi wa kpoo Lafɛ̃ɛɛ, bɛirei á ce ku jɛ tɔkuɛ má.
Nɔ baa inɛ akã nŋa kù yɔkɔ ku jɛaa ide kãma. Nɔ hai waati bɛɛbɛu inɛ ɡɔ kù beeɛ ide ɡɔ má.
Ŋɔi Jesu í sɔ̃ zamaau do mɔcɔɛ ŋau,
í ni, woo kɔ inɛ ŋa si wooda ŋau do Farisi ŋau, aŋai à sãsi aɡbɛi Moizi à waa sisi woodaɛ.
Na nŋu, i ya ɡbɔ ide nŋa nɔ i ce mii iyi à waa sɔ̃ ŋɛ fei. Amma i maà ya ce kookoosu bɛi à waa ce, domi ide iyi à ya fɔ a ci ya ceò icɛ.
À ya dĩ aso ku wo a maa kãa inɛ ŋa, amma aŋa taka nŋa a ci ya jɛsi a luu baa do amaawɔ akã.
Kookoosu nŋa iyi à waa ce fei à waa cooi ku ba a yɛ ŋaò. Bɛɛbɛi à ya dĩ ama tia iyi í la í re ti kpaasi ŋa nɔ a dasi jaba nŋa ikũ sisɔ iyi í re ti kpaasi ŋa si itĩ do ilɛ .
Nɔ a ci ya bi kaa inya sinte bi ku jɛ jinɡau ŋa do kitãi inɛ nɡbo ŋa ile bii à ya ce kutɔtɔɔ ŋa.
À ya bi inɛ ŋa a maa ce aŋa fɔɔ si bantuma do bɛɛrɛ nɔ a maa kpe ŋa lafɛ̃ɛ.
Amma iŋɛ, i maà ya jɔ̀ a kpe ŋɛ lafɛ̃ɛ, domi iŋɛ fei saa ŋai, nɔ Lafɛ̃ɛ akã leɡe leɡei ì nɛ ŋa.
Nɔ i maà kpe inɛ kãma Baaba si ilɛ ihɛ̃ ŋa, domi inɛ akãi í jɛ Baa nŋɛ. Nŋui í wa lele.
Nɔ i maà ya jɔ̀ a kpe ŋɛ ilaalu ŋa domi ilaalu akã leɡe leɡei ì nɛ ŋa, nŋui í jɛ inɛ iyi Ilaaɔ̃ í cicau.
Inɛ iyi í jɛ inɛ nɡbo nŋɛ nŋui í nɛ ku jɛ woo ce icɛ nŋɛ.
Inɛ iyi í so araɛ lele, aa kayeɛi, inɛ mɔ iyi í kaye araɛ aa soo lelei.
Jesu í ni, iŋɛ woo kɔ inɛ ŋa si wooda ŋa do Farisi ŋa, iŋɛ ilu muafiti ŋai. Aa yɛ ijuukpã ŋa, si na iyi í jɔ̀ ì waa cĩmboa inɛ ŋa kpãai bommai Ilaaɔ̃ ŋa. Iŋɛ taka nŋɛ, i kù jɛsi i lɔ ŋa, nɔ inɛ ŋa iyi à bi ku lɔ, ì waa ɡanji ŋa ŋa. [
Iŋɛ woo kɔ inɛ ŋa si wooda ŋa do Farisi ŋa, iŋɛ ilu muafiti ŋai. Aa yɛ ijuukpã ŋa, si na iyi í jɔ̀ ì ya maa ce kutɔɔ sisɔ ŋa ku ba inɛ ŋa a ni iŋɛu inɛ jiida ŋai. Nɔ wee mii iyi jaaɔ̃ ŋa à nɛ fei ì ya ɡbaa ŋai. Na ŋɔi í jɔ̀ ijuukpã nŋɛ á la ku re.]
Iŋɛ woo kɔ inɛ ŋa si wooda ŋa do Farisi ŋa, iŋɛ ilu muafiti ŋai. Aa yɛ ijuukpã ŋa, si na iyi í jɔ̀ ì waa dabii bii fei ŋa, ì waa nɛ si tenku do si ilɛ fei ì waa dɛdɛ baa inɛ ŋa iyi aa ba i kpaasi idɔ nŋa ŋa. Nɔ bii ì ba ŋa ì ya sinda lafɛ̃ɛ ŋai ku jɛ inɛ iyi à nɛ a dasiɛ ina iyi ci ya ku ku re baa iŋɛ taka nŋɛ isɛ ɡbeeji.
Iŋɛ fɛɛju ŋai iyi ì waa mu ɡoloi fɛɛju ŋa, aa yɛ ijuukpã ŋa. Ì ya maa ni ŋa, bii inɛ í ceekpe do kpasɛ̃i Ilaaɔ̃ kù jɛ taale baa bii kù kɔ̃ɔ. Amma bii í ceekpe do wurai kpasɛ̃u, tilasii ku kɔ̃ ideu.
Iŋɛ fɛɛju nnyɛi ŋai. Yoomai í la í re. Wurau? Mà kpasɛ̃ iyi í jɔ̀ wurau í jɛ ti Ilaaɔ̃.
Nɔ ì waa ni má ŋa, bii inɛ í ceekpe do bi kuwee kù jɛ taale baa bii kù kɔ̃ɔ, amma bii í ceekpe do iŋai kuweeu, tilasii ku kɔ̃ ideu.
Iŋɛ fɛɛju ŋai. Yoomai í la í re. Iŋai kuweeu? Mà bi kuwee iyi í jɔ̀ iŋai kuweeu í jɛ ti Ilaaɔ̃.
Na nŋu, inɛ iyi í ceekpe do bi kuwee, hee do mii iyi wa lesi feii í ceekpeò.
Inɛ mɔ iyi í ceekpe do kpasɛ̃i Ilaaɔ̃, hee do Ilaaɔ̃ iyi í wa bɛ feii í ceekpeò.
Inɛ mɔ iyi í nɔ í ceekpe do lele, hee do batai bommai Ilaaɔ̃ do Ilaaɔ̃ takaɛ iyi wa buba bɛi í ceekpeò.
Iŋɛ woo kɔ inɛ ŋa si wooda ŋa do Farisi ŋa, iŋɛ ilu muafiti ŋai. Aa yɛ ijuukpã ŋa, si na iyi í jɔ̀ ì waa na Ilaaɔ̃ hee do zakaai nyaui ayɛ ŋa, amma ì waa ɡbɛjɛ mii iyi í la í re si wooda ŋa. Mii ŋaui í jɛ idɔɔbii Ilaaɔ̃ ku ce do araare ku nyisi do ilu naanɛ ku jɛ. Nŋu ŋau bɛi í jɔ i ce ŋa, nɔ i maà ɡbɛjɛ iyi í ɡbe ŋau.
Iŋɛ fɛɛju ŋai iyi ì waa mu ɡoloi fɛɛju ŋa. Ì waa coo inyi nŋɛ na kokoo ŋa nɔ ì bɛi ì waa miò kpookpo ŋa.
Iŋɛ woo kɔ inɛ ŋa si wooda ŋa do Farisi ŋa, iŋɛ ilu muafiti ŋai. Aa yɛ ijuukpã ŋa si na iyi í jɔ̀ anyii kɔɔfu do ti jɛɛ ŋai ì ya wiɛ ŋa, amma hai si binɛ laalɔ do ilei ì baò mii ndii inɔɛ ŋa.
Awɔ Farisi fɛɛju, wiɛ inɔi jɛɛ titã, anyiu mɔ ku bɛi ku má.
Iŋɛ woo kɔ inɛ ŋa si wooda ŋa do Farisi ŋa, iŋɛ ilu muafiti ŋai. Aa yɛ ijuukpã ŋa, si na iyi í jɔ̀ ì yɛ ŋai bɛi balɛ iyi à jɔsi mii fũfũ ku ba anyiɛ ku sĩa, amma inɔɛ kũkũi amanɛ do konkombi wa kɔ̃ si.
Bɛɛbɛ mɔi iŋɛ taka nŋɛ, bii inɛ ŋa à waa yɛ ŋɛ, iŋɛ inɛ jiida ŋai, amma si idɔ nŋɛ muafiti do laalɔi wa kɔ̃.
Iŋɛ woo kɔ inɛ ŋa si wooda ŋa do Farisi ŋa, iŋɛ ilu muafiti ŋai. Aa yɛ ijuukpã ŋa, si na iyi í jɔ̀ ì waa teese balɛi walii ŋau, nɔ ì waa ce booda si ti inɛ dee dee ŋau mɔ má ŋa.
Nɔ ì waa ni ŋa, bii í jɛ si waatii bala nwa ŋai à dede wo a kaa ka dasi baa nwa si walii ŋau ku kpa.
Iŋɛ taka nŋɛ ì waa nyisi iyi iŋɛ tɔkui inɛ ŋa iyi à kpa walii ŋaui.
To, i hanya i tambɔ laalɔ iyi bala nŋɛ ŋa à sintiu.
Iŋɛ inɛ buu ŋa bɛi njo wukuku. I kù nɛ bɛi aa ce i saa ina iyi ci ya kuu ŋa.
Na nŋu, i de itĩ i ɡbɔ, an bɛ nŋɛ walii ŋa wa do ilu bisi ŋa do woo mà tia ŋa. Si inɔ nŋa aa kpa ɡɔɡɔ ŋa, nɔ i kpakpa ɡɔɡɔ ŋa mɔ si jĩi ku ɡaau, ɡɔɡɔ ŋa mɔ nɔ i tɛ nŋa kpɔtɔɔ ile bii ì ya ce kutɔtɔɔ nŋɛ ŋa, nɔ i lele ŋa si ilu ŋa fei.
Na nŋu, ijuukpãi woo kpa inɛ dee dee ŋau fei á jɛ si iri nŋɛi. Abɛlii í jɛ inɛ dee dee sinte iyi ì kpa ŋa. Zakari amai Baraki iyi ì kpa si afei kpasɛ̃i Ilaaɔ̃ do bi kuweeu ŋa, nŋui í jɛ inɛ ankãanyi iyi ì kpa ŋa. Ikui inɛ dee dee ŋau bɛ fei, hai Abɛli hee ku koo si Zakari, iŋɛi aa yɛ ijuukpãɛ ŋa.
Ntɔ ntɔ, ǹ wa n sɔ̃ ŋɛi, ijuukpãi mii ŋau bɛ fei si inɛi nnyi ŋau ihɛ̃i á baa ku jɛ si.
Jesu í ni, iŋɛ inɛi Zeruzalɛmu ŋa, iŋɛ iyi ì ya kpa walii ŋa nɔ i ta ama abɛi Ilaaɔ̃ ŋa mɔ kuta i kpa ŋa ŋa. Isɛ fɛloi ǹ ya n bi n tɔtɔɔ ŋɛ si abɛm bɛi ajɛɛ í ya tɔtɔɔ amaɛ ŋa si ikpaɛ, amma i kù jɛ ŋa.
Wee nsɛi Ilaaɔ̃ á fũ nŋɛ kpasɛ̃ nŋɛ si awɔ.
Ntɔ ntɔ ǹ wa n sɔ̃ ŋɛi, hai nsɛi i kaa yɛm má ŋa í ɡbe hee ajɔ iyi aa ni ŋa, Ilaaɔ̃ ku weea inɛ iyi wa naa do irii Lafɛ̃ɛ.
Ŋɔi Jesu í fita hai kpasɛ̃i Ilaaɔ̃. Iyi wa nɛ ŋɔi mɔcɔɛ ŋa à koo à baa à nyisiɛ bɛi à ma kpasɛ̃i Ilaaɔ̃u do ileɛ ŋa sãa sãa.
Ŋɔi í sɔ̃ ŋa í ni, ì waa yɛ mii ŋau bɛ fei ŋa ya. Ntɔ ntɔ ǹ wa n sɔ̃ ŋɛi, kuta baa akã kaa naa ku maa lesi njɛ bɛ má, aa kɛkɛɛ mbɛ fei.
Jesu í koo í buba iri kutai Olivie. Ŋɔi mɔcɔɛ ŋa à bɔ bi tɛɛ aŋa duusɔ̃ɔ à beeɛ à ni, sɔ̃ wa waati iyi mii nɔu bɛ á ce. Nyinda yoomai á nyisi kunyiɛ wa do waatii ankãanyi.
Nɔ Jesu í jɛ nŋa í ni, i ce laakai ŋa inɛ ɡɔ ku maà naa ku dĩ iju nŋɛ,
domi inɛ ŋa iyi aa na a maa naa akã akã a maa ni aŋai à jɛ inɛ iyi Ilaaɔ̃ í cicau aa kpɔ. Aa dĩ ijui inɛ nkpɔ.
Nɔ aa maa ɡbɔ ibai iɡũ amɛɛ amɛɛ do jĩijĩ ŋa. I maà jɔ̀ ku da ziɡi nŋɛ, domi í ɡbe mii ŋau bɛ fei ku ce. Amma kù jɛ waatii ankãanyiu bɛ titã.
Dimi ɡɔ ŋa aa ya na a maa ja do dimi mmu ŋa. Ilaalu ɡɔ ŋa mɔ aa maa ja do ilaalu mmu ŋa. Nɔ ilɛ á yaya si ilu ɡɔ ŋa, nɔ ari á ce.
Inɛ nŋu bɛ fei á yɛi bɛi ara kuro sintei bãasĩ ku bɛi ku bí.
Si waati nŋu, aa dasi ŋɛ si awɔi inɛ ŋa a kpã ŋɛ iju, aa kpa ŋɛ mɔm. Dimi fei á cé ŋɛi na irim.
Waati bɛɛbɛ, inɛ nkpɔ á nyiò anyi, aa maa zamba njɛ nɔ a cé njɛ.
Walii ibo nkpɔ ŋai aa na a naa a maa wa inyii itĩi inɛ nkpɔ.
Laalɔ ku ce á kɔ̃ɔsi hee ku jɔ̀ inɛ nkpɔ kaa nɛ kubii kpaasi ŋa má.
Amma inɛ iyi í temua hee kɔɔɛ á ba faaba.
Aa waazo laabaau jiidai bommai Ilaaɔ̃u si andunya fei ku ba dimi fei ku ɡbɔɔ, andunya ku bɛi ku kpa iri.
Jesu í ni, walii Daniɛli í fɔ idei mii laalɔ ɡɔ wo iyi á riisi kpasɛ̃i Ilaaɔ̃. Nŋui aa yɛ ŋa í wa si inya iyi í jɛ ti Ilaaɔ̃. Inɛ iyi wa cio idei mii laalɔu, ku ce laakai ku ɡbɔɔ sãa sãa.
Waati bɛɛbɛ inɛ ŋa iyi à wa ilɛi Zudee a sa a bɔ iri kuta ŋa.
Nɔ inɛ iyi í wa antai ile sikifa, bii í kita ilɛ ku ba ku sa ku maà bɔ nɡɔɡɔ ku so inɔ ileɛ.
Nɔ inɛ mɔ iyi í wa iko ku maà nyi kpasɛ̃ koo so kumbooɛ má.
Waati bɛɛbɛ wahalai bãasĩ ŋa do ayawo ŋa á caa mɔm.
I ce kutɔɔ ŋa ku ba waatii kusau ku maà na ku jɛ sukui tũtũ walakɔ ajɔi kusĩmi .
Ntɔ ntɔ, waati bɛɛbɛ wahala nla nlai á naa iyi a kù yɛ dimiɛ hai sintei andunya hee do nnyi, nɔ a kaa ka yɛ dimiɛ má hee do ajɔ fei.
Bii Ilaaɔ̃ kù jilɛ si nŋu ku kaye kukpɔi ajɔu wo inɛ ɡɔ kaa wɛɛ. Amma í kayeɛi na irii inɛ ŋa iyi í cicau.
Waati bɛɛbɛ, bii inɛ ɡɔ í sɔ̃ ŋɛ í ni, i cɔ inɛ iyi Ilaaɔ̃ í cicau í wa ihɛ̃, walakɔ inɛ mmu ɡɔ ku ni, í wa ihɔ̃, i maà dasi lafɛ̃ɛ naanɛ ŋa.
Inɛ ɡɔ ŋa aa na a naa akã akã a maa ni aŋai à jɛ inɛ iyi Ilaaɔ̃ í cicau walakɔ a ni aŋai à jɛ walii ŋa amma iboi. Aa maa ce dobu dobu do maamaake ŋa ku ba a dĩ hee do ijui inɛ ŋa iyi Ilaaɔ̃ í cicau bii aa yɔkɔ.
Na ŋɔi í jɔ̀ ǹ wa n sɔ̃ ŋɛ fei ndɛɛ do njuma.
Na nŋu, bii à na à sɔ̃ ŋɛ à ni, inɛ iyi Ilaaɔ̃ í cicau í wa ɡbabua, i maà koo. Walakɔ bii à sɔ̃ ŋɛ à ni, wa manji ilaawa, i maà dasi naanɛ.
Si bɛi kuŋɔi ijĩ í ya má inya hai nunui daakɔ hee ku bɔ nunui alɛ anu akã, bɛɛbɛ mɔi kunaai amu Amai Amanɛ á jɛ.
Tenɡi bii iku í wa, bɛi yembeeku ŋa à ya tɔtɔɔ.
Jesu í ni, si anyii wahalau ɡbakã, nunu á kuku inyai, nɔ cukpa mɔ kaa má inya má, andaiya ŋa aa cuku wa hai lele nɔ ɡbuɡbãi lele ŋa a yaya.
Waati bɛɛbɛ nyindai Amai Amanɛ á fita lelei Aɔ̃. Nɔ dimii andunya ŋa fei aa le awɔ si iri a maa kpata. Aa yɛ amu Amai Amanɛ ǹ wa n naa si kudũi ijĩ do ɡbuɡbã nla nla do amboe.
Kãakãakĩ nla nla á dɔ̃ anu nɔ n bɛ amalekam ŋa wa si andunya ɡonta mɛɛu. Aŋai aa tɔtɔɔ inɛ ŋa iyi ǹ cica si andunyau fei.
Jesu í ni, i cɔ mii iyi jĩi ndii fiɡi wa kɔ ŋɛ si ŋa. Bii ì na ì yɛ amaawɔɛ ŋa à sinti ku wu wua kpɔtɔɔ, ì ya mà iyi atɛ í maai wa mbɛ.
Bɛɛbɛ mɔi, bii ì yɛ mii ŋau bɛ fei wa ce, i mà ŋa iyi kubaai amu Amai Amanɛ kaa kpɛ má, ajɔu í maai wa mɔm.
Ntɔ ntɔ ǹ wa n sɔ̃ ŋɛi, kù jɛ inɛi nsɛi ŋa feii aa ku ideu ku bɛi ku ce.
Lele do ilɛ fei á na ku tã, amma idem ŋa a kaa tã pai.
Jesu í sɔ̃ ŋa má í ni, inɛ kãma kù mà waatiu hee má jɛ ajɔ iyi mii ŋau á ce, baa amaleka ŋa iyi à wa lele, baa amu Amau, í ɡbe Ilaaɔ̃ Baaba nŋu akã.
Si bɛi í ce si waatii Noweeu, bɛɛbɛ mɔi á ce si waati iyi amu Amai Amanɛ an nyi wa.
Hee kukɔ̃i inyi nlau ku maa naa, inɛ ŋa à waa jɛ, à waa mɔ, à waa ce abɔdɔ̃ ŋa, à waa mua ama nŋa ŋa mɔkɔ hee í koo í to si ajɔ iyi Nowee í koo í lɔò akɔi inyiu.
A kù waa lasabu do wahala dimi bɛɛbɛ hee í to kukɔ̃i inyi nlau í jɛ ŋa fei. Bɛɛbɛ mɔi á jɛ si waati iyi amu Amai Amanɛ an nyi wa.
Si waati nŋu, amanɛ minji á wa iko nɔ aa so inɛ akã a jɔ̀ inɛ akã.
Inaabo minji á maa lɔlɔ, aa so inɛ akã a jɔ̀ inɛ akã.
Na nŋu, i wɛɛò sɔɔlu ŋa, domi i kù mà ajɔ iyi Lafɛ̃ɛ nŋɛ á nyi wa.
I ɡbɔ iyi ihɛ̃ má ŋa. Bii ilu kpasɛ̃ í mà idũ zaka iyi ile á naa, á wɔ njoo nɔ ku ɡanjiɛ ku lɔ kpasɛ̃ɛ.
Na nŋu, iŋɛ mɔ, i wɛɛò sɔɔlu ŋa, domi amu Amai Amanɛ an nyi wa si waati iyi i kù waa tamaa ŋa.
Í sɔ̃ ŋa má í ni, yooi í jɛ amaacɛ ilu naanɛ iyi í nɛ laakai. Lafɛ̃ɛi í jɛ inɛ iyi ilu kpasɛ̃ ɡɔ í kpe í so amaacɛ kpaasiɛ ŋa í daa si awɔ ku maa cɔ ŋa ku na ŋa ijɛ si bɛi í jɔ.
Inɔ didɔ̃i á jɛ ti amaacɛu bii lafɛ̃ɛɛ í bàa í naa í báa wa ce bɛɛbɛ.
Ntɔ ntɔ, lafɛ̃ɛu á daa amaacɛu mii ndɛɛ fei si awɔ.
Amma bii í jɛ amaacɛ laalɔi, á lasabui ku ni, lafɛ̃ɛm kaa baa ńya má,
nɔ ku dede ku maa cã amaacɛ kpaasiɛ ŋa nɔ ku maa jɛ ku maa mɔ do woo mɔ atɛ̃ ŋa ajɔ.
Bɛɛbɛi, lafɛ̃ɛu á na ku baa si ajɔ iyi kù waa cɔ kpãaɛ, do si waati iyi kù waa tamaa,
nɔ á kpãa iju jiida jiida, nɔ nŋu do ilu muafiti ŋau fei wahala nŋa á jɛ inya akã. Tenɡi bɛi á le awɔ si iri ku maa kpataò.
Jesu í ni, ajɔ iyi an naa n jɛ bommam á yɛi bɛi faajii mudɛ̃ɛ mɛɛwa ɡɔ ŋa iyi à so fitila nŋa ŋa à bɔ mɔkɔ titɔ̃ ku ko.
Si inɔ nŋa amanɛ miu í jɛ ilu laakai, amanɛ miu mɔ kù nɛ laakai.
Mudɛ̃ɛ miu hai nɛ laakai ŋau à so fitila nŋa ŋa nɔ a kù so ikpo kosĩa.
Amma ilu laakai ŋau à so fitila nŋa ŋa do ikpo kosĩa.
Wee mɔkɔ titɔ̃u kù to wa ńya. Si bɛi wa kpɛ, ŋɔi mudɛ̃ɛ mɛɛwa ŋau à siiko à waa sĩ njoo.
Hee zakai laja ŋɔi à ɡbɔ anu ku dɔ̃i inɛ ŋa. À waa ni, mɔkɔ titɔ̃u wee wa to wa, i dede ka kòo.
Ŋɔi mudɛ̃ɛ mɛɛwa ŋau à jĩ à waa teese fitila nŋa ŋa.
Hai nɛ laakai ŋau à tɔɔ inɛ ihɔ̃ ŋau à ni, i mu nwa ikpo domi fitila nwa ŋa à waa ku.
Ŋɔi ilu laakai ŋau à ni, aawo, kaa to awa fei. I koo i ra tu ŋɛ ɡbakã.
Iyi à bɔ ikpou ku ra ŋɔi mɔkɔ titɔ̃u í to wa. Inɛ nɡu ŋa iyi à ce sɔɔlu jiida ŋau à tooɛ à lɔ bi ku ce abɔdɔ̃u nɔ à cĩmbo ɡambou.
Si anyiɛ ŋɔi woo bɔ ikpo ku ra ŋau mɔ à to wa, à wasi ku dɔ̃ anu à waa ni, lafɛ̃ɛ, lafɛ̃ɛ, cĩ nwa ɡambo.
Amma mɔkɔ titɔ̃u í ni, ntɔ ntɔ, n kù mà ŋɛ.
Ŋɔi Jesu í ni má, to, na nŋu, i maa cɔ kpãa ŋa domi i kù mà ajɔ iyi an nyi wa ŋa hee má jɛ waatiu.
Jesu í sɔ̃ ŋa má, í ni, bommai Ilaaɔ̃ í yɛi má bɛi faajii mɔkɔ ɡɔ iyi wa bi ku bɔ ilu koo kpɛ bɛ. Nɔ í kpe amaacɛɛ ŋa í so amaniɛ fei í da nŋa si awɔ.
Í na inɛ akã fiai wura kpɛkɛlɛ nla miu, inɛ akã mɔ minji, inɛ mɛɛtasiau mɔ akã, í na aŋa feii si bɛi ɡbuɡbãi inɛ fei í to, í bɛi í nɛɛ.
Ŋɔi ɡbakã amaacɛ iyi à na fia kpɛkɛlɛ miuu í so fiau wa ceò sĩa, nɔ í ba riba miu má.
Bɛɛbɛ mɔi inɛ iyi à na minjiu mɔ, í ba riba minji má.
Amma inɛ iyi à na akãu í koo í tu isai í sinɡa fiai lafɛ̃ɛu.
Si bɛɛbɛ ajɔ í koo wa baa ŋɔi lafɛ̃ɛi inɛ ŋau í baa nɔ í kpe ŋa a na a sisia nŋu bɛi à cea fiau.
Amaacɛ iyi í na fia kpɛkɛlɛ miuu í naaò miu mmuɛ wa má, nɔ í sɔ̃ɔ í ni, lafɛ̃ɛ, fia kpɛkɛlɛ miu iyi ì nam nɔu n ceò sĩa hee ǹ ba riba miu má.
Ŋɔi lafɛ̃ɛɛ í sɔ̃ɔ í ni, í sĩa, awɔu amaacɛ jiida ilu naanɛi. Si mii keekeu ihɛ̃ ǹ yɛ iyi ì jɛ ilu naanɛ, na nŋu, an daaɛ mii nla si awɔ. Naa wa ka jɛ jinɡau.
Inɛ iyi í na kpɛkɛlɛ minjiu mɔ í naa í ni, lafɛ̃ɛ, fia kpɛkɛlɛ minji iyi ì nam nɔu, ǹ ba riba minji ma.
Nɔ lafɛ̃ɛɛ í ni, í sĩa, awɔu amaacɛ jiida ilu naanɛi. Si mii keekeu ihɛ̃ ǹ yɛ iyi ì jɛ ilu naanɛ, na nŋu, an daaɛ mii nla si awɔ. Naa wa ka jɛ jinɡau.
Si anyii nŋu ŋɔi amaacɛ iyi í na kpɛkɛlɛ akãu mɔ í naa í ni, lafɛ̃ɛ, ǹ mà iyi awɔu inɛ ku ɡaabui. Bii i kù ɡbɛ̃ bɛi ì ya da, nɔ tenɡi bii i kù fã dimi, bɛi ì ya mu.
Njoi nŋu dei í mum bɛ, nɔ ǹ koo ǹ si fiaɛu ilɛ. To, fiaɛ wee.
Ŋɔi lafɛ̃ɛɛu í sɔ̃ɔ í ni, awɔu amaacɛ yaamɔ ilu ikai, awɔi ì mà iyi ǹ ya n da baa bii n kù ɡbɛ̃, nɔ bɛi n kù fã dimi ǹ ya n mui.
To, iyi ì mà bɛɛbɛ wo, aa na inɛ ɡɔ fiam nɔui, nɔ i daa si inyi. Bii ì ce bɛɛbɛ wo an yɛ ndom do ribaɛ fei waati iyi ǹ baa.
Si anyiɛ ŋɔi í sɔ̃ amaacɛ kpaasi ŋau í ni, i ɡba fia kpɛkɛlɛ akãu i na inɛ iyi í nɛ mɛɛwau,
domi inɛ iyi í nɛ, nŋui à ya kɔ̃ɔa si ku ba iyi í nɛu ku kɔ̃ɔsi má. Amma inɛ iyi kù nɛ, baa keeke iyi í nɛu má à ya ɡbaai.
Amaacɛ nfeu mɔ, i soo i nyɔɔ anɡule si ilu kuku tenɡi bii inɛ ŋa aa lesi awɔ si iri a kpata.
Ŋɔi Jesu í ni má, si waati iyi amu Amai Amanɛ an naa do amboem do amaleka ŋau fei, an buba si batai bomma ilu amboem.
Dimii andunya fei á tɔtɔɔ si wajum, nɔ an fɛɛfɛ inɛ ŋa bɛi woo deɡbe í ya fɛɛfɛ anɡudã do iwo ŋa.
An jilɛ inɛ dee dee ŋau ikpa awɔ njɛm, inɛ laalɔ ŋau mɔ ikpa awɔ canɡam.
Waati bɛɛbɛ amu ilaaluu an sɔ̃ inɛ ŋa iyi à wa awɔ njɛm n ni, i naa wa ŋa, iŋɛ iyi í ba kuweei Baam. I naa i buba si bomma iyi à ce nŋɛ sɔɔluɛ hai waatii kusintii andunya.
Bommau tu ŋɛi si na iyi í jɔ̀ si waati iyi ari wa kpam, ì muum ijɛ ǹ jɛ ŋa. Nɔ si waati iyi aɡbɛ wa kpam má, ì muum inyi ǹ mɔ ŋa. Nɔ si waati iyi ǹ jɛ inɛ njoo ì ɡbam si kpasɛ̃ nŋɛ ŋa.
Nɔ si waati iyi ǹ wɛɛ basĩ ì bii anyim ŋa. Nɔ iyi ǹ wa n ce bɔ̃ɔ ì ɡbɔɔm ŋa. Nɔ si waati iyi ǹ wa ile piisɔ̃ɔ ì ya naa ku cɔm ŋa.
Waati nŋu, inɛ dee dee ŋau aa jɛɛm a ni, Lafɛ̃ɛ, waati yoomai à yɛ ari wa kpaɛ nɔ à naɛ ijɛ ì jɛ wala aɡbɛ wa kpaɛ à naɛ inyi ì mɔ.
Waati yoomai à yɛ ì jɛ inɛ njoo à ɡbaɛ si kpãsɛ nwa, walakɔ à yɛɛ basĩ nɔ à bii anyiɛ.
Mà waati yoomai à yɛ ì waa ce bɔ̃ɔ walakɔ ì wa ile piisɔ̃ɔ nɔ à naa ku cɔɛ.
Amu ilaaluu an jɛ nŋa n ni, ntɔ ntɔ, bii ì cea inɛ akãi inɛm ŋa iyi à kere à re ŋau ihɛ̃ bɛɛbɛ ŋa, amui ì cea ŋa.
Si anyii nŋu, n bɛi n sɔ̃ inɛi awɔ canɡam ŋau mɔ n ni, i fa ara nŋɛ hai kɔkɔm, iŋɛ iyi Ilaaɔ̃ í ceekpe. I bɔ si ina iyi ci ya ku, iyi à koa Seetam do amalekaɛ ŋa.
Aa lɔ si ina ŋai si na iyi í jɔ̀ waati iyi ari wa kpam wo i kù muum ijɛ n jɛ ŋa. Nɔ waati iyi aɡbɛ wa kpam i kù muum inyi n mɔ ŋa.
Waati iyi ǹ jɛ inɛ njoo i kù ɡbam si kpasɛ̃ nŋɛ ŋa. Nɔ si waati iyi ǹ wɛɛ basĩ i kù bii anyim ŋa. Iyi ǹ wa n ce bɔ̃ɔ nɔ ǹ wa ile piisɔ̃ɔ, i ci ya naa ku cɔm ŋa mɔm.
Aŋa mɔ aa jɛɛm a ni, Lafɛ̃ɛ, waati yoomai à yɛ ari wa kpaɛ, walakɔ aɡbɛ, walakɔ í jɛ inɛ njoo, walakɔ basĩ, walakɔ si bɔ̃ɔ, walakɔ ile piisɔ̃ɔ nɔ a kù sobiɛ.
An jɛ nŋa n ni, ntɔ ntɔ ǹ wa n sɔ̃ ŋɛi, si bɛi i kù cea inɛ akãi inɛ ŋa iyi à kere à re ŋau ihɛ̃ bɛɛbɛ, amui i kù cea ŋa.
Na nŋu, aa yɛ ijuukpã ŋai si ina iyi ci ya ku. Amma inɛ dee dee ŋau aa lɔ si kuwɛɛ iyi ci ya tã.
Iyi Jesu í fɔ ide ŋau fei í tã, ŋɔi í sɔ̃ mɔcɔɛ ŋa í ni,
ì mà ŋa iyi ajɔ minjii í ɡbe ka jɛò jinɡaui Iku ku kua. Nɔ waati bɛɛbɛi aa dasi amu Amai Amanɛ si awɔi inɛ ŋa a kpam si jĩi ku ɡaau.
Waati iyi Jesu wa sɔ̃ mɔcɔɛ ŋa ideu, inɛ nɡboi woo weei Ilaaɔ̃ ŋau do inɛ nɡbo ŋau à tɔtɔɔ kabai Kaifu woo wee nlau.
Bɛi à waa busi njɛ bɛ́i aa ce a ba a mu Jesu do bisi a kpaa.
Amma à waa ni, kù sĩa ku jɛ si ajɔi jinɡauu ku ba hoya hoya ku maà dede si zamaau.
Jesu í wa Betani kpasɛ̃i Simɔɔ iyi í tako í ce bɔ̃ɔi dintɛu,
ŋɔi abo ɡɔ í naa bi tɛɛ waati iyi à waa jɛ. Wa mu ama caka ku sĩa ɡɔ iyi í nɛ tulare ku nɛ fia ɡɔ, nɔ í fãsi tulareu si irii Jesu.
Iyi mɔcɔ ŋau à yɔɔ, ŋɔi idɔ nŋa í kɔ̃ à ni, na mii í ce abou í koo í ce asɔɔi tulareu ihɛ̃.
Aa ka taai wo fia nkpɔ nkpɔ ka kpɛ̃a ilu are ŋa fiau.
Iyi Jesu í ɡbɔ à waa fɔ bɛɛbɛ ŋɔi í bee ŋa í ni, na mii í ce ì waa yɛ taalei abou ŋa. Mii jiidai í ceem bɛ.
Ntɔ ntɔ, ilu are ŋa aa maa wɛɛ do iŋɛ waati kãma fei, amma amu n kaa n maa n wɛɛ do iŋɛ hee do ajɔ fei.
Abou í fãsi aram tulare do njuma ku ceò sɔɔlui kusim.
Ntɔ ntɔ, tenɡi bii inɛ ŋa aa koo a maa waazo laabaau jiidau si andunyau fei, aa sisi ide iyi abou ihɛ̃ í ce a maa yeò ɡiɡiɛ.
Ŋɔi Zudasi Isikariɔti, inɛ akãi mɔcɔ maateeji ŋau, í bɔ bi inɛ nɡboi woo weei Ilaaɔ̃ ŋau,
í bee ŋa í ni, mii aa muum ŋa bii ǹ da nŋɛ Jesu si awɔ. Nɔ à ka fia isɔ fũfũ ara kuntaa à naa.
Hai waati bɛɛbɛi, Zudasi wa dɛ kpãa bɛ́i á ce ku zambaò Jesu ku na inɛ ŋau.
Si ajɔ sintei jinɡaui Pɛ̃ɛ hai nɛ lefeeu mɔcɔi Jesu ŋau à naa à beeɛ à ni, iwoi ì bi kaa ceeɛ sɔɔlui jinɡaui Iku ku kuau.
Ŋɔi í jɛ nŋa í ni, i bɔ inɔ ilu bi wãanɛ kasa i sɔ̃ɔ i ni, amu Mɛɛtu ǹ ni, waatim í to. Bi tɛɛi an jɛ jinɡaui Iku ku kua do mɔcɔm ŋa.
Nɔ mɔcɔ ŋau à ce bɛi Jesu í sɔ̃ ŋa, à ce sɔɔlui jinɡauu.
Iyi alɛ í lɛ Jesu do mɔcɔ maateeji ŋau à waa jɛ.
Waati iyi à waa jɛ ŋɔi Jesu í ni, ntɔ ntɔ, inɛ akã nŋɛ á zambam.
Ŋɔi inɔi mɔcɔ ŋau í fɔ ntɔ ntɔ, à wasi ku beeɛ akã akã à waa ni, isa kù jɛ amu ya Lafɛ̃ɛ.
Ŋɔi Jesu í jɛ nŋa í ni, inɛ iyi í ɡũsi pɛ̃ɛ si inɔ jɛɛ awaò ajɔ, lafɛ̃ɛi á zambam.
Amu Amai Amanɛ an ku si bɛi kukɔi idei Ilaaɔ̃ wa fɔ. Amma inɛ iyi á zambam á yɛ ijuukpã nla nla. Á tiaa inɛɛu bii í jɛ a kù buu mɔm wo.
Zudasi iyi á zambaɛu mɔ í so ide í ni, isa kù nɔ kù jɛ amu ya Mɛɛtu. Nɔ Jesu í jɛaa í ni, oo, awɔi aa coo.
Waati iyi à waa jɛ, ŋɔi Jesu í so pɛ̃ɛ nɔ í saabu Ilaaɔ̃ titã í bɛi í bububuɛ í na mɔcɔɛ ŋau, í ni, iyi ihɛ̃i í jɛ aram, i ɡba i jɛ ŋa.
Si anyii nŋu, nɔ í so kɔɔfu si bii à dasi vɛ̃ɛ í saabu Ilaaɔ̃ nɔ í na ŋa í ni, iyi ihɛ̃i í jɛ njɛm. Nŋui í jɛ nyindai akabuu iyi Ilaaɔ̃ í dĩ do amanɛ ŋa. An nikãɛ na irii inɛ nkpɔ ku ba n kpa idei dulum du ŋa. Iŋɛ fei, i mɔ ŋa.
<range>
An sɔ̃ ŋɛ, hai nnyi n kaa n mɔ atɛ̃ vɛ̃ɛ má í ɡbe hee ajɔ iyi awaɛ ŋa fei aa ka mɔ vɛ̃ɛ titɔ̃ si bommai Baam.
Si anyiɛ à kɔ̃ iri ŋa nɔ à fita à bɔ iri kutai Olivieu.
Ŋɔi Jesu í sɔ̃ mɔcɔɛ ŋa í ni, idũuyi mɔm, iŋɛ fei aa nyiò anyi na irim. Bɛ́i Ilaaɔ̃ í fɔ si kukɔi ideɛ, bɛɛbɛi á ce. I ni, á kpa woo deɡbeu nɔ anɡudã ŋau a fanɡaa bii fei.
Amma an jĩ hai si balɛ nɔ n cua nŋɛ n bɔ ilɛi Galilee.
Ŋɔi Piɛɛ í sɔ̃ɔ í ni, baa bii inɛ fei wa nyiò anyi na iriɛ, amu n kaa n nyiò anyi pai.
Ŋɔi Jesu í sɔ̃ɔ í ni, ntɔ ntɔ, idũuyi mɔm, hee ajɛɛ ku maa kɔ, aa jã isɛ ɡbɛɛta i ni i kù màm.
Amma Piɛɛ í jɛaa í ni, n kaa n kɔsiɛ pai, baa bii í jɛ an ku do awɔ ajɔi. Nɔ mɔcɔ ŋau mɔ fei à fɔ bɛɛbɛ.
Ŋɔi Jesu do mɔcɔɛ ŋa à bɔ inya ɡɔ iyi à ya kpe Gɛsemanee. Iyi à to bɛ nɔ í sɔ̃ ŋa í ni, i buba ihɛ̃ titã ŋa n koo n ce kutɔɔ wa.
Ŋɔi í ɡbã Piɛɛ do ama minjii Zebedee ŋau à bɔ waju. Nɔ inɔ kufɔ í naa siɛ hee araɛ fei í rɔ.
Ŋɔi í sɔ̃ ŋa í ni, inɔ kufɔ í naa sim nla nla hee wa bi ku kpam. I wa ihɛ̃, i bam njoo ku wɔ ŋa.
Iyi í fɔ bɛɛbɛ í tã, ŋɔi í bɔ waju keeke í koo í sɛɛbata ilɛ wa ce kutɔɔ í ni, Baam, bii á ce, jɔ̀ wahalau ihɛ̃ ku jĩim. Amma do nŋu fei, ku maà ti ku jɛ ti idɔɔbim, jɔ̀ idɔɔbiɛ ku ce.
Si anyiɛ ŋɔi í nyi wa bi mɔcɔ mɛɛta ŋau í ba ŋa à waa sĩ njoo. Ŋɔi í bee Piɛɛ í ni, debɛi, i kù yɔkɔ i kù bam njoo ku wɔ baa lɛɛu akã ŋa?
I wɔ njoo nɔ i maa ce kutɔɔ ŋa ku ba i maà dasi kulɛlɛi inɛ ŋa. Idɔi amanɛ í bi, amma araɛ í kua ɡbuɡbãɛ.
Nɔ í jĩò ŋa isɛ ɡbeejisia má í koo í ce kutɔɔ í ni, Baam, bii ì jɛ wahalau ihɛ̃ kaa jĩim, bii í jɛ kù nɛ bɛi á ce iyi n kù yɔɔi, jɔ̀ idɔɔbiɛ ku ce.
Iyi í ce kutɔɔ í tã ŋɔi í nyi wa bi tu ŋa má nɔ í ba ŋa à waa sĩ njoo má, domi njoo wa kpa ŋa.
Jesu í jɔ̀ ŋa má, í koo í ce kutɔɔ isɛ ɡbɛɛtasiaɛ si ide akãu.
Nɔ í nyi wa bi tu ŋa má í sɔ̃ ŋa í ni, ì sũ ì waa sĩmi ŋai hee nsɛi? I cɔ, waati í ɡbe keeke iyi aa mu amu Amai Amanɛ a daa ilu dulum ŋa si awɔ.
Inɛ iyi á zambam wa to wa. I dede kaa kòo ŋa.
Iyi Jesu wa fɔ bɛɛbɛ ɡbakã, ŋɔi Zudasi, inɛ akãi mɔcɔ maateeji ŋau í to wa. Zamaa nla ɡɔ wa tooɛ wa à waa mu taakuba ŋa do ɡolo ŋa. Inɛ nɡboi woo weei Ilaaɔ̃ ŋa do inɛ nɡbo ŋaui à bɛ ŋa wa.
Waati iyi Zudasi í dasi idɔ nŋu ku zamba Jesuu, í sɔ̃ inɛ ŋau nyinda ɡɔ iyi nŋu á ce. Í ni, inɛ iyi an koo n ya n baabaɛ, Lafɛ̃ɛ mbɛ, i muu.
Hai Zudasi í to wa ɡbakã, í sɛkɛɛi si Jesu í ni, irei ì caalɛ, Mɛɛtu. Nɔ í baabaɛ.
Ŋɔi Jesu í sɔ̃ɔ í ni, kpaasim, iyi ì naa ku ceu, coo. Nɔ inɛ ŋau à to Jesu awɔ ɡbakã à muu.
Ŋɔi inɛ akãi mɔcɔi Jesu ŋau í yɔ taakubaɛ í café itĩi amaacɛi woo wee nlai Ilaaɔ̃u í buu.
Amma Jesu í sɔ̃ɔ í ni, sindo taakubaɛ si ankɔ̃ɔɛ. Inɛ iyi wa kpa inɛ do taakuba fei, taakubai á na ku kpa lafɛ̃ɛ mɔ.
I kù mà iyi bii ǹ bi an yɔkɔ n tɔɔ Baam, nɔ ɡbakã ku sambaam amaleka dubu nkpɔ nkpɔ wa a naa a sobim?
Amma bii ǹ ce bɛɛbɛ, kukɔi idei Ilaaɔ̃ iyi í ni mii ŋau ihɛ̃ fei á bam nii kaa kɔ̃.
Ŋɔi Jesu í bee zamaau í ni, amui ì naa ku mu bɛ ŋa do taakuba do ɡolo ŋa bɛi woo ce ile? Ǹ ya n wa si inɔ nŋɛ ajɔ fei n maa n kɔ inɛ ŋa si cio kpasɛ̃i Ilaaɔ̃, nɔ i kù mum ŋa.
Amma nŋu ŋau bɛ fei í cei ku ba ide iyi walii ŋau à fɔ si tiai idei Ilaaɔ̃ ku kɔ̃. Ŋɔi mɔcɔ ŋau fei à jɔ̀ɔ à sa.
Inɛ ŋa iyi à mu Jesuu à bɔòɛ bi Kaifu woo wee nlai Ilaaɔ̃. Tenɡi bɛi woo kɔ inɛ ŋa si wooda ŋau do inɛ nɡbo ŋau à tɔtɔɔ.
Nɔ Piɛɛ í wa hee jĩijĩ wa too Jesu wa do anyi hee í bɔ inɔ bantumai kpasɛ̃i woo wee nlau. Ŋɔi í buba bɛ do woo deɡbe andɛ koofa ŋau na ku yɛò bɛi ideu á kpaò iri.
Waati nŋu inɛ nɡboi woo weei Ilaaɔ̃ ŋa do iɡbɛi woo kiiti ŋau fei à waa dɛ a má Jesu ide iyi aa yɛò taaleɛ ku ba a kpaa.
Amma a kù ba ide iyi aa yɛò taaleɛ baa do iyi ilu sɛɛda ibo nkpɔ í naa í máa ide fei. Si anyii nŋu, amanɛ minji ɡɔ ŋa à naa.
À ni, mɔkɔu ihɛ̃ í ni nŋu á yɔkɔ ku lɛɡɛ kpasɛ̃i Ilaaɔ̃ nɔ si afei ajɔ mɛɛta nŋu ku ma mmuɛ má.
Ŋɔi woo wee nlai Ilaaɔ̃u í dede í bee Jesu í ni, i kù waa ni ide ɡɔ? Ide mii inɛ ŋau ihɛ̃ à waa yɛò taaleɛ.
Amma Jesu wa cokoɛ. Ŋɔi woo wee nlau í sɔ̃ɔ í ni, do irii Ilaaɔ̃, fɔ bii awɔu Amai Ilaaɔ̃ inɛ iyi Ilaaɔ̃ í cicaui .
Ŋɔi Jesu í jɛaa í ni, oo, amui, si bɛi ì fɔ. Nɔ ǹ wa n sɔ̃ ŋɛi, aa yɛ amu Amai Amanɛ ǹ wa n buba awɔ njɛi Ilaaɔ̃ ilu ɡbuɡbã fei. Bɛɛbɛ mɔi aa na i yɛm ŋa ajɔ akã n naa si kudũi ijĩ má.
Ŋɔi woo wee nlau í ɡa ibɔɛ ku nyisiò idɔɔkɔ̃ɛ. Ŋɔi í ni, wa bu Ilaaɔ̃. A kù waa dɛ ilu sɛɛda kãma má. I ɡbɔ bɛi wa bu Ilaaɔ̃ ŋa.
Bɛirei ì yɛ a cea mɔkɔu ŋa. Ŋɔi aŋa fei à yɛ taaleɛ à ni í to a kpaa.
Ŋɔi à wasi ku tu si wajui Jesu antɔ nɔ à waa daa kutu, inɛ ɡɔ ŋa mɔ à waa sambalaɛ.
Nɔ à ni, awɔ iyi ì waa kpe araɛ inɛ iyi Ilaaɔ̃ í cicau, sɔ̃ wa inɛ iyi í cãɛ.
Waati bɛɛbɛ Piɛɛ wa buba bantumai kpasɛ̃u. Ŋɔi mudɛ̃ɛ woo ce icɛ ɡɔ í sɛkɛɛ siɛ wa í ni, awɔ mɔ ì tako ì wɛɛ do Jesu inɛi Galileeu.
Amma í jã si wajui aŋa fei í ni, n kù mà iyi ì waa fɔ.
Si anyiɛ, nɔ í dede í bɔ ikpa andɛ kabau. Ŋɔi mudɛ̃ɛ amaacɛ mmu ɡɔ í yɔɔ má, nɔ í sɔ̃ inɛ ŋa iyi à wa bɛu í ni, inɛɛu ihɛ̃ í tako í wɛɛ do Jesu inɛi Nazarɛtiu.
Ŋɔi Piɛɛ í jã má nɔ í ceekpe í ni, n kù mà inɛɛu bɛ.
Iyi í kɔ̃ɔsi má, ŋɔi inɛ ŋa iyi à wa bɛu à sɛkɛɛ si Piɛɛ à ni, ntɔ ntɔ awɔu inɛ akã nŋai. Ide ku fɔɛ wa nyisi iyi awɔu inɛi Galileei.
Ŋɔi í teese í ceekpe í ni, n kù mà mɔkɔu. Bɛ ɡbakã ajɛɛ wa kɔ.
Nɔ Piɛɛ í ye ɡiɡii ide iyi Jesu í sɔ̃ɔu wo í ni, hee ajɛɛ ku maa kɔ aa jã isɛ ɡbɛɛta i ni i kù màm. Ŋɔi í fita í koo wa kpata ntɔ ntɔ.
Ŋɔi daadaakɔ inɛ nɡboi woo weei Ilaaɔ̃ ŋa do inɛ nɡbo ŋa fei à jilɔɔ si aŋa a kpa Jesu.
Nɔ à dũu à koo à daa Pilati ilu ilɛu si awɔ.
Zudasi, nŋu iyi í zamba Jesuu, í yɛ bɛi à yɛ taaleɛ a kpaa, ŋɔi inɔɛ í fɔ. Nɔ í nyiò fiai isɔ fũfũ kuntaau bi inɛ nɡboi woo weei Ilaaɔ̃ ŋa do inɛ nɡbo ŋau.
Í sɔ̃ ŋa í ni, ǹ ce dulum si bɛi ǹ zamba inɛ dee deeu ihɛ̃ a kpaa. Amma à jɛaa à ni, yoomai í yɛ wa. Í jɛ idei iriɛ.
Ŋɔi Zudasi í nyɔ fiau si kpasɛ̃i Ilaaɔ̃ bɛ í nɛɛ. Nɔ í koo í dasi kɔ̃ɔɛ ikũ lele í kpa araɛ.
Inɛ nɡboi woo weei Ilaaɔ̃ ŋau à tasi fiau à ni, bɛirei aa ka ceò fiau ihɛ̃. A kù nɛ kpãa ka dasi kpakoi kpasɛ̃i Ilaaɔ̃ si na iyi í jɔ̀ fia iyi à sã na a nikãò njɛi inɛ ɡɔi.
Iyi à busi njɛ à tã, nɔ à so fiau à raò ikoi woo ma caka ɡɔ, à ce bi ku si inɛ njoo ŋa.
Na ŋɔi í jɔ̀ à ya kpe ikou ikoi njɛ baa nnyi.
Bɛɛbɛi idei Zeremii waliiu í ce si bɛi í ni, à so fiai isɔ fũfũ kuntaau, fia iyi inɛi Izirɛli ŋa à jɛsi aŋa a sã na iriɛu,
nɔ à raò ikoi woo ma cakau, si bɛi Aɔ̃ Lafɛ̃ɛ í dasim.
Ŋɔi à koo à leekĩ Jesu si wajui Pilati ilu ilɛu, nɔ í beeɛ í ni, awɔi ì jɛ ilaalui Zuifu ŋa? Nɔ Jesu í jɛaa í ni, oo, si bɛi ì fɔ.
Si anyii nŋu, inɛ nɡboi woo weei Ilaaɔ̃ ŋa do inɛ nɡbo ŋau à waa máa ide, nɔ kù ni nŋa ide kãma.
Ŋɔi Pilati í beeɛ í ni, i kù waa ɡbɔ ide ŋa iyi inɛ ŋa à fɔ à waa yɛò taaleɛ ba.
Amma Jesu kù jɛaa baa ɡbakã hee biti í muu.
Wee si jinɡaui Iku ku kua fei ilu ilɛu í ya jɔ̀ inɛi piisɔ̃ɔ akã iyi zamaa í bii.
Wee, waati bɛɛbɛ inɛ ɡɔ í wa ile piisɔ̃ɔ bɛ, à ya kpoo Barabaa, nɔ inɛ fei í màa.
Ŋɔi í jɔ̀ iyi zamaau í tɔtɔɔ, Pilati í bee ŋa í ni, yooi ì bi n jɔ̀ nŋɛ, Barabaa de, mà Jesu iyi à ya kpe Kirisiu.
Í fɔ bɛɛbɛi si na iyi í jɔ̀ wa mà sãa sãa iyi na iɡui í jɔ̀ à daa nŋu Jesu si awɔ.
Waati iyi Pilati wa buba bi ku ce kiitiu, ŋɔi aboɛ í bɛ siɛ inɛ ɡɔ wa í ni, maà dasi idei inɛ dee deeu bɛ baa, domi idũ, iyi ǹ wa n sũ, ǹ yɛ wahala jiida jiida si ala na iriɛ.
Amma inɛ nɡboi woo weei Ilaaɔ̃ ŋa do inɛ nɡbo ŋau à wasi ku mante zamaau à waa ni à sɔ̃ Pilati ku nyaa aŋa Barabaa nɔ ku jɔ̀ a kpa Jesu.
Nɔ Pilati í bee ŋa í ni, si amanɛ minji ŋau bɛ, yoo nŋai ì bi n jɔ̀ nŋɛ. Nɔ à ni, Barabaa.
Nɔ Pilati í ni, to, bɛirei an cea Jesu iyi à ya kpe Kirisiu. Ŋɔi aŋa fei à ni, kpakpaɛ si jĩi ku ɡaau.
Ŋɔi Pilati í bee ŋa í ni, laalɔ yoomai í bɛi í ce. Amma bɛ́i Pilati wa fɔ fei, bɛɛbɛ mɔi inɛ ŋau à ya dɔ̃ anu hee lele a ni, kpakpaɛ si jĩi ku ɡaau.
Iyi Pilati í yɛ mii iyi nŋu wa ce fei nɡbɛi, wakatau wa kɔ̃ɔsi mɔm nii, ŋɔi í bu inyi í wɔɔ si wajui zamaau í nyisi iyi baai nŋu kù wa si ideu, í ni, njɛi mɔkɔ dee deeu ihɛ̃ ku nikãɛ kù yɛm, í jɛ idei irii nŋɛ.
Ŋɔi inɛ ŋau fei à jɛ à ni, kunikãi njɛɛu ku jɛ idei irii awa do ama nwa ŋa.
Ŋɔi Pilati í jɔ̀ nŋa Barabaa, nɔ í jɔ̀ à tɛa Jesu kpɔtɔɔ. Si anyii nŋu, nɔ í da nŋa si awɔ a koo a kpakpaɛ si jĩi.
Si anyii nŋu ŋɔi sooɡe ŋa à ɡbã Jesu à lɔòɛ kabai ilu ilɛu, nɔ à tɔtɔɔ sooɡeɛ ŋa iyi à ɡbe ŋau fei bɛ.
À bɔ nyauɛ ŋa nɔ à daa si ibɔ nkpa sisɔ ɡɔ.
Nɔ à ba fulai aɡũ à lea si iri, nɔ à naa kpokpoo si awɔ njɛɛ, à bɛi à ɡulɛ si wajuɛ à waa yaakoɛ à waa ni, fɔɔ ilaalui Zuifu ŋa.
Ŋɔi à tu siɛ antɔ nɔ à ɡba kpokpoou à cãa si iriɛ.
Iyi à yaakoɛ à tã, ŋɔi à bɔaa ibɔ nkpau à bɛi à daa si ibɔɛ à ɡbãa à waa bɔ ku kpakpaɛ si jĩi ku ɡaau.
Waati iyi à waa fita hai inɔ iluu ŋɔi à ko inɛi Sirɛni ɡɔ à ya kpoo Simɔɔ. Ŋɔi sooɡe ŋau à tilasiɛ à kãa jĩi ku ɡaau bii aa kpakpa si Jesuu.
Nɔ à waa bɔ inya ɡɔ iyi à ya kpe Gɔɔɡɔta, waatɔ inya iyi í jɔ kokoi iri. Waati iyi à to bɛ,
à na Jesu atɛ̃ vɛ̃ɛ iyi à yɔɡɛɛ do alolo. Amma iyi í tiɛɛ kù bi nŋu ku mɔɔ.
Ŋɔi à kpakpaɛ si jĩi ku ɡaauu nɔ à ta kpasa si jĩnɛɛ ŋau à ce ikpɛ̃ɛ.
Nɔ à buba à waa deɡbeɛ.
Si antai iriɛ do lele, à kɔ ide iyi wa fɔ taale iyi í ce à ni, inɛ ihɛ̃i í jɛ Jesu, Ilaalui Zuifu ŋa.
Ŋɔi à kpakpa ile minji ɡɔ ŋa bɛ má, inɛ akã ikpa awɔ njɛɛ, inɛ akã mɔ ikpa awɔ canɡaɛ.
Inɛ ŋa iyi à waa too do bɛ à ya ɡbuɡbã irii a maa buu,
a maa ni, kù jɛ awɔi ì ni aa lɛɡɛ kpasɛ̃i Ilaaɔ̃ nɔ i maa má si afei ajɔ mɛɛta? To, bii awɔu Amai Ilaaɔ̃i, faaba araɛ bɛ, kita wa hai si antai jĩi ku ɡaauu.
Bɛɛbɛi inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋa do inɛ nɡbo ŋau à ya maa yaakoɛ a maa ni,
í faaba inɛ ɡɔ ŋa amma í mɔnɡɔ ku faaba araɛ. Kù jɛ í ni nŋu ilaalui inɛi Izirɛli ŋai? To, ku kita wa hai si antai jĩi nɔu ku ba ka dasiɛ naanɛ.
Í dasi Ilaaɔ̃ naanɛ nɔ í ni nŋu Amai Ilaaɔ̃i. Debɛi, bii Ilaaɔ̃ í nɛ kubiɛ ntɔ ntɔi ku faabaɛ.
Bɛɛbɛ mɔi ile ŋa iyi à kpakpa do Jesu ajɔu à ya maa yaakoɛ.
Ŋɔi dasã nkpau ilu í kuku si ilɛ fei hee í koo í to isɔ mɛɛtai alɛ.
Nɔ si isɔ mɛɛtau Jesu í dɔ̃ anu hee lele í ni, Eli, Eli, lama sabatani, waatɔ Ilaaɔ̃, Ilaaɔ̃, na mii í ce ì fũsim awɔ.
Ŋɔi inɛ ɡɔ ŋa iyi à wa bɛu à ɡbɔ ideu. Nɔ à ni, wa kpe Elii.
Ŋɔi ɡbakã inɛ akã nŋa í sɛi í koo í dĩ kanya si ɡolo ɡɔ í sɔsi inyiikã í bɛi í naa í toa Jesu ku cɔ̃ɔcɔ̃ɔɛ.
Amma inɛ ŋa iyi à ɡbe ŋau à ni, jɔ̀ɔ titã, ka cɔ bii Elii á na ku faabaɛ.
Nɔ Jesu í dɔ̃ anu má hee lele í bɛi í ku.
Asee, waati bɛɛbɛ si ilui Zeruzalɛmu, ridoo iyi í wa kpasɛ̃i Ilaaɔ̃u í ɡa í kpɛ̃ minji hai lele hee ku bɔ ilɛ, nɔ ilɛ í yaya hee kuta ŋa à la.
Balɛ ŋa à cĩ, nɔ woo dasi Ilaaɔ̃ naanɛ nkpɔ ŋa iyi à tako à ku wo à jĩ má, à fita hai inɔ balɛ. Si anyii kujĩi Jesu nɔ à bɔ Zeruzalɛmu ilu kumáu à tusɛ ara nŋa bi inɛ nkpɔ.
<range>
Ŋɔi inɛ nɡboi sooɡe ŋa do inɛ ŋa iyi à wa bi tɛɛ à waa deɡbe Jesuu à yɛ kuyayai ilɛu do mii ŋa iyi í ce fei ŋɔi njo nla nla í mu ŋa à waa ni, ntɔ ntɔ, inɛɛu ihɛ̃ Amai Ilaaɔ̃i.
Inaabo nkpɔ ɡɔ ŋa à wa bɛ, à waa cɔ Jesu wa hai jĩijĩ. À too Jesu wai hai Galilee a naa a ɡbɔa.
Si inɔ nŋa Maari inɛi Madalau do Maari iyei Zaaki do Zozɛfu, do iyei amai Zebedee ŋa, aŋa fei à wa bɛ.
Iyi alɛ í lɛ, ŋɔi mɔkɔ ilu fia ɡɔ í naa bɛ. À ya kpoo Zozɛfu, inɛi Arimateei. Wee nŋu mɔ mɔcɔi Jesui wa jɛ.
Ŋɔi í bɔ bi Pilati í tɔɔɛ ikui Jesu. Nɔ Pilati í yɔɔdaa í ni a naa.
Zozɛfu í so ikuu í woo do acɔ fũfũ titɔ̃ ɡɔ.
Nɔ í koo í suu si isai kuta ɡɔ iyi í jɔ̀ à ɡbea nŋu takaɛ wo, amma a kù dasi inɛ ɡɔ titã. Si anyiɛ nɔ í bimbili kuta nla ɡɔ í dĩò andɛi balɛu í bɛi í nɛ.
Maari inɛi Madalau do Maari iyi ihɔ̃u à wa bɛ à waa buba kɔkɔi balɛu.
Iyi ajɔi sɔɔlui kusĩmiu í kpa iri, ŋɔi inɛ nɡboi woo weei Ilaaɔ̃ ŋa do Farisi ŋau à bɔ bi Pilati ajɔ .
À ni, lafɛ̃ɛ, à ye ɡiɡii ide iyi ilu ibou í fɔ si waati iyi í wɛɛ si andunya í ni si ajɔ mɛɛtasia nŋu á jĩ hai si balɛ má.
Na nŋu, jɔ̀ a maa deɡbe balɛu hee ku to zakai ajɔ mɛɛta, ku ba mɔcɔɛ ŋa a maà na a nya ikuu, a bɛi a koo a sɔ̃ inɛ ŋa a ni, í jĩ hai si balɛ. Waati bɛɛbɛ iboi ankãanyiu ihɛ̃ á na ku re baa ti takou má.
Ŋɔi Pilati í sɔ̃ ŋa í ni, i ɡbã sooɡe ŋau a koo a deɡbeɛ bɛi ì bi ŋa.
Nɔ aŋaò ŋa fei à bɔ bi balɛu. À ce nyindai amanlu si kutau ku ba inɛ ɡɔ ku maà cũu. Nɔ à jilɛ sooɡe ŋa bɛ à waa deɡbeɛ.
Iyi ajɔi kusĩmiu í lɔ, ajɔ amaazuma daadaakɔ Maari inɛi Madalau do Maari iyi ihɔ̃ à bɔ balɛu ku cɔ.
Ŋɔi ɡbakã ilɛ kuyaya nla ɡɔ í dede nɔ amalekai Aɔ̃ Lafɛ̃ɛ ɡɔ í kita wa hai lele í naa í tale kutau wa buba si.
Wajuɛ wa daana bɛi kuŋɔi ijĩ nɔ nyauɛ ŋa mɔ wa fũuta bɛi iwu tafa.
Ŋɔi njo í mu woo deɡbe ŋau hee à waa yaya nɔ à cuku ilɛ bɛi iku ŋa.
Ŋɔi amalekau í sɔ̃ inaabo ŋau í ni, iŋɛ, i maà jɔ̀ njo ku mu ŋɛ. Ǹ mà iyi Jesu inɛ iyi à kpakpa si jĩi ku ɡaauui ì waa dɛ ŋa.
Kù wa ihɛ̃ má, í jĩ hai si balɛ si bɛi í tako í fɔu. I naa i cɔ bii í tako wa sũ wo,
nɔ i koo ńya ńya i koo i sɔ̃ mɔcɔɛ ŋa i ni, í jĩ hai si balɛ. Á cua nŋɛ ikpa Galilee. Bɛi aa yɔɔ ŋa. Iyi ǹ nɛ an sɔ̃ ŋɛ mbɛ.
Ŋɔi à sinda ńya ńya hai bi balɛu do njo. Nɔ baa do iyi à waa ce njo fei à nɛ inɔ didɔ̃ nla nla má. Ŋɔi à sɛi à koo à sɔ̃ mɔcɔɛ ŋa laabaauu.
Ŋɔi Jesu í kò ŋa í ni, i fɔɔ. Ŋɔi à sɛkɛɛ siɛ wa à naa à mu kutɛɛ à sɛɛbata si wajuɛ.
Nɔ Jesu í sɔ̃ ŋa í ni, i maà jɔ̀ njo ku mu ŋɛ. I koo i sɔ̃ kpaasim ŋa a bɔ Galilee, bɛi aa yɛm.
Waati iyi à wa si kpãa à waa nɛu, inɛ ɡɔ ŋa si woo deɡbe ŋau à bɔ inɔ ilu à koo à sisia inɛ nɡboi woo weei Ilaaɔ̃ ŋa mii iyi í ceu fei.
Nɔ inɛ nɡboi woo weei Ilaaɔ̃ ŋau à ce kutɔtɔɔ do inɛ nɡbo ŋau à busi njɛ nɔ à mua sooɡe ŋau fia nkpɔ ɡɔ,
à sɔ̃ ŋa à ni, i sɔ̃ inɛ ŋa i ni mɔcɔɛ ŋa à naa idũ laja à naa à ce ilei ikuu waati iyi ì waa sĩ njoo ŋa.
Bii ilu ilɛu í ɡbɔ ideu, à mà bɛi aa ka ce ku ba ku maà kpã ŋɛ iju.
Sooɡe ŋau à ɡba fiau nɔ à ce bɛi à tɔɔ ŋau. Ŋɔi í jɔ̀ ideu í fanɡaa si inɔi Zuifu ŋa hee do nnyi fei.
Jesu í bɔ Galilee. Si anyii nŋu nɔ mɔcɔ maatakã ŋau à koo à baa bɛ si iri kuta bii í tako í sɔ̃ ŋa wou.
Iyi à yɔɔ, ŋɔi à waa ɡulɛaa. Amma ɡɔɡɔ ŋa à waa sika sika.
Ŋɔi Jesu í sɛkɛɛ si ŋa wa í ni, yiikoi lele do ti ilɛ fei à nam nii.
Na nŋu, i koo si dimi fei, i ce ŋa mɔcɔm ŋa. Nɔ i dasi ŋa inyi do irii Baaba do ti Ama do ti Hundei Ilaaɔ̃.
Nɔ ide ŋa iyi ǹ sɔ̃ ŋɛ fei, i kɔ ŋa si ide ŋau ku jirima ŋa. Nɔ an maa n wɛɛ do iŋɛ ajɔ fei hee kɔɔi andunya
Kusintii laabaau jiidai Jesu Kirisi Amai Ilaaɔ̃ wee.
Í sinti si bɛi Ezai walii í tako í kɔ si tiaɛ í ni, Ilaaɔ̃ í ni, cɔ, an bɛ woo sisi idem wa si wajuɛ, iyi á teeseɛ kpãaɛ.
Nŋui á dɔ̃ anu si ɡbabuau ku ni, I teese kpãai Lafɛ̃ɛ ku tɛ ŋa.
Bɛɛbɛi Zãa í naa si ɡbabua wa dasi inɛ ŋa iyi à koo bi tɛɛ inyi. Wa waazoa inɛ ŋa wa ni, i kpaasi idɔ ku ba Ilaaɔ̃ ku kpa idei kurara nŋɛ nɔ a dasi ŋɛ inyi.
Nɔ inɛ ŋa à naa bi tɛɛ hai Zeruzalɛmu do hai ilɛi Zudee fei. À ce tuubai dulum du ŋa nɔ à jɔ̀ Zãa í dasi ŋa inyi idoi Zuudɛ̃ɛu.
Zãa wa dasi ibɔi ntoi kpookpo, nɔ wa dĩ santikii bata. Kɛtɛnɡbo do nyikɔ̃i sakoi í jɛ ijɛɛ.
Wa waazoa zamaa wa ni, inɛ ɡɔ á naa si anyim iyi í nɛ ɡbuɡbã í rem. N kù to baa n bate n fũ ikũi baataɛ si kutɛɛ.
Amu ǹ dasi ŋɛ inyi, amma njɛ Hundei Ilaaɔ̃i á da nŋɛ si.
Waati bɛɛbɛ Jesu í dede wa hai Nazarɛti si ilɛi Galilee í naa bi Zãa. Iyi í to wa nɔ Zãa í dasiɛ inyi si idoi Zuudɛ̃ɛ.
Waati iyi Jesu wa fita wa hai si inyiu ɡbakã ŋɔi í ba lelei Aɔ̃ í cĩ. Nɔ Hundei Ilaaɔ̃ í de siɛ wa bɛi ankasiidi.
Nɔ à ɡbɔ ide ku fɔ wa hai lele í ni, awɔu amam nii, ǹ biɛ jiida jiida. Siɛi inɔ didɔ̃m fei í ya wa.
Ŋɔi ɡbakã, Hundeu í tale siɛ ɡbabua.
Bɛi í ce ajɔ ciiji nɔ Seetam wa lɛlɛɛ ku ce laalɔ. Í wa bɛ do iŋai sako ŋa nɔ amaleka ŋa à sobiɛ.
Si anyiɛ ŋɔi à dasi Zãa piisɔ̃ɔ. Nɔ waati bɛɛbɛ Jesu í bɔ ilɛi Galilee wa waazo laabaau jiida iyi wa naa hai bi Ilaaɔ̃.
Í ni, awaati í to iyi Ilaaɔ̃ á na ku jɛ bommaɛ. I kpaasi idɔ nŋɛ nɔ i dasi laabaau jiidau naanɛ ŋa.
Ajɔ nŋu ɡɔ Jesu wa too tenku sisɔi Galileeu. Ŋɔi í yɛ Simɔɔ do ifɔɛ Anderee, sɔɔkɔ ŋa, à waa le taao si inɔ tenkuu.
Ŋɔi Jesu í sɔ̃ ŋa í ni, i toom wa ŋa nɔ n ce ŋɛ woo dɛdɛ inɛ ŋa iyi aa jɛ ti Ilaaɔ̃.
Ŋɔi ɡbakã à jɔ̀ taao nŋa ŋa à waa tooɛ.
Ŋɔi Jesu í nɛ í jĩ keeke nɔ í yɛ Zaaki do ifɔɛ Zãa, amai Zebedee ŋa. Aŋa mɔ à wa si inɔ akɔi inyi nŋa, à waa teese taao nŋa ŋa.
Ŋɔi ɡbakã í kpe ŋa. Nɔ à jɔ̀ Zebedee baa nŋa si inɔi akɔi inyiu bɛ do woo ce icɛɛ ŋa, nɔ à waa tooɛ.
Ŋɔi Jesu do mɔcɔɛ ŋa à bɔ Kapɛranumu. Nɔ ajɔi kusĩmi Jesu í bɔ ile bii Zuifu ŋa à ya ce kutɔtɔɔu, wa kɔ inɛ ŋa si cioi idei Ilaaɔ̃.
Wa kɔ nŋa si cio do yiiko. Kù waa kɔ nŋa si bɛi woo kɔ inɛ ŋa si wooda ŋa. Nŋui í jɔ̀ à biti.
Wee inɛ ɡɔ í wa ile bɛ, í nɛ inɛi inɔɔko. Nɔ í dɔ̃ anu hee lele í ni,
mii í wa si ɡãmɛi awaɛ ŋa, Jesu, awɔ inɛi Nazarɛti. Ì naa ku kpa wai? Ǹ mà inɛ iyi ì jɛ. Awɔi ì jɛ Inɛ kumá iyi Ilaaɔ̃ í bɛ wa.
Ŋɔi Jesu í la siɛ í ni, coko, fita hai si inɛɛu bɛ.
Ŋɔi inɛi inɔɔkou í dɔ̃ anu nla nla, í yayaɛ do ɡbuɡbã nɔ í fita siɛ.
Nɔ aŋa fei à biti ntɔ ntɔ hee à waa bee njɛ ide à waa ni, dimii mii iyi ihɛ̃. Inɛɛu wa kɔ wa si cio titɔ̃ do yiiko. Wa jilɛa hee do inɛi inɔɔko ŋa fei ide nɔ à waa jirimaɛ.
Ŋɔi ɡbakã í nya iri si ilɛi Galilee fei.
Ŋɔi Jesu í fita hai ile bii Zuifu ŋa à ya ce kutɔtɔɔu, nŋu do Zaaki do Zãa nɔ à bɔ kpasɛ̃i Simɔɔ do Anderee.
Wee iyei aboi Simɔɔ wa sũ domi wa ce ara ɡbãa. Iyi à to wa ɡbakã ŋɔi à koo à sɔ̃ Jesu à ni abou kù waa nɛ baani.
Ŋɔi í sɛkɛɛ siɛ wa í mu awɔɛ í dedeɛ. Bɛ ɡbakã ara ɡbãau í nya nɔ abou í yaaɛ ŋa.
Alɛ ajɔ nŋu iyi inunu í lɔ ŋɔi inɛ ŋa à naaa Jesu bɔ̃ɔ ŋa wa do inɛ ŋa iyi à nɛ inɛi inɔɔko ŋa fei.
Nɔ inɛi ilu ŋau fei à naa à tɔtɔɔ si andɛ koofau.
Í jɔ̀ inɛ nkpɔ í ba iri si bɔ̃ɔ ikã ikã ŋa, nɔ í lele inɛi inɔɔko nkpɔ nkpɔ. Amma ci ya jɛ inɛi inɔɔko ŋau a fɔ ide domi à màa.
Daadaakɔu, hee inya ku maa má, Jesu í dede í fita hai kpasɛ̃u í bɔ si ɡbabua ɡɔ, í koo í ce kutɔɔ bɛ.
Ŋɔi Simɔɔ do kpaasiɛ ŋa à wasi ku dɛdɛɛ.
Iyi à na à yɔɔ, ŋɔi à sɔ̃ɔ à ni, inɛ fei wa dɛdɛɛ.
Ŋɔi í jɛ nŋa í ni, ka bɔ waju si ilu mmu ŋa ku ba n waazo idei Ilaaɔ̃ bɛ, domi na ŋɔi í jɔ̀ ǹ naa.
Nɔ à koo à dabii si ilɛi Galilee fei. Í ya maa waazo ile bii Zuifu ŋa à ya ce kutɔtɔɔ ŋau, nɔ í ya maa lele inɛi inɔɔko ŋa.
Ŋɔi dintɛ ɡɔ í naa bi Jesu í naa í ɡulɛ si wajuɛ, wa tɔɔɛ wa ni, bii ì bi, aa yɔkɔ i jɔ̀ n ba iri nɔ n jɛ inɛ iyi í má.
Ŋɔi Jesu í ce araareɛ. Í yɔ awɔɛ í luu nɔ í ni, ǹ bi. Ba iri nɔ i jɛ inɛ kumá.
Bɛ ɡbakã bɔ̃ɔi dintɛu í nya siɛ nɔ í jɛ inɛ iyi í má.
Ŋɔi Jesu í sɔ̃ɔ ide do ɡbuɡbã í ni, ɡbɔ. Maà sɔ̃ inɛ ɡɔ ideu ihɛ̃, amma koo nyisi araɛ bi woo weei Ilaaɔ̃u. Nɔ i ce kuwee iyi Moizi í jilɛu. Kuweeu bɛi á nyisi ŋa iyi ì jɛ inɛ iyi í má bɛbɛi. Iyi í sɔ̃ɔ bɛɛbɛ í tã nɔ í ni ku nɛ.
<range>
Do nŋu fei inɛɛu, iyi í nɛ, í koo í wasi ku sisi ideu bantuma hee lele, nŋui í jɔ̀ Jesu kù yɔkɔ ku lɔ si inɔ ilu do ɡaaze má. I ya maa mu araɛi anɡule si ɡbabua ŋa. Nɔ inɛ ŋa a ya maa koo bi tɛɛ bɛ hai bii fei.
Iyi í ce ajɔ minji má Jesu í nyi wa Kapɛranumu. Ŋɔi inɛ ŋa à ɡbɔ iyi í wa kpasɛ̃ ɡɔ bɛ.
Nɔ à tɔtɔɔ bɛ bututu hee andɛi ileu kaa yɔkɔ ku ɡba ŋa. Ŋɔi wa sɔ̃ ŋa idei Ilaaɔ̃.
Nɔ inɛ mɛɛ ɡɔ ŋa mɔ à naa bi tɛɛ à waa so wɛɛɡɛ ɡɔ wa.
Wee a kaa ba a to wa bi Jesu na irii zamaau. Ŋɔi à ɡũ antai ileu à lu antai sikifai tenɡi bii Jesu í wau. Ŋɔi à to wɛɛɡɛu do makɛɛ si bii wa sũ siu hai do ikpa andɛ bii à luò sikifau.
Iyi Jesu í yɛ naanɛi inɛ ŋau ŋɔi í sɔ̃ wɛɛɡɛu í ni, baakɔɔm, ǹ kpa idei dulum dɛɛ.
Wee woo kɔ inɛ ŋa si wooda ɡɔ ŋa à waa buba bɛ à waa lasabu si idɔ nŋa à waa ni,
bɛirei inɛɛu í ce wa fɔ bɛɛbɛ. Wa bu Ilaaɔ̃. Yooi á yɔkɔ ku kpa idei dulum dii inɛ ɡɔ bii kù jɛ Ilaaɔ̃ nŋu akã.
Jesu í mà ɡbakã si idɔɛ mii iyi à waa lasabu, ŋɔi í sɔ̃ ŋa í ni, na mii í ce ì waa ce dimii lasabuu bɛ si idɔ nŋɛ ŋa.
Yoomai í faala í re, inɛ ku sɔ̃ wɛɛɡɛ ku ni ǹ kpa idei dulum dɛɛ, walakɔ ku ni ku dede ku so makɛɛɛ ku nɛ.
Amma ǹ bi i mà ŋa iyi amu Amai Amanɛ ǹ nɛ ɡbuɡbã n kpa idei dulum dii inɛ ŋa si andunya. Iyi í fɔ bɛɛbɛ í tã ŋɔi í sɔ̃ wɛɛɡɛu í ni,
dede i so makɛɛɛ i bɔ kpasɛ̃ɛ.
Ŋɔi ɡbakã wɛɛɡɛu í dede í so makɛɛɛ í nɛ wa fita hai inɔ kpasɛ̃u. Fei ndɛɛ í cei si wajui inɛ ŋa hee í mu aŋa fei biti. Nɔ à saabu Ilaaɔ̃ à waa ni aŋa a kù yɛ dimiɛ ajɔ kãma.
Ŋɔi Jesu í nyi itĩi tenkuu má. Ŋɔi zamaa fei í naa bi tɛɛ. Wa cio nŋa idei Ilaaɔ̃.
Ŋɔi í ɡbe wa lɔ kɔkɔi ile bi ku ɡba fiai lɛmpoo nɔ í yɛ Levi, amai Alifee wa buba bɛ. Ŋɔi í sɔ̃ɔ í ni, toom wa. Nɔ Levi í dede í tooɛ.
Si anyiɛ Jesu wa jɛ kpasɛ̃i Levi. Nɔ wee, woo ɡba fiai lɛmpoo do inɛ laalɔ nkpɔ wa jɛ do nŋu do mɔcɔɛ ŋa ajɔ, si na iyi í jɔ̀ aŋa nkpɔ nkpɔi à waa tooɛ.
To, wee Farisi ɡɔ ŋa à wa bɛ iyi à jɛ woo kɔ inɛ ŋa si wooda. Iyi à yɔɔ wa jɛ do woo ɡba fiai lɛmpoo ŋa do inɛ laalɔ ŋau nɔ à bee mɔcɔɛ ŋau à ni, bɛirei í ce wa jɛ nɔ wa mɔ do woo ɡba fiai lɛmpoo ŋa do inɛ laalɔ ŋau.
Iyi Jesu í ɡbɔ bɛɛbɛ, ŋɔi í sɔ̃ ŋa í ni, ilu baani ŋa a kù nɛ bukaatai ilu iwɔ bii kù jɛ bɔ̃ɔ ŋa. Bɛɛbɛ mɔi n kù naa ku kpe inɛ dee dee ŋa, amma ilu dulum ŋai ǹ naa ku kpe.
Ajɔ nŋu ɡɔ mɔcɔi Zãa ŋa do ti Farisi ŋa à waa dĩ anu ŋɔi inɛ ɡɔ nŋa ŋa à naa à bee Jesu à ni, bɛirei í ce mɔcɔi Zãa do ti Farisi ŋa à ya dĩ anu, nɔ wee mɔcɔɛ ŋa a ci ya dĩ anu.
Ŋɔi Jesu í jɛ nŋa í ni, kpaasii mɔkɔ titɔ̃ ŋa aa yɔkɔ a dĩ anu waati iyi mɔkɔ titɔ̃u í wa inɔ nŋa? Ntɔ ntɔ, waati iyi mɔkɔ titɔ̃u í wa inɔ nŋa fei, a kaa yɔkɔ a dĩ anu.
Amma ajɔ wa naa iyi aa nya mɔkɔ titɔ̃u hai si inɔ nŋa. Waati bɛɛbɛi aa dĩ anu.
Ntɔ ntɔ, inɛ ɡɔ kaa sɔ jaaɛ nɡbo do titɔ̃ɛ ku tɔtɔɔɛ. Bii í ce bɛɛbɛ, titɔ̃u á ɡa jaaɛ nɡbou ku kɔ̃ɔsii.
Bɛɛbɛ mɔi a ci ya dasi vɛ̃ɛ titɔ̃ iyi wa ɡba si bɔɡɔ bata nɡbo ŋa. Bii ì ce bɛɛbɛ, bɔɡɔ bata nɡbo ŋau aa ɡai, nɔ vɛ̃ɛu ku nikã. Nɔ bɔɡɔ ŋau do vɛ̃ɛu fei ku ce nfe. Amma à ya dasi vɛ̃ɛ titɔ̃i si bɔɡɔ titɔ̃ ŋa.
Si ajɔi kusĩmi ɡɔ Jesu do mɔcɔɛ ŋa à waa too kɔɔi ilɛ ɡɔ. Si isɛɛnɛ nŋau ŋɔi mɔcɔɛ ŋau à wɔ amaajɛ iyi à ɡbɛ̃ si ilɛu à nunu ijuɛ si awɔ à waa ŋɔ.
Ŋɔi Farisi ŋau à bee Jesu à ni, i kù waa yɔɔi? Na mii í ce à waa ce mii iyi a kù nɛ kpãai ku ce si ajɔi kusĩmi.
Nɔ í jɛ nŋa í ni, i kù cio ajɔ kãma ŋa mii iyi Davidi í ce si waati iyi í wa si wahala nɔ ari wa kpa nŋu do inɛɛ ŋa?
Í lɔ kpasɛ̃i Ilaaɔ̃ nɔ í jɛ pɛ̃ɛ iyi à jilɛa Ilaaɔ̃ iyi à ɡanji inɛ fei ku jɛ bii kù jɛ woo weei Ilaaɔ̃ ŋa aŋa akã. Amma Davidi í so pɛ̃ɛu nɔ í na do inɛɛ ŋa fei à jɛ. Waati bɛɛbɛ Abiatai wa jɛ woo wee nlau.
Nɔ Jesu í sɔ̃ ŋa má í ni, Ilaaɔ̃ í jilɛ ajɔi kusĩmii na aranfãanii amanɛ ŋa. Kù jɛ amanɛ ŋai aa na a jɛ arui ajɔi kusĩmiu.
Na nŋu, i mà ŋa iyi amu Amai Amanɛ ǹ jɛ inɛ nɡboi ajɔi kusĩmi.
Si anyii nŋu ŋɔi Jesu í bɔ ile bii Zuifu ŋa à ya ce kutɔtɔɔu má. Wee inɛ ɡɔ í wa bɛ, awɔ akãɛ í ku í ɡbɛ.
Nɔ inɛ ŋa iyi à wa bɛ à kãsi Jesu iju, à waa cɔ mà á jɔ̀ inɛɛu ku ba iri si ajɔi kusĩmi. À waa cɔɔ domi à waa bi a yɛ taaleɛi.
Ŋɔi Jesu í sɔ̃ inɛ iyi awɔɛ í kuu í ni, dede i leekĩ si anini nŋa bɛ.
Nɔ í bee inɛ ŋau í ni, si ajɔi kusĩmi, í sĩa amanɛ ku ce jiida de mà laalɔ, ku faaba inɛ de, mà ku kpaa. Ŋɔi aŋa fei à coko.
Ŋɔi Jesu wa cɔ aŋa fei do idɔɔkɔ̃, nɔ inɔɛ í fɔ ntɔ ntɔ domi í yɛ idɔ nŋa í le. Ŋɔi í sɔ̃ inɛɛu í ni, tɛ awɔɛ. Iyi í tɔɔ nɔ awɔu í baa dee dee.
Na nŋu, Farisi ŋau à fita hai ileu bɛ. Nɔ à tɔtɔɔ do inɛi Herodu ŋa. À waa busi njɛ bɛi aa ce a kpaò Jesu.
Ŋɔi Jesu do mɔcɔɛ ŋa à fa ara nŋa à bɔ ikpa tenkui Galilee, nɔ zamaa nla ɡɔ wa tooɛ wa hai ilɛi Galilee.
Nɔ inɛi Zeruzalɛmu ŋa do inɛi ilu mmu ɡɔ ŋa iyi à wa si ilɛi Zudee má, do inɛi ilɛi Idumee ŋa, do inɛi icei idoi Zuudɛ̃ɛ ŋa, do inɛi ilɛɛkoi Tii do Sidɔ̃ɔ ŋa à ɡbɔ mii iyi wa ce nɔ à naa bi tɛɛ aŋa nkpɔ nkpɔ.
Ŋɔi í ni mɔcɔ ŋau a jilɛa nŋu akɔi inyi na bii zamaau í na wa manteɛ wa.
Ntɔi, si bɛi í jɔ̀ inɛ nkpɔ í ba iri, nŋui í jɔ̀ bɔ̃ɔ ŋa fei à ya maa naa bi tɛɛ a maa tale njɛ a ba a luu ku ba a ba iri.
Nɔ bii inɛ ŋa iyi à nɛ inɛi inɔɔko ŋa à yɔɔ à ya na a ɡulɛ si wajuɛi a dɔ̃ anu a maa ni, awɔi ì jɛ Amai Ilaaɔ̃.
Amma Jesu í ya sɔ̃ inɛi inɔɔko ŋau ide do kuɡaabu ku ba a maà sɔ̃ inɛ ŋa inɛ iyi nŋu í jɛ.
Si anyii nŋu, Jesu í ɡũ iri kuta ɡɔ, ŋɔi í kpe inɛ ŋa iyi í bi. Nɔ à naa bi tɛɛ.
Ŋɔi í cica amanɛ maateeji ku ba a ya maa wa bi tɛɛ, nɔ ku bɛ ŋa a koo a waazoa inɛ ŋa. Nɔ í sɔ ŋa woo bɛ ŋa.
Nɔ í mu nŋa ɡbuɡbã a leleò inɛi inɔɔko ŋa.
Amanɛ maateeji ŋa iyi í cicau wee. Sinte titã í cica Simɔɔ nɔ í sɔɔ Piɛɛ, waatɔ kuta.
Si anyii nŋu, ŋɔi í cica Zaaki, do Zãa ifɔɛ, amai Zebedee ŋa, nɔ í sɔ ŋa Boanɛzɛɛ, waatɔ inɛ ŋa iyi à jɔ ibai ijĩ.
Si anyii nŋu í bɛi í cica Anderee, do Filipu, do Baatelemi, do Matie, do Tomaa, do Zaaki amai Alifee, do Tadee, do Simɔɔ inɛi iɡbɛi Zelɔtu,
do Zudasi Isikariɔti, inɛ iyi á na ku zambaɛu.
Ŋɔi Jesu do mɔcɔɛ ŋa à bɔ kpasɛ̃. Nɔ zamaa í tɔtɔɔ bɛ hee a kù ba baa fayai ku jɛ.
Ŋɔi nyaanzei Jesu ŋa à ɡbɔ mii iyi wa ce, nɔ à waa naa ku muu, domi à ni kù wɛɛ dee dee mai.
Wee, woo kɔ inɛ ŋa si wooda ɡɔ ŋa à wa bɛ iyi à naa hai Zeruzalɛmu. À ni, Bɛɛlizebu, waatɔ Seetam inɛ nɡboi inɛi inɔɔko ŋai í wa siɛ. Nŋui í mua ɡbuɡbã wa leleò inɛi inɔɔko ŋa.
Ŋɔi Jesu í kpe ŋa í bee ŋa ide do mɔnda í ni, bɛirei Seetam á ce ku lele araɛ.
Bii inɛi bomma akã ŋa à waa jaò njɛ, bommau bɛ kaa yɔkɔ ku bɔ waju má.
Bii inɛi kpasɛ̃ akã ŋa à waa jaò njɛ, kpasɛ̃u bɛ kaa yɔkɔ ku bɔ waju má.
Bɛɛbɛ mɔi bii Seetam wa ja do araɛ, bommaɛ á kpɛ̃i nɔ kaa bɔ waju má, á tãi.
Inɛ ɡɔ kaa yɔkɔ ku lɔ kpasɛ̃i inɛ iyi í nɛ ɡbuɡbã ku coo ile, bii kù jɛ í tako í dĩ lafɛ̃ɛ. Amma bii í dũu á yɔkɔ ku coo ile.
Ntɔ ntɔ an sɔ̃ ŋɛ, alabu do dulum ŋa iyi amanɛ í ce fei, Ilaaɔ̃ á yɔkɔ ku cea suuru ku kpa ideu.
Amma inɛ iyi á bu Hundei Ilaaɔ̃, Ilaaɔ̃ kaa kpa idei dulum dii lafɛ̃ɛ ajɔ kãma. Dulum dɛɛu á maa wɛɛai hee do ajɔ fei.
Jesu í sɔ̃ ŋa bɛɛbɛi si na iyi í jɔ̀ inɛ ŋa à waa ni í nɛ inɛi inɔɔko.
Ŋɔi iyei Jesu do ifɔɛ ŋa à to wa à waa leekĩ waduude. Nɔ à bɛ inɛ ɡɔ koo kpoo wa.
Wee zamaa í buba í kaakoɛ. Ŋɔi à sɔ̃ɔ à ni, cɔ, iyeɛ do ifɔɛ ŋa à wa waduude, à waa kpeɛ.
Ŋɔi Jesu í jɛ nŋa í ni, yooi í jɛ iyem, nɔ yoo ŋai à jɛ ifɔm ŋa.
Nɔ í cɔ inɛ ŋa iyi à buba à kaakoɛu nɔ í ni, iŋɛi ì jɛ iyem do ifɔm ŋa.
Nɔ í ni má, inɛ iyi wa ce idɔɔbii Ilaaɔ̃ fei, lafɛ̃ɛi í jɛ ifɔm, wala wecĩm wala iyem.
Ŋɔi Jesu í lɔsi ku cioa inɛ ŋa idei Ilaaɔ̃ má kɔkɔi tenkuu. Nɔ zamaa nla ɡɔ í naa í tɔtɔɔ siɛ í kaakoɛ ŋɔi í jɔ̀ í ɡũ akɔi inyiu í buba. Akɔi inyiu í wa si tenkuu nɔ zamaau fei wa leekĩ itĩi tenkuu.
Wa kɔ ŋa si mii nkpɔ do mɔnda. Si bɛi wa kɔ ŋa si ciou í sɔ̃ ŋa í ni,
i sotĩ i ɡbɔ mɔnda ɡɔ ŋa. Mɔkɔ ɡɔ í fita wa fã dimi.
Si bɛi wa fã dimiu, ŋɔi ɡɔɡɔ ŋa à cuku si kpãa, nɔ yɛi ŋa à naa à jɔɔ.
Nɔ ɡɔɡɔ ŋa mɔ à cuku si ilɛ iyi í nɛ kuta, tenɡi bii sãa kù kpɔ. Nɔ í fita bɛ ɡbakã, amma si bɛi sãa kù la bɛ, ŋɔi í jɔ̀ icãɛ kù ba ku mi lɛlɛ.
Iyi inunu wa ce, ŋɔi í joo nɔ í ɡbɛ, domi icãɛ kù mi lɛlɛ.
Gɔɡɔ ŋa mɔ à cuku si inɔ aɡũ ŋa. Ŋɔi aɡũ ŋau à dede siɛ à biiɛ, nɔ à ɡanjiɛ ku bí.
Nɔ ɡɔɡɔ ŋa mɔ à cuku si ilɛ jiida. Ŋɔi à fita à la, à bí jiida. Dimi ɡɔ ŋa à so kuntaa, ɡɔɡɔ ŋa mɔ kita, ɡɔɡɔ ŋa mɔ cĩɔ.
Iyi Jesu í kpa mɔndau í tã ŋɔi í ni, inɛ iyi í nɛ itĩ iyi á ɡbɔò ide, ku ɡbɔ.
Waati iyi Jesu í kpaa zamaau mɔnda nkpɔ í tã ŋɔi í jɔ̀ inɛ ŋau à nɛ. Nɔ inɛ ŋa iyi à ɡbe bi tɛɛ do mɔcɔ maateeji ŋau à waa beeɛ yaasei mɔnda ŋau.
Ŋɔi í jɛ nŋa í ni, iŋɛi Ilaaɔ̃ í jɔ̀ ì mà asiii bommaɛ ŋa. Amma inɛ ŋa iyi à ɡbe fei à waa ɡbɔ ideu do mɔndai.
Ǹ ya n fɔ nŋa ide do mɔndai ku ba “Baa bii à cɔ ilu a maà yɛ. Nɔ baa bii à ɡbɔ ide a kaa mà yaaseɛ. Bii kù jɛ bɛɛbɛ aa na a sinda wa bi Ilaaɔ̃, nɔ Ilaaɔ̃ ku kpa idei dulum du ŋa.”
Ŋɔi Jesu í bee ŋa má í ni, debɛi i kù ɡbɔ yaasei mɔndau bɛ ŋa? Nɔ bɛirei aa ce i ɡbɔ yaasei mɔnda ŋa iyi à ɡbe fei.
Yaaseɛ wee. Mɔkɔu, idei Ilaaɔ̃i wa fã.
Inɛ ɡɔ ŋa à yɛi bɛi inya ŋa bii ideu i cuku si kpãau. Iyi à ɡbɔ ideu ɡbakã Seetam í naa í nyaa hai si idɔ nŋa.
Bɛɛbɛ mɔi inɛ ɡɔ ŋa à yɛi bɛi inya ŋa bii ideu í cuku si ilɛ iyi í nɛ kuta. Iyi à ɡbɔ ideu ɡbakã à ɡbaai do inɔ didɔ̃.
Amma a kù jɔ̀ kù ce icã si idɔ nŋa. Inɛ dimi bɛɛbɛ ŋa a ci ya leekĩ ku kpɛ. Waati iyi ijuukpã do wahala ɡɔ í naa si ŋa na irii idei Ilaaɔ̃ ɡbakã, à ya fũsi awɔi.
Inɛ ɡɔ ŋa mɔ à yɛi bɛi dimi ŋa iyi à cuku si inɔ aɡũ ŋa. Aŋai à jɛ inɛ ŋa iyi à ɡbɔ idei Ilaaɔ̃,
amma lasabu bututui mii ŋa wa bitandi ŋa. Fia ku bi wa dĩ iju nŋa nɔ à nɛ kɔdɛɛi mii nkpɔ. Mii ŋau bɛi wa ɡanji ideu ku ce icɛ si ŋa.
Inɛ ɡɔ ŋa mɔ à yɛi bɛi dimi ŋa iyi à cuku si ilɛ ncɛɛ. Iyi à ɡbɔ idei Ilaaɔ̃ à ɡbaa nɔ wa so. Si inɔ nŋa inɛ ɡɔ ŋa à so kuntaa, inɛ ɡɔ ŋa mɔ kita, inɛ ɡɔ ŋa mɔ cĩɔ.
Ŋɔi Jesu í sɔ̃ ŋa má í ni, a ci ya má fitila a biiɛ do caka walakɔ a dasi abɛ daayi. Amma si antai taabui à ya lesi. Mà kù jɛ bɛɛbɛ.
Mii iyi wa manji fei á fita ɡbuɡbãa nɔ asiii ide ɡɔ mɔ kù wɛɛ iyi a kàa fɔɔ.
Inɛ iyi í nɛ itĩ iyi á ɡbɔò ide, ku ɡbɔ.
Ŋɔi í sɔ̃ ŋa má í ni, i ce laakai ŋa do ide iyi ì ɡbɔ ŋa. Si ɡũa iyi ì wãaò kpaasi nŋɛ ŋa, si bɛi Ilaaɔ̃ á wãaò iŋɛ mɔ nɔ ku kɔ̃ɔsi má ku re bɛɛbɛ.
Ǹ wa n sɔ̃ ŋɛi, inɛ iyi í nɛ, nŋui à ya na má, amma inɛ iyi kù nɛ, baa andi iyi í nɛu má à ya ɡbaai.
Ŋɔi Jesu í fɔ má í ni, ide iyi aa ka wãò bommai Ilaaɔ̃ wee. Inɛ ɡɔ í fã dimi si ikoɛ.
Si anyiɛ, baa bii wa sũ walakɔ wa cɔ ilu, alɛò daakɔ, waati kãma fei dimiu i fita wa la. Kù mà baa bɛi wa ce.
Ilɛ í ya jɔ̀ amaajɛ ku fitai do araɛ. Í ya ce wuai titã, ku bɛi ku ce asĩ nɔ ku bí.
Bii amaajɛu í jĩa nɔ a muu do kɔɔma, domi waatii kumui í to.
Ŋɔi Jesu í fɔ má í ni, mii aa ka wãò bommai Ilaaɔ̃. Do mɔnda yoomai aa ka sisiò yaaseɛ.
Í yɛi bɛi nɡboi mutaadi iyi waati iyi à waa ɡbɔ̃ɔ, nŋui í kere í re nɡboi mii ku ɡbɛ̃ fei si ilɛ.
Amma waati iyi à ɡbɔ̃ɔ à tã, nŋui í ya dede ku la ku re ama jĩi fei. Nɔ í ya ce amaawɔ nla nla hee yɛi ŋa a maa ce antɛ si amaawɔɛ ŋa, nɔ a wa si jĩjĩɛ.
Do mɔnda nkpɔ bɛɛbɛi Jesu í kɔ inɛ ŋa si cio, zaka bɛi à yɔkɔ à ɡbɔɔ.
Ci ya sɔ̃ ŋa ide hai nɛ mɔnda, amma bii í ɡbe nŋu do mɔcɔɛ ŋa í ya tusɛ nŋai fei.
Alɛ ajɔ nŋu, Jesu í sɔ̃ mɔcɔɛ ŋa í ni, ka bɔ ice ihɔ̃.
Iyi à jɔ̀ zamaau í nɛ ŋɔi à lɔ akɔi inyi bii Jesu í tako í wau ku ba a kua ice ajɔ. Nɔ akɔ mmu ɡɔ ŋa mɔ à waa too ŋa má.
Ŋɔi fufu nla ɡɔ í dede, í jɔ̀ inyi wa lɔ inɔ akɔu hee í maai ku kɔ̃.
Amma Jesu wa sĩ njoo si anyii akɔu, í lesi iriɛ si lɛfɛu ɡɔ. Ŋɔi à jũu à beeɛ à ni, Mɛɛtu, kù jɛɛ ide kãma bii à waa bi ka ce nfe?
Iyi Jesu í jĩ, ŋɔi í la si fufuu, nɔ í sɔ̃ tenkuu í ni, í to bɛɛbɛ, i coko. Nɔ fufuu í leekĩ nɔ inyau í coko cau.
Ŋɔi Jesu í bee mɔcɔɛ ŋa í ni, na mii í ce ì jɔ̀ njo wa mu ŋɛ ŋa. Mii í ce i kù dasim naanɛ ŋa.
Ŋɔi njo nla nla wa mu ŋa nɔ à sɔ̃ njɛ à waa ni, inɛ dimi yoomai ihɛ̃, iyi fufu do inyi fei wa jirimaɛ.
Ŋɔi à to icei tenkuu do ikpa ihɔ̃ si ilɛi ilui Zerazee.
Nɔ Jesu í kita wa hai si antai akɔi inyiu. Nɔ ɡbakã inɛ ɡɔ iyi í nɛ inɛi inɔɔko í fita wa hai ikpa bi ku si iku ŋa wa koo wa .
Bi ku si iku ŋai í jɛ ideɛ. Nɔ wee í nɛ ɡbuɡbã hee í jɔ̀ inɛ ɡɔ kaa yɔkɔ ku dũu, baa do sesee.
À ya daa si kpɛmkpɛm, nɔ a dĩ isɛɛ do sesee amma í ya da seseeui nɔ ku cɛ kpɛmkpɛm nɔu. Wee, inɛ ɡɔ kù nɛ ɡbuɡbã iyi á yɔkɔ ku nɔɔ.
Waati kãma fei, dasã do idũ, si aninii iri kuta ŋa do bi ku si iku ŋai í ya wa ku maa dɔ̃ anu, nɔ ku maa mɛɛ araɛ do kuta ŋa.
Iyi í yɛ Jesu wa hai jĩijĩ ŋɔi í sɛi, í koo í ɡulɛ si wajuɛ.
Ŋɔi í dɔ̃ anu hee lele í ni, mii í wa aninii awaɛ, Jesu, awɔ Amai Ilaaɔ̃. Ilaaɔ̃ í re fei, nɔ ǹ wa n tɔɔɛ do iriɛ, maà wahalam.
Í fɔ bɛɛbɛ si na iyi í jɔ̀ Jesu í ni inɛi inɔɔkou kú fita siɛ.
Nɔ Jesu í beeɛ í ni, irei iriɛ. Ŋɔi í jɛaa í ni, irim nii Zamaa, domi à kpɔ.
Ŋɔi í tɔɔ Jesu suuru ku maà nyɔ aŋa ikpa anɡule.
Wee à yɛ kusɔɔ ɡaa ŋa à waa jɛ ikpa iri kutau bɛ.
Ŋɔi inɛi inɔɔko ŋau à tɔɔ Jesu à ni, jɔ̀ kaa mu kusɔɔ ŋau ihɔ̃, ku ba ka maa wa bɛ.
Nɔ Jesu í yɔɔda nŋa. Ŋɔi à fita hai si inɛɛu à koo à mu kusɔɔ ŋau à tale si ŋa hai antai iri kutau à dasi inyi nɔ inyiu í jɛ ŋa. Kukpɔ nŋa í to dubu minji (2.000).
Woo deɡbe kusɔɔ ŋau à sa à koo à waa sisi laabaaui ideu si ilu nlau do si ilɛɛko ŋa. Nɔ inɛ ŋa à fita à bɔ ku cɔ mii iyi í ceu.
Iyi à naa bi Jesu, à yɛ inɛ iyi í tako í nɛ inɛi inɔɔko bututuu í baa si laakaɛ í dasi jĩnɛ ŋa wa buba. Ŋɔi à biti, njo í mu ŋa jiida.
Inɛ ŋa iyi ideu í ce iju nŋa à waa sisia inɛ ŋa.
Nɔ inɛ ŋau à tɔɔ Jesu ku fita hai ilɛi ilu nŋa.
Waati iyi Jesu wa lɔ akɔi inyiu, ŋɔi inɛ iyi í tako í nɛ inɛi inɔɔko ŋau waa tɔɔɛ í ni ku jɔ̀ nŋu ku tooɛ.
Amma Jesu í kɔ. Nɔ í sɔ̃ɔ í ni, bɔ kpasɛ̃ɛ bi inɛɛ ŋa koo sɔ̃ ŋa mii iyi Lafɛ̃ɛ í ceɛ, do yaase bɛi í ce araareɛ.
Ŋɔi inɛɛu í nɛ, í wasi ku sisia inɛi ilɛ iyi à ya kpe Ilu Mɛɛwa ŋau mii iyi Jesu í cea nŋu fei. Ŋɔi aŋa fei à biti jiida jiida. Nɔ Jesu mɔ í dede wa hai bɛ.
Jesu í baa hai ice ikpa ihɔ̃ do akɔi inyiu. Í wa itĩi tenkuu bɛ nɔ zamaa nla ɡɔ í naa í tɔtɔɔ bi tɛɛ.
Ŋɔi inɛ ɡɔ í naa bi tɛɛ. À ya kpoo Zairusi. Inɛ nɡboi ile bii Zuifu ŋa à ya ce kutɔtɔɔi. Iyi í yɛ Jesu, ŋɔi í sɛɛbata si wajuɛ.
Ŋɔi í tɔɔɛ ku sobi nŋu í ni, ama inaabom wa bi ku ku. Ǹ wa n tɔɔɛ, i naa i lesiɛ awɔ, nɔ ku ba iri ku maa wɛɛ baani.
Ŋɔi aŋaò Jesu à waa nɛ. Nɔ zamaa nla ɡɔ wa tooɛ hee à waa manteɛ.
Wee si inɔi inɛ ŋau inaabo ɡɔ í wa bɛ iyi wa ce bɔ̃ɔi awɔ ku mu hai adɔ̃ maateeji wa.
Í wahala jiida si awɔi lokotoro nkpɔ hee andi fia iyi í nɛ fei í jɔɔ, kù nɔ kù ce baa daama, amma bɔ̃ɔɛu í teese wa kɔ̃ɔsii.
Abou í ɡbɔ laabaaui Jesu wo, ŋɔi í jɔ̀ í naa do anyiɛ si inɔi zamaau í lu jaaɛ.
Í ce bɛɛbɛi domi í fɔ si idɔɛ í ni, baa bii jaaɛi ǹ lu an ba iri.
Ŋɔi ɡbakã bɔ̃ɔi awɔ ku muɛu í leekĩ. Ŋɔi í ɡbɔ fufui baani si araɛ.
Ŋɔi Jesu í mà ɡbakã iyi ɡbuɡbã ɡɔ í fita hai si arai nŋu nɔ í sinda wa cɔ zamaau nɔ í ni, yooi í lu jaaɛm.
Ŋɔi mɔcɔɛ ŋa à sɔ̃ɔ à ni, debɛi i kù waa yɛ zamaa iyi wa manteɛi, nɔ ì waa ni yooi í luɛ?
Ŋɔi Jesu í sinda í cɔ inɛ ŋau ku ba ku yɛ inɛ iyi í ce bɛɛbɛu.
Ŋɔi abou wa yaya do njo, domi í mà mii iyi nŋu í ce. Ŋɔi í naa í ɡulɛ si wajuɛ í sɔ̃ɔ ntɔ si mii iyi í ba nŋu fei.
Nɔ Jesu í sɔ̃ɔ í ni, abooyi, naanɛɛi í faabaɛ. Koo wɛɛ si laakaɛ, ì ba iri si bɔ̃ɔɛu mbɛ.
Si bɛi Jesu wa fɔ ideu, inɛ ɡɔ ŋa à naa hai kpasɛ̃i Zairusi inɛ nɡbou, à sɔ̃ɔ à ni, ama inaaboɛu í ku. Maà wahala Mɛɛtu má.
Amma Jesu kù dasi ide nŋau. Nɔ í sɔ̃ Zairusi í ni, maà jɔ̀ ziɡiɛ ku da, awɔ de dasi naanɛ.
Ŋɔi í ni inɛ ɡɔ ku maà si nŋu kpasɛ̃i Zairusi wa bii kù jɛ Piɛɛ do Zaaki, do Zãa ifɔi Zaaki.
Iyi à to nɔ Jesu í yɛ zamaa nla ɡɔ bɛ à waa cã kpokpoo, à waa kpata à waa dɔ̃ anu nla nla.
Ŋɔi í lɔ kpasɛ̃u í bee ŋa í ni, na mii í ce ì waa dɔ̃ anu bɛɛbɛ ŋa. Na mii í jɔ̀ ì waa kpata ŋa. Amau kù ku mɛɛ, wa sĩ njooi.
Nɔ à waa yaakoɛ. Ŋɔi Jesu í jɔ̀ aŋa fei à fita, í ɡbe baau do iyei amau do mɔcɔ mɛɛta ŋa iyi à suu wau, ŋɔi à lɔ bii amau í wa.
Ŋɔi Jesu í mu awɔi amau í fɔ do feeɛ í ni, talita kumi, waatɔ ama inaabo, dede. Amui, ǹ sɔ̃ɛ.
Ŋɔi ɡbakã ama inaabou í dede nɔ wa nɛ. Í nɛ zakai adɔ̃ maateeji. Iyi inɛ ŋau à yɔɔ ŋɔi à biti ntɔ ntɔ.
Ŋɔi Jesu í sɔ̃ ŋa í ni a náa ijɛ ku jɛ. Nɔ í sɔ̃ ŋa má do kuɡaabu í ni a maà jɔ̀ inɛ ɡɔ ku ɡbɔ ideu.
Ŋɔi Jesu í nɛ hai kpasɛ̃i Zairusi bɛ í bɔ ilu bii í jɛ ama. Nɔ mɔcɔɛ ŋa à suu.
Iyi ajɔi kusĩmi í naa ŋɔi í lɔsi ku sisia inɛ ŋa ide ile bii Zuifu ŋa à ya ce kutɔtɔɔu. Ŋɔi inɛ nkpɔ nkpɔ í ɡbɔ ideu nɔ à biti à waa ni, hai iwoi nŋu í ba dimii lasabu jiidau bɛ. Dimii bisi yoomai à mua nŋu. Bɛirei í ce wa ce dimii maamaakeu ihɛ̃.
Kù jɛ woo ɡbe jĩi nɔu mbɛ ya, amai Maariu mɛɛ. Mà kù jɛ iɡbãi Zaaki do Zozee, do Zudu do Simɔɔ mbɛ ba. Nɔ wecĩɛ ŋa a kù wa inɔ nwa ihɛ̃? To, lasabu nŋu ŋau bɛi wa ɡanji ŋa a dasiɛò naanɛ.
Ŋɔi Jesu í sɔ̃ ŋa í ni, kù nɛ bii walii ci ya nɛ bɛɛrɛ bii kù jɛ si ilɛi ideɛ do si inɔi inɛɛ ŋa do kpasɛ̃ɛ.
Ŋɔi Jesu í biti domi a kù dasiɛ naanɛ. Bɛɛbɛi kù yɔkɔ kù ce maamaake bɛ, bii kù jɛ bɔ̃ɔ ɡɔ ŋa iyi í lesi awɔ nɔ à ba iri. Si anyiɛ, Jesu í ya maa dabii dabii si ilɛɛko ŋau ku maa sisia inɛ ŋa idei Ilaaɔ̃.
<range>
Ŋɔi í kpe woo bɛ maateejiɛ ŋau nɔ í bɛ ŋa minji minji, í mu nŋa ɡbuɡbã a leleò inɛi inɔɔko ŋa.
Í sɔ̃ ŋa í ni, i maà so nkãma si isɛɛnɛ nŋɛu. I maà so ijɛ hee má jɛ bɔɡɔ, hee má jɛ fia, í ɡbe ɡolo.
I dasi baata nŋɛ amma i maà kpele ibɔ minji.
Ŋɔi í sɔ̃ ŋa má í ni, bii ì to ilu bii ì waa bɔ ŋa, i wa kpasɛ̃ bii à dasi ŋɛ hee i koo i nɛò hai ilu bɛ ŋa.
Bii í jɛ bii ɡɔ ŋa inɛ ŋa a kù ɡba ŋɛ hee má jɛ a ɡbɔ ide nŋɛ, i fita hai bɛ ŋa, nɔ i ɡbuɡbã nŋa irurui baata nŋɛ ŋa ku ba ku jɛ nŋa sɛɛda iyi kiitii Ilaaɔ̃ á naa si ŋa.
Nɔ mɔcɔ ŋau à nɛ nɔ à waa waazoa inɛ ŋa à waa ni a kpaasi idɔ.
Nɔ à lele inɛi inɔɔko nkpɔ nkpɔ, nɔ à ya tontooa bɔ̃ɔ nkpɔ nkpɔ ikpo si iri. Nɔ à ba iri.
Ilaalu Herodu í ɡbɔ baaui Jesu, si na iyi í jɔ̀ iriɛ í fanɡaa bii fei. Nɔ inɛ ɡɔ ŋa à nia Jesu, Zãa woo dasi inyiui í jĩ hai si balɛ. Na ŋɔi í jɔ̀ í nɛ ɡbuɡbã wa ceò maamaake.
Inɛ ɡɔ ŋa mɔ à waa nia Jesu, Elii walii nlai takoui. Nɔ inɛ ɡɔ ŋa mɔ à waa niaa, nŋu mɔ waliii bɛi ti tako ŋaui.
Amma iyi Herodu í ɡbɔ ideu ŋɔi í ni, Zãa woo dasi inyiui. Ǹ jɔ̀ à bu iriɛ wo. Debɛi nŋui í jĩ hai si balɛ.
Mii iyi í jɔ̀ Herodu wa fɔ bɛɛbɛ wee. Hai tako Herodu takaɛ í ni a mu Zãa a dũu a dasiɛ piisɔ̃ɔ na ku tũò idɔi Herodiasi. Wee Herodu í tako í so Herodiasi aboi Filipu, ifɔɛ.
Ŋɔi Zãa í sɔ̃ɔ í ni, kù sĩa i ɡba aboi ifɔɛ i dasi kpasɛ̃ɛ.
Na ŋɔi í jɔ̀ Herodiasi wa mu Zãa do idɔɔkɔ̃. Wa bi ku kpaa amma kù ba kpãa
si na iyi í jɔ̀ Herodu í mà bɛɛrɛi Zãa. Bii wa ɡbɔ ideɛ idɔɛ í ya dedei, amma do nŋu fei í ya bi nŋu ku ɡbɔɔ. Í mà iyi amanɛ dee deei nɔ kuwɛɛɛ kù nɛ taale kãma. Na ŋɔi í jɔ̀ í bii anyiɛ.
Do nŋu fei, ajɔ nŋu ɡɔ Herodiasi í ba kpãaɛ. Ajɔ nŋu Herodu í nya jinɡau nla nla ku yeò ɡiɡii ajɔi kubíɛ. Ŋɔi í kpe akawe nlaɛ ŋa do inɛ nɡboi sooɡeɛ ŋa, do inɛ nɡboi ilɛi Galilee ŋa fei.
Ŋɔi ama inaaboi Herodiasi í lɔ ileu wa jojo, ŋɔi í dɔ̃a Herodu si do inɛɛ ŋa iyi í kpe wa ŋau fei. Ŋɔi Herodu í sɔ̃ mudɛ̃ɛu í ni, tɔɔm mii iyi ì bi fei, an muuɛ.
Nɔ í ɡbasi do mii fei í ni, mii iyi ì tɔɔm fei, an muuɛ, baa bii í jɛ bubui bommam nii.
Ŋɔi ama inaabou í koo í bee iyeɛ í ni, mii í jɔ n tɔɔɛ. Ŋɔi iyeɛ í jɛ í ni, tɔɔɛ irii Zãa woo dasi inyiu.
Ŋɔi ɡbakã ama inaabou í naa bi ilaaluu í sɔ̃ɔ í ni, ǹ bi i muum irii Zãa woo dasi inyiu nsɛi nsɛi si pɛrɛnti.
Baa do iyi inɔi ilaaluu í fɔ ntɔ ntɔ fei kù bi ku kɔɔ, si na iyi í jɔ̀ í ɡbasi do mii fei si wajui inɛ njooɛ ŋau.
Ŋɔi ɡbakã í bɛ sooɡe ɡɔ koo bù irii Zãa woo dasi inyiu wa. Ŋɔi sooɡeu í koo í bu irii Zãa wa hai ile piisɔ̃ɔ.
Nɔ í naaò wa si pɛrɛntiu í naa í na ama inaabou. Nɔ ama inaabou mɔ í koo í na iyeɛ.
Iyi mɔcɔi Zãa ŋa à ɡbɔ iyi í ku, ŋɔi à naa à soo à koo à suu.
Nɔ woo bɛ maateeji ŋa iyi Jesu í tako í bɛ ŋau à baa bi tɛɛ à waa sisiaa mii ŋa iyi aŋa à ce fei do cio iyi à kɔ inɛ ŋa si fei.
Nɔ inɛ ŋa à wasi ku naa ku nɛ hee Jesu do mɔcɔɛ ŋa a kù ba fayai ku jɛ. Na ŋɔi í jɔ̀ í sɔ̃ ŋa í ni, i jɔ̀ ka nya ara nwa ka bɔ ikpa ɡbabua ku ba i sĩmi keeke ŋa.
Ŋɔi à jɔ̀ inɛ ŋau bɛ, nɔ à koo à lɔ akɔi inyiu à bɔ ikpa ɡbabuau.
Amma inɛ nkpɔ í yɛ ŋa waati iyi à waa nɛ, nɔ à mà ŋa. Ŋɔi à mà tenɡi bii à waa bɔu. Nɔ inɛ ŋa à sɛi wa do isɛ hai ilu ŋa fei à cua nŋa tenɡi bii à waa bɔu.
Iyi Jesu í to wa ŋɔi í fita hai inɔ akɔu. Nɔ í yɛ zamaa nkpɔu. Ŋɔi í ce araare nŋa, domi à yɛi bɛi anɡudã ŋa iyi a kù nɛ woo deɡbe. Ŋɔi í lɔsi ku kɔ nŋa si cio nkpɔ.
Si bɛi alɛ wa lɛ, ŋɔi mɔcɔɛ ŋa à naa bi tɛɛ à ni, inyau wee ɡbabuai, nɔ idũ wa dũ.
Na nŋu, da inɛ ŋau a bɔ ilɛɛko ŋa do inɔ ilu ŋa iyi à wa amɛɛ, ku ba a koo a ra mii iyi aa jɛ.
Amma í sɔ̃ ŋa í ni, iŋɛ taka nŋɛ i na ŋa ijɛ a jɛ. Ŋɔi à jɛaa à ni, i kù mà baa bii à so fiai icɛi cukpa mɛɛjɔ, kaa to ka ra nŋa pɛ̃ɛ ka na ŋa a jɛ.
Ŋɔi Jesu í bee ŋa í ni, pɛ̃ɛ fɛloi ì nɛ ŋa. I koo i cɔ wa. Iyi à koo à cɔ, ŋɔi à ni, pɛ̃ɛ miui à nɛ do cɛ̃ɛ minji.
Nɔ Jesu í sɔ̃ mɔcɔɛ ŋau í ni a jɔ̀ inɛ ŋau a buba si fɔfɔ tũtũu bɛ ikã ikã.
Ŋɔi à buba ikã ikã, tuuba ɡɔ ŋa amanɛ cĩɔ, tuuba ɡɔ ŋa mɔ amanɛ ciitaa.
Ŋɔi Jesu í so pɛ̃ɛ miuu do cɛ̃ɛ minjiu, nɔ í wu iju lele í saabu Ilaaɔ̃. Ŋɔi í bububu pɛ̃ɛu nɔ í na mɔcɔ ŋau a kpɛ̃a zamaau. Nɔ í kpɛ̃ nŋa cɛ̃ɛ minjiu mɔ inɛ fei í ba.
Aŋa fei à jɛ à yo.
Ŋɔi à ko pɛ̃ɛ do cɛ̃ɛ bubu iyi í ɡbeu kɔlɔ maateeji í kɔ̃.
Inɛmɔkɔ ŋa iyi à jɛ pɛ̃ɛu à wɛɛi amanɛ dubu miu (5.000) bàkà inaabo do amu ŋa baasi.
Iyi à tã ɡbakã ŋɔi Jesu í jɔ̀ mɔcɔɛ ŋau à lɔ akɔi inyiu ku ba a takoɛ a kua ice ihɔ̃, ikpa Bɛsaida. Iyi à waa nɛ nɔ í ni zamaau ku nɛ.
Waati iyi í jɔ̀ à nɛ ŋɔi í koo í ɡũ iri kuta ɡɔ ku ba ku ce kutɔɔ.
Nɔ í wa bɛ hee idũ í koo í dũ, nɔ akɔi inyiu í wa si aninii tenkuu do mɔcɔ ŋau nɔ Jesu mɔ í wa ilɛ nŋu akã.
Í yɛ mɔcɔɛ ŋau à wa si wahalai ku wai akɔi inyiu, domi fufuu wa kò ŋa. Zakai amɛɛjumá ŋɔi í maai si ŋa, wa nɛ si antai inyiu wa bi ku cua nŋa.
Amma waati iyi à yɔɔ wa nɛ si antai tenkuu ŋɔi à tamaa bɛi zĩii, ŋɔi à waa dɔ̃ anu.
Aŋa fei à yɔɔ ŋɔi njo wa mu ŋa. Ŋɔi ɡbakã Jesu í ba ŋa ide ku fɔ í sɔ̃ ŋa í ni, i sũ laakai nŋɛ ŋa. Amui Jesu, i maà ce njo ŋa.
Ŋɔi í lɔ inɔ akɔu í ba ŋa bɛ, nɔ fufuu í leekĩ. Ŋɔi ziɡi nŋa fei í da à biti hee,
domi a kù ɡbɔ yaasei maamaakei pɛ̃ɛu si na iyi í jɔ̀ idɔ nŋa í le.
Iyi à kua tenkuu à tã ŋɔi à to ilɛi Genesarɛti à koo à dĩ akɔ nŋa bi ku leekĩu.
Wee inɛ ɡɔ ŋa à wa bɛ. Iyi Jesu do mɔcɔɛ ŋa à fita hai si akɔu ɡbakã ŋɔi inɛ ŋau à mà Jesu.
Ŋɔi aŋa fei à sɛi à waa naaò bɔ̃ɔ ŋa wa hai inɔ ilu ŋa. À ya so ŋa wai si sɛ̃ɛ ŋa a naaò ŋa wa tenɡi bii à ɡbɔ í wau.
Bii Jesu í to fei, hai ilɛɛko ŋa do ilu nla ŋa do iko bii inɛ ŋa à waa sũ fei, à ya maa naaò bɔ̃ɔ ŋa wai si bantuma bii í wau. Ŋɔi à ya tɔɔɛ ku jɔ̀ aŋa a lu baa itĩi kumbooɛ. Nɔ inɛ ŋa iyi à luu fei à ya ba irii.
Ŋɔi Farisi ŋa do woo kɔ inɛ ŋa si wooda ɡɔɡɔ ŋa à naa hai Zeruzalɛmu nɔ à tɔtɔɔ kɔkɔi Jesu.
Ŋɔi à yɛ mɔcɔɛ ɡɔ ŋa à waa jɛ do awɔ riisi, waatɔ a kù wɔɔ si bɛi à ya ce si dedemba nŋa.
Wee Farisi ŋa do Zuifu ŋa iyi à ɡbe fei, à waa too dedembai bala nŋa ŋa. Bii kù jɛ à wɔɔ sãa sãa a ci ya jɛ nɡɔɡɔ.
Bɛɛbɛ mɔi, bii à baa hai aja nɔ a kù wɔɔ a ci ya jɛ. Mii nkpɔ nkpɔi à ya ce má iyi í jɛ dedemba nŋa. Mii ŋau ɡɔɡɔ ŋa wee, kɔɔfu ku wiɛ do boonyi do cakai isɔ nkpa ŋa.
To, si bɛi Farisi ŋa do woo kɔ inɛ ŋa si wooda ŋau à yɛ mɔcɔ ŋau à waa jɛò awɔ riisi ŋɔi í jɔ̀ à bee Jesu à ni, na mii í ce mɔcɔɛ ŋa a kù waa too dedembai bala nwa ŋa. Na mii í jɔ̀ à ya jɛ do awɔ riisi.
Nɔ Jesu í jɛ nŋa í ni, iŋɛ ilu muafiti ŋa, hai tako Ezai í ce waliiɛi dee dee na iri nŋɛ waati iyi í kɔ si tiaɛ í ni, “Ilaaɔ̃ í ni, Inɛ ŋau ihɛ̃ à waa ceem bɛɛrɛi do ɡɛlɛ nŋu akã. Amma idɔ nŋa í jĩim.
Kutɔɔ iyi à waa ceem nɡbɛi, Domi woodai amanɛ ŋai à waa kɔ inɛ ŋa si nɔ à waa ni woodam nii.”
Ŋɔi Jesu í sɔ̃ ŋa má í ni, ì waa jɔ̀ woodai Ilaaɔ̃ ŋa nɔ ì waa too dedembai amanɛ ŋa.
Do ntɔ í waa kpa woodai Ilaaɔ̃ ŋai ku ba i sãsi dedemba nŋɛ ŋa.
Moizi í ni, “i jirima iyeò baa nŋɛ ŋa”. Nɔ í ni má, “inɛ iyi wa fɔ laalɔi iyeò baaɛ ŋa, a kpa lafɛ̃ɛ.”
Amma iŋɛ, ì waa fɔ ide mmu. Ì waa ni inɛ á yɔkɔ ku sɔ̃ iyeò baaɛ ku ni fia iyi nŋu á sobi ŋa do, ti Ilaaɔ̃i. Fiaui ì waa kpe kɔɔbãa ŋa.
Nɔ bii inɛ í dɔ̃ bɛɛbɛ, i kaa náa kpãa ku sobiò iyeò baaɛ má ŋa.
Bɛɛbɛ, ì waa kpa idei Ilaaɔ̃ ŋa nɔ ì waa too dedemba iyi à jɔ̀ nŋɛ ŋa. Nɔ ì waa ce mii laalɔ nkpɔ má iyi í jɔ dimi bɛɛbɛ ŋa.
Ŋɔi Jesu í kpe zamaau má bi tɛɛ ŋɔi í sɔ̃ ŋa í ni, iŋɛ fei i sotĩ i ɡbɔ yaasei idem ŋa.
Nkãma kù wɛɛ iyi á lɔ do ɡɛlɛi amanɛ ku dasiɛ riisi. Amma iyi á fita hai si idɔi amanɛ, nŋui á dasiɛ riisi. [
Inɛ iyi í nɛ itĩ iyi á ɡbɔò ide, ku ɡbɔ.]
Ŋɔi Jesu í nya araɛ hai bi zamaau í koo í lɔ kpasɛ̃. Waati iyi í lɔ kpasɛ̃u ŋɔi mɔcɔɛ ŋau à beeɛ yaasei mɔndau.
Ŋɔi í bee ŋa í ni, i kù nɛ bisi ŋai? I kù mà ŋa mii iyi á lɔ inɔi amanɛ hai waduude kaa dasiɛ riisi?
Kaa dasiɛ riisi, domi ijɛ kaa lɔ si idɔi inɛ bii kù jɛ si inɔɛ, nɔ ku yɔ́ ku bɛi ku fita. Jesu í fɔ bɛɛbɛi ku ba ku sɔ̃ ŋa iyi ijɛ kãma kù jɛ ìwɔ̀.
Nɔ í ni má, mii iyi wa fita hai si idɔi amanɛi í ya dasiɛ riisi,
domi hai si idɔi amanɛi lasabu laalɔ do icu ku ko, do ile ku ce, do inɛ ku kpa,
do sakara, do kɔdɛɛ, do inɔ ku kã, do takii, do daa iyi í lɔ zaka, do iɡu, do funɛi inɛ ku nya, do faao, do idɔ ku le í ya fita.
Mii laalɔ ŋau bɛ fei hai si idɔi amanɛi wa fita nɔ aŋai à ya dasi inɛ riisi.
Iyi Jesu í fɔ bɛɛbɛ í tã ŋɔi í dasi kpãa í bɔ ilɛɛkoi Tii, ŋɔi í lɔ kpasɛ̃ ɡɔ. Wee kù waa bi inɛ ɡɔ ku mà, amma kaa yɔkɔ ku manji.
Abo ɡɔ í wa bɛ, ama inaaboɛ í nɛ inɛi inɔɔko. Iyi í ɡbɔ Jesu í to wa bɛ ɡbakã, ŋɔi í naa í ɡulɛ si wajuɛ.
Abou í bɛi í jɛ dimi mmu. À buui Fenisi si ilɛi Siri. Ŋɔi wa tɔɔ Jesu ku lelea nŋu inɛi inɔɔkou hai si amaɛu.
Amma Jesu í sɔ̃ɔ í ni, jɔ̀ amu ŋa a jɛ a yo titã, domi kù sĩa a ɡba ijɛi amu ŋa a na aja keeke ŋa.
Ŋɔi abou í ni, ntɔi Lafɛ̃ɛ. Amma baa do nŋu fei, aja keeke ŋau à ya wa abɛi taabu a maa jɛ buubuui ijɛi amu ŋa iyi wa cuku wa.
Ŋɔi Jesu í sɔ̃ɔ í ni, na ide iyi ì fɔu bɛ, nɛ. Inɛi inɔɔkou í fita siɛ mbɛ.
Iyi í nyi kpasɛ̃ɛ ŋɔi í koo í ba amau wa sũ si daayi, inɛi inɔ ikou í fita siɛ tã.
Ŋɔi Jesu í dede hai ilɛɛkoi Tii í too do Sidɔ̃ɔ, í bɛi í bɔ tenkui Galilee si ilɛ iyi à ya kpe Ilu Mɛɛwa ŋau.
Iyi í to, ŋɔi inɛ ɡɔ ŋa à naaò dekĩ ɡɔ wa, iyi ci ya yɔkɔ ku fɔ ide sãa sãa, ŋɔi à tɔɔ Jesu ku lesiɛ awɔ.
Ŋɔi Jesu í bɔòɛ hee bii í jĩò zamaau. Ŋɔi í dasi amaawɔɛ si itĩi dekĩu, nɔ í tu antɔ, í jɔa si amɛɛ.
Nɔ í wu iju lele í jilɛ idɔ í fɔ do fee nŋa í ni, efata, waatɔ, cĩ.
Ŋɔi ɡbakã itĩi mɔkɔu í cĩ nɔ amɛɛ í tɛ, nɔ í sinti ku fɔ ide dee dee.
Jesu í sɔ̃ ŋa í ni a maà sɔ̃ inɛ ɡɔ, amma si bɛi wa sɔ̃ ŋau, bɛɛbɛ mɔi aŋa mɔ à wasi ku sɔ̃ inɛ ŋa.
Ŋɔi inɛ ŋau à biti hee í caa à waa ni, mii iyi wa ce fei í sĩai. Í jɔ̀ baa dekĩ ŋa à waa ɡbɔ ide, inɛ ŋa iyi a ci ya yɔkɔ a fɔ ide wo à waa fɔ bɛbɛi.
Iyi í ce ajɔ minji ŋɔi zamaa nla ɡɔ í tɔtɔɔ bi tɛɛ má. Nɔ wee a kù nɛ mii iyi aa jɛ. Ŋɔi Jesu í kpe mɔcɔɛ ŋau í sɔ̃ ŋa í ni,
araarei zamaau ihɛ̃ wa mum domi ajɔ mɛɛta nŋai ihɛ̃ iyi à wa bi tom, nɔ sɔnda kãma kù ɡbe nŋa má.
Bii ǹ jɔ̀ à nɛò ari aa koo a cuku kpãa, si bɛi idei inɛ ɡɔ ŋa í jĩ.
Ŋɔi mɔcɔɛ ŋau à beeɛ à ni, iwoi aa ka ba pɛ̃ɛ si ɡbabuau ihɛ̃ iyi aa jɛ a yoò.
Ŋɔi Jesu í bee ŋa í ni, pɛ̃ɛ fɛloi ì nɛ ŋa. Ŋɔi à ni, ara mɛɛjei.
Ŋɔi Jesu í ni zamaau fei ku buba ilɛ. Nɔ í so pɛ̃ɛ ara mɛɛjeu í bɛi í saabu Ilaaɔ̃, nɔ í bububuɛ í na mɔcɔɛ ŋau a kpɛ̃ nŋa. Ŋɔi à kpɛ̃a zamaau.
Wee à nɛ cɛ̃ɛ keeke ɡɔ ŋa bɛ má. Ŋɔi Jesu í saabu Ilaaɔ̃ má, í bɛi í ni a kpɛ̃ nŋa, nɔ à kpɛ̃ nŋa cɛ̃ɛ ŋau má.
Nɔ aŋa fei à jɛ à yo. Ŋɔi à naa à ko bubui pɛ̃ɛ ŋa iyi í ɡbeu kɔlɔ mɛɛje.
Jiai inɛ ŋau í to zakai aŋa dubu mɛɛ (4.000). Ŋɔi Jesu í bɛi í jɔ̀ inɛ ŋau à nɛ.
Ŋɔi ɡbakã í koo í lɔ akɔi inyiu do mɔcɔɛ ŋa à bɔ ikpa Daamanuta.
Ŋɔi Farisi ɡɔ ŋa à naa bi Jesu à wasi ku baa kakɔɔ ku ce. À cɔ laakaɛ, à tɔɔɛ ku ce maamaake iyi á nyisi iyi ɡbuɡbãɛ hai bi Ilaaɔ̃i wa naa.
Ŋɔi Jesu í jilɛ idɔɛ í ni, na mii í ce inɛi nsɛi ŋau ihɛ̃ à waa tɔɔm n ce maamaake. Ntɔ ntɔ, n kaa n nyisi ŋɛ maamaake kãma ɡɔ.
Ŋɔi í jɔ̀ ŋa í koo í lɔ akɔu do mɔcɔɛ ŋa a kua do ice ihɔ̃.
Wee mɔcɔɛ ŋau à ɡbɛjɛ ijɛ ku so, pɛ̃ɛ akãi à nɛ si akɔu bɛ.
Ŋɔi Jesu í sɔ̃ ŋa í ni, i ce laakai i nya ara nŋɛ hai bi lefeei Farisi ŋa do ti inɛi Herodu ŋa.
Ŋɔi mɔcɔ ŋau à waa sɔ̃ njɛ ide à waa ni, si na iyi í jɔ̀ a kù nɛ ijɛi í jɔ̀ wa dɔ̃ bɛɛbɛ.
Wee Jesu í mà iyi à waa fɔ ŋɔi í ni, na mii í ce ì fɔ ì waa ni ŋa, si na iyi í jɔ̀ a kù nɛ pɛ̃ɛi. Iŋɛ mɔ i kù mà ŋa hee nsɛi? I kù ɡbɔ yaasei ideu ŋai? I kù nɛ bisi ŋai? Idɔ nŋɛ mɔ í lei?
Í jɔ ì nɛ iju ŋa mɛɛ, i ci ya yɛ ilu ŋai? I kù nɛ itĩ ŋa ba. I ci ya ɡbɔ ide ŋai? I ci ya ye ɡiɡi ŋai?
Waati iyi ǹ kpɛ̃a amanɛ dubu miu pɛ̃ɛ ara miuu, pɛ̃ɛ kɔlɔ fɛloi búbù iyi í ɡbeu í ce. Ŋɔi à jɛaa à ni, kɔlɔ maateejii.
Ŋɔi Jesu í bee ŋa má í ni, si waati iyi ǹ bu pɛ̃ɛ ara mɛɛjeu ǹ na amanɛ dubu mɛɛ ŋau, pɛ̃ɛ bubu iyi í ɡbeu kɔlɔ fɛloi ì kóo ŋa. Ŋɔi à jɛaa à ni, kɔlɔ mɛɛjei.
Ŋɔi Jesu í sɔ̃ ŋa í ni, i kù ɡbɔ hee nsɛi ŋa?
Ŋɔi à to ilu ɡɔ iyi à ya kpe Bɛsaida, nɔ inɛ ɡɔ ŋa à náaa Jesu fɛɛju ɡɔ wa, à tɔɔɛ ku luu.
Ŋɔi í mu awɔi fɛɛjuu í bɔòɛ alalai iluu. Ŋɔi í daa antɔ si ijuɛ í lesiɛ awɔ í ni, ì waa yɛ nɡɔɡɔ?
Ŋɔi fɛɛjuu í cɔ ilu í ni, ǹ wa n yɛ amanɛ ŋa à waa nɛ, amma à yɛi bɛi jĩi ŋa.
Ŋɔi Jesu í lea awɔ si iju má. Iyi inɛɛu í cɔ ilu má nɔ í ba wee nŋu í ba iri, wa yɛ ilu wau wau.
Ŋɔi Jesu í ni ku nɛ kpasɛ̃ɛ, amma ku maà too do inɔ ilu má.
Ŋɔi Jesu do mɔcɔɛ ŋa à nɛ ikpa ilu ŋa iyi à wa kɔkɔi Sezaree, si ilɛi Filipi. Ŋɔi si kpãau í bee mɔcɔɛ ŋa í ni, yooi inɛ ŋa à ya ni ǹ jɛ.
Nɔ à jɛaa à ni, inɛ ɡɔ ŋa à ya ni awɔu Zãa woo dasi inyii. Inɛ ɡɔ ŋa mɔ à ya ni awɔu Elii walii nlai takoui. Inɛ ɡɔ ŋa mɔ à ya ni awɔu inɛ akãi walii ŋaui.
Ŋɔi Jesu í bee ŋa í ni, iŋɛ mɔ ni, yooi ì ni ǹ jɛ ŋa. Ŋɔi Piɛɛ í jɛaa í ni, awɔu Kirisii, inɛ iyi Ilaaɔ̃ í cica.
Ŋɔi Jesu í sɔ̃ ŋa do kuɡaabu í ni a maà sɔ̃ inɛ ɡɔ.
Ŋɔi Jesu í sinti ku sɔ̃ mɔcɔɛ ŋau í ni nŋu Amai Amanɛ, í ɡbe nŋu ku ce wahala jiida. Inɛ nɡbo ŋa do inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋa aa kɔsi nŋu a kpa nŋu, amma nŋu á jĩ hai si balɛ si ajɔ mɛɛtasia.
Í fɔ ideui sãa sãa, kù sinɡaɛ. Ŋɔi Piɛɛ í ɡbãa í bɔòɛ kɔkɔlɛ nɔ í ni ku maà fɔ bɛɛbɛ.
Amma Jesu í sinda í cɔ mɔcɔɛ ŋa, nɔ í la si Piɛɛ í ni, sɛkɛɛ hai bi tom, Seetam, domi i kù waa ce lasabui Ilaaɔ̃, í ɡbe ti amanɛ ŋa.
Si anyiɛ, í kpe zamaau do mɔcɔɛ ŋa, í sɔ̃ ŋa í ni, inɛ iyi wa bi ku toom, ku jɔ̀ idɔɔbiɛ nɔ ku so jĩi ku ɡaauɛ ku toom wa.
Nɔ inɛ iyi wa bi ku ba kuwɛɛ do idɔɔbiɛ, kaa baa. Amma inɛ iyi í nyɔ kuwɛɛɛ na irim do na laabaau jiidau, lafɛ̃ɛ á baa do ntɔ.
Aranfãani yoomai amanɛ í nɛ bii í ba amanii andunya fei nɔ í kua kuwɛɛɛ.
Mà mii í wɛɛ iyi amanɛ á kpaasiò kuwɛɛɛ.
Nɔ Jesu í ni má, inɛi nsɛi ŋa ilu dulum ŋai iyi a kù leekĩò Ilaaɔ̃ nŋu akã. Na nŋu, inɛ iyi wa ce anyɔi amu Amai Amanɛ, walakɔ wa ce anyɔi idem si waju nŋa, amu mɔ an ce anyɔi lafɛ̃ɛ waati iyi an nyi wa. Nɔ waati iyi an nyi wa an nyi wai do amboei Baam do amalekaɛ ŋa ajɔ.
Ŋɔi Jesu í sɔ̃ ŋa má í ni, ntɔ ntɔ, inɛ ŋa iyi à wa ihɛ̃ si nsɛi, ɡɔɡɔ nŋa ŋa aa yɛ bommai Ilaaɔ̃ wa naa do ɡbuɡbã a bɛi a ku.
Si anyii ajɔ mɛɛfa Jesu í kpe Piɛɛ do Zaaki do Zãa í nya ŋa ikã nɔ à koo à ɡũ iri kuta nla ɡɔ aŋa duusɔ̃ɔ. Si bɛi à waa cɔɔ ŋɔi à ba araɛ í kpaasi.
Ŋɔi jaaɛ ŋa wa daana jiida í fũuta pai pai hee inɛ ɡɔ kù wɛɛ si andunya ihɛ̃ iyi á yɔkɔ ku fɔ acɔɛ ku fũuta bɛɛbɛ má.
Si anyiɛ ŋɔi Elii do Moizi à faata wa à waa baa ide ku fɔ.
Nɔ Piɛɛ í sɔ̃ Jesu í ni, Mɛɛtu, á sĩa ka maa wa ihɛ̃. Jɔ̀ ka ce ilei acɔ mɛɛta, akã titɛɛ, akã mɔ ti Moizi, akã mɔ ti Elii.
Wa fɔ bɛɛbɛi si na iyi í jɔ̀ njo í mu ŋa hee í jɔ̀ kù mà baa bɛi á ni.
Ŋɔi bukɔɔ ɡɔ í naa í bii ŋa, nɔ hai si bukɔɔu à ɡbɔ ide ku fɔ ɡɔ í ni, inɛ ihɛ̃i í jɛ amam, ǹ buu jiida jiida. I ya ɡbɔ ideɛ ŋa.
Ŋɔi ɡbakã mɔcɔɛ ŋau à cɔ bii fei, nɔ a kù yɛ inɛ ɡɔ bii kù jɛ Jesu nŋu akã do aŋa taka nŋa.
Ŋɔi à waa kita wa hai iri kutau nɔ Jesu í sɔ̃ ŋa í ni a maà sɔ̃ inɛ ɡɔ mii iyi à yɛ hee nŋu Amai Amanɛ koo ku nɔ ku jĩ hai si balɛ má.
Nɔ à jirima ide iyi í sɔ̃ ŋau amma à waa bee njɛ ide à waa ni, yoomai í jɛ inɛ ku ku nɔ ku jĩ má.
Nɔ à bee Jesu à ni, na mii í ce woo kɔ inɛ ŋa si wooda ŋau à ni Elii á tako Kirisi ku naa.
Ŋɔi í jɛ nŋa í ni, ntɔi Eliii á tako ku naa ku teese mii fei sãa sãa. Amma kukɔi idei Ilaaɔ̃ í ni má, inɛ ŋa aa kpã Amai Amanɛ iju jiida nɔ a dondaɛ, mà iboi.
Amma ǹ wa n sɔ̃ ŋɛ iyi Elii í naa tã, nɔ inɛ ŋa à wahalaɛ bɛi à bi, si bɛi kukɔi idei Ilaaɔ̃ wa fɔ.
Waati iyi Jesu do mɔcɔ mɛɛta ŋau à waa to wa kɔkɔi mɔcɔ bubu ŋau, ŋɔi à yɛ zamaa nla nla ɡɔ í kaako ŋa, do woo kɔ inɛ ŋa si wooda ɡɔ ŋa iyi à waa ba ŋa kakɔɔ ku ce.
Iyi inɛ ŋau à yɛ Jesu ɡbakã à biti nɔ à sɛi à koo à coo fɔɔ.
Ŋɔi Jesu í bee mɔcɔɛ ŋa í ni, kakɔɔi mii ì waa ce iŋɛò ŋa.
Ŋɔi si inɔi zamaau inɛ akã í jɛaa í ni, Mɛɛtu, ǹ naaɛ ama inɛmɔkɔm wa si na iyi í jɔ̀ í nɛ inɛi inɔɔko iyi í jɔ̀ ci ya fɔ ide.
Waati iyi í dede siɛ fei í ya kɛkɛɛ ilɛi nɔ ɡɛlɛɛ ku ce antɔ foko ku maa ŋɔ inyi nɔ ku kasãm. Wee ǹ tɔɔ mɔcɔɛ ŋa a leleaa, amma a kù yɔkɔ.
Ŋɔi Jesu í sɔ̃ ŋa í ni, iŋɛ hai dasi naanɛ ŋa, hee waati yoomai an maa n wa inɔ nŋɛ. Ma hee waati yoomai an maa n temuaò ŋɛ. I naam amau wa ihɛ̃ ŋa.
Nɔ à naaɛ wa. Iyi amau í yɛ Jesu ɡbakã, ŋɔi inɛi inɔɔkou í yayaɛ do ɡbuɡbã, nɔ amau í cuku ilɛ wa bimbili í ce antɔ foko si ɡɛlɛɛ.
Nɔ Jesu í bee baaɛ í ni, hai waati yoomai inɛi inɔɔkou ihɛ̃ í muu. Ŋɔi baau í jɛaa í ni, hai waati iyi í wɛɛ keekei.
Nɔ inɛi inɔɔkou í nɛ dɔɔnɛɛi ku dasiɛ inɔ inai walakɔ inɔ inyi ku ba ku kpaa. Amma, bii aa yɔkɔ i ce nɡɔɡɔ, ce araare nwa, i sobi wa.
Ŋɔi Jesu í sɔ̃ɔ í ni, ì ni bii an yɔkɔ wó. Inɛ iyi í dasi naanɛ á yɔkɔ ku ce fei ndɛɛ.
Ŋɔi ɡbakã baai amau í dɔ̃ anu nla ɡɔ í ni, ǹ dasi naanɛ. Sobim ku ba n maà n sika si naanɛ ku dasim.
Iyi Jesu í yɛ akpɔi inɛ ŋau wa kɔ̃ɔsi à sɛi à waa naa bi ti nŋu ŋɔi í lasi inɛi inɔɔkou í ni, awɔ iyi ì ya dasi inɛ dekĩ ku mɔnɡɔ ide ku fɔ, amui ǹ ni, fita si amau nɔ i maà nyi wa siɛ má.
Ŋɔi inɛi inɔɔkou í dɔ̃ anu nɔ í yaya amau do ɡbuɡbã í bɛi í fita. Ŋɔi amau í kasãm hee inɛ nkpɔ í ni í kui.
Amma Jesu í mu awɔɛ í dedeɛ nɔ amau í leekĩ.
Si anyiɛ Jesu í lɔ kpasɛ̃ ɡɔ, nŋu do mɔcɔɛ ŋa aŋa duusɔ̃ɔ. Ŋɔi mɔcɔɛ ŋau à beeɛ à ni, na mii í ce awa a kù yɔkɔ a kù lele inɛi inɔɔkou.
Ŋɔi Jesu í jɛ nŋa í ni, do kutɔɔ nŋu akãi aa yɔkɔ i nyaò dimii inɛi inɔɔkou bɛ ŋa.
Si anyiɛ, Jesu do mɔcɔɛ ŋa à nɛ hai bɛ nɔ à koo à dabii dabii si ilɛi Galilee. Wee Jesu kù bi inɛ ŋa a mà bii nŋu í wa,
domi wa kɔ mɔcɔɛ ŋau si cio nɔ í sɔ̃ ŋa í ni, aa mu amu Amai Amanɛ a daa inɛ ŋa si awɔ. Aa kpam, amma si ajɔ mɛɛtasia an jĩ hai si balɛ má.
Amma mɔcɔɛ ŋau a kù ɡbɔ yaasei ideu, nɔ à waa ce njoi ku beeɛ.
Ŋɔi à to wa Kapɛranumu. Waati iyi à to kpasɛ̃ ŋɔi Jesu í bee mɔcɔɛ ŋa í ni, kakɔɔi mii ì waa ce wa si kpãau bɛ ŋa.
Ŋɔi à coko, domi hai kpãa à waa ce kakɔɔ wai aŋa duusɔ̃ɔ a ba a mà inɛ iyi í jɛ inɛ nɡbo.
Ŋɔi Jesu í buba, nɔ í kpe amanɛ maateeji ŋau í sɔ̃ ŋa í ni, inɛ iyi wa bi nŋu ku jɛ inɛ sinte, lafɛ̃ɛi á jɛ inɛi ankãanyii inɛ fei nɔ ku jɛ woo ce icɛi inɛ fei.
Ŋɔi í so ama keeke ɡɔ í leekĩɛ si anini nŋa, nɔ í so amau si ikpaɛ, í bɛi í sɔ̃ ŋa í ni,
inɛ iyi í ɡba ama keeke bɛi inɛ ihɛ̃ na irim, amui í ɡba. Inɛ mɔ iyi í ɡbam, kù jɛ amu akãi í ɡba, inɛ iyi í bɛm wai í ɡba.
Ŋɔi Zãa í sɔ̃ɔ í ni, Mɛɛtu, à yɛ inɛ ɡɔ iyi í ya maa lele inɛi inɔɔko ŋa do iriɛ, nɔ à kɔa domi kù waa tooɛ kù jɛ inɛ nwa.
Amma Jesu í jɛaa í ni, i maà kɔa ŋa. Inɛ ɡɔ kaa yɔkɔ ku ce maamaake do irim nɔ bii í tɛkɛɛ ɡbakã ku fɔ laalɔm má.
Do ntɔ, inɛ iyi kù jɛ mbɛɛ nwa inɛ nwai.
Ntɔ ntɔ, inɛ iyi í mu nŋɛ inyi ku mɔ na irim, si na iyi í jɔ̀ ì jɛ titom ŋa, lafɛ̃ɛ kaa kua ribaɛ pai.
Ŋɔi Jesu í sɔ̃ ŋa má í ni, inɛ iyi í dasi inɛ akãi ama keeke ŋa iyi à dasim naanɛu ihɛ̃ kurara, í tia a dĩa lafɛ̃ɛ alɔ ɡɔ si kɔ̃ɔɛ, nɔ a sɔsiɛ si tenku.
Bii í jɛ awɔ akãɛi wa dasiɛ kurara, buu. Á tia i lɔ si kuwɛɛ iyi ci ya tã do awɔ akã do iyi aa nɛ awɔ minji fei nɔ i lɔ si inyai wahala si ina iyi ci ya ku. [
Tenɡi bɛ kokoo ku ŋɔ ara ŋa a kaa ku nɔ inau mɔ kaa ku.]
Bii í jɛ kutɛ akãɛi wa dasiɛ kurara, buu. Á tia i lɔ si kuwɛɛ iyi ci ya tã do kutɛ akã do iyi aa nɛ kutɛ minji fei nɔ i lɔ si inyai wahala. [
Tenɡi bɛ kokoo ku ŋɔ ara ŋa a kaa ku nɔ inau mɔ kaa ku.]
Nɔ bii í jɛ iju akãɛi wa dasiɛ kurara, nyaa. Á tia i lɔ si bommai Ilaaɔ̃ do iju akã do iyi aa nɛ iju minji fei nɔ i lɔ si inyai wahala.
Tenɡi bɛ kokoo ku ŋɔ ara ŋa a kaa ku nɔ inau mɔ kaa ku.
Ntɔ ntɔ si bɛi à ya fãsi iŋa fei imu, bɛɛbɛ mɔi inɛ fei à yɛ ijuukpã iyi í yɛ bɛi ina ku cɔ laakaɛ.
Imu mii ncɛɛi, amma bii didɔ̃i imu í ku, mii aa dasi i jɔ̀ ku dɔ̃ má ŋa.
Ŋɔi Jesu í nɛ hai bɛ í bɔ ilɛi Zudee. Si anyiɛ nɔ í kua í bɔ ikpa icei idoi Zuudɛ̃ɛ. Ŋɔi zamaa ɡɔ í tɔtɔɔ kɔkɔɛ má, ŋɔi í lɔsi ku kɔ nŋa si cioi idei Ilaaɔ̃ si bɛi í nɛ dɔ̃ɔnɛɛi ku ce.
Ŋɔi Farisi ɡɔ ŋa à naa bi tɛɛ ku ba a cɔ laakaɛ, nɔ à beeɛ bii í jɛ amanɛ í nɛ kpãa ku kɔsi aboɛ.
Ŋɔi Jesu í jɛ nŋa í ni, si ideu bɛ, wooda yoomai Moizi í kɔ nŋɛ wo.
Ŋɔi à ni, Moizi í ni, bii ì waa kɔsi aboɛ aa ceaa tiai njɛ ku kɔ i bɛi i kɔsiɛ.
Ŋɔi Jesu í sɔ̃ ŋa í ni, na idɔ ku le nŋɛi í jɔ̀ Moizi í kɔ nŋɛ bɛɛbɛ.
Amma hai sinte, waati iyi Ilaaɔ̃ í taka andunya, í ce inɛmɔkɔi do inaabo.
Na nŋu, mɔkɔ á jɔ̀ iyeò baaɛ nɔ nŋu do aboɛ a maa wɛɛ
nɔ aŋa minji fei a baa a jɛ ara akã. Si bɛɛbɛ a kù jɛ aŋa minji má, ara akã dei à jɛ.
Na nŋu, amanɛ ku nɛ ku fɛɛfɛ mii iyi Ilaaɔ̃ í tɔtɔɔ.
Iyi í fɔ bɛɛbɛ í tã ŋɔi à bɔ kpasɛ̃ nɔ mɔcɔɛ ŋau à waa beeɛ ide si ide akãu má.
Ŋɔi Jesu í sɔ̃ ŋa í ni, inɛ iyi í kɔsi aboɛ nɔ í so mmuɛ dulum nii í ce bi abo sinteu si na iyi í jɔ̀ í ce sakara.
Bɛɛbɛ mɔi bii inaabo í kɔ mɔkɔɛ nɔ í so mɔkɔ titɔ̃ í ce sakarai.
Ŋɔi inɛ ŋa à ɡbã ama keeke ŋa à naaa Jesu wa ku lu ŋa. Amma mɔcɔɛ ŋau à waa lasi inɛ ŋa iyi à naaò ŋa wa.
Iyi Jesu í yɛ mii iyi à waa ceu, ŋɔi idɔɛ í kɔ̃, í sɔ̃ ŋa í ni, i jɔ̀ amu ŋau a naa bi tom, i maà ɡanji ŋa. Domi Ilaaɔ̃ í jɛ ilaalui inɛ ŋa iyi à jɔ ŋa.
Ntɔ ntɔ, inɛ iyi kù waa sũa Ilaaɔ̃ iri ilɛ bɛi ama keeke, Ilaaɔ̃ kaa jɛ ilaalui lafɛ̃ɛ pai.
Ŋɔi í so amu ŋau si ikpaɛ í lesi aŋa fei awɔ, nɔ í wee nŋa.
Ŋɔi Jesu í dasi kpãa. Iyi wa nɛ, ŋɔi inɛ ɡɔ í sɛi wa í naa í ɡulɛ si wajuɛ í ni, Mɛɛtu, awɔ inɛ ncɛɛ, mii an ce n baò kuwɛɛ hai tã.
Ŋɔi Jesu í beeɛ í ni, na mii í ce ì waa kpem inɛ ncɛɛ. Inɛ ɡɔ kù wɛɛ iyi í jɛ ncɛɛ bii kù jɛ Ilaaɔ̃ nŋu akã.
Ì mà sãa sãa mii iyi wooda í ni. Mii iyi wooda í ni wee, maà kpa inɛ, maà ce sakara, maà ce ile, maà jɛa inɛ ɡɔ sɛɛda ibo, maà takii inɛ ɡɔ, jirima iyeò baaɛ.
Nɔ inɛɛu í ni, Mɛɛtu, ǹ wa n jirima iyi bɛ fei tã hai keekem.
Ŋɔi Jesu í cɔ inɛɛu do kubi nɔ í ni, í ɡbeɛ mii akã. Koo i ta mii iyi ì nɛ fei nɔ i kpɛ̃a ilu are ŋa fiau. Bii ì ce bɛɛbɛ aa ba amani jiida lelei Aɔ̃. Si anyiɛ nɔ i naa i toom.
Ide iyi Jesu í fɔu kù dɔ̃a inɛɛu si. Nɔ si bɛi í jɛ ilu amani nla nla ŋɔi í sinda wa nɛ do inɔ ku fɔ.
Ŋɔi Jesu í cɔ inɛ ŋa iyi à kaakoɛu nɔ í sɔ̃ mɔcɔɛ ŋa í ni, á ɡaabu hee ku caa ilu fia ku jɛsi Ilaaɔ̃ ku jɛ ilaaluɛ.
Ŋɔi mɔcɔ ŋau à biti do ide iyi Jesu í fɔu. Nɔ Jesu í ni má, kpaasim ŋa, á ɡaabu hee ku caa inɛ ku jɛsi Ilaaɔ̃ ku jɛ ilaaluɛ.
Í faalaa kpookpo ku lɔ si iwoi abɛɛ do iyi ilu amani á jɛsi Ilaaɔ̃ ku jɛ ilaaluɛ.
Ŋɔi mɔcɔɛ ŋau à biti hee í caa nɔ à bee njɛ à waa ni, bii bɛɛbɛi nɔ yooi á ba faaba.
Ŋɔi Jesu í cɔ ŋa tii, nɔ í ni, bi amanɛ ŋai kaa ce, amma bi Ilaaɔ̃ á ce, domi Ilaaɔ̃ ci ya mɔnɡɔ nɡɔɡɔ.
Ŋɔi Piɛɛ í sɔ̃ɔ í ni, wee, à jɔ̀ mii fei tã à waa tooɛ.
Ŋɔi Jesu í ni, ntɔ ntɔ, inɛ iyi í jɔ̀ kpasɛ̃ɛ wa, walakɔ iɡbãɛ ŋa walakɔ ifɔɛ ŋa walakɔ wecĩɛ ŋa, walakɔ iyeò baaɛ, walakɔ amaɛ ŋa, walakɔ ikoɛ ŋa na irim do na laabaau jiidau,
baa hai si andunyau ihɛ̃ á ba mii ŋau bɛ fei ikɔ cĩɔ. Á ba kpasɛ̃ ŋa, do iɡbã do ifɔ ŋa do wecĩ ŋa, do iye ŋa, do amu ŋa, do iko ŋa, nɔ si antaɛ á ba wahala mɔ má. Nɔ ala á ba kuwɛɛ iyi ci ya tã.
Amma inɛ ŋa iyi à jɛ inɛi waju ŋa si nsɛi, nkpɔ nŋa á na ku jɛ inɛi anyi ŋa nɔ inɛi anyi ŋa mɔ aa na a jɛ inɛi waju ŋa.
Nɔ Jesu do mɔcɔɛ ŋa à dasi kpãa má, nŋu takaɛ wa cua nŋa. À waa bɔ Zeruzalɛmu. Ŋɔi njo í mu mɔcɔɛ ŋau nɔ inɛ mmu ŋa iyi à waa too anyi nŋau, ziɡi nŋa í da. Ŋɔi Jesu í nya mɔcɔ maateeji ŋau ikã í lɔsi ku sɔ̃ ŋa mii iyi á na ku ba nŋu.
Í ni, wee à waa bɔ Zeruzalɛmu. Bɛi aa mu amu Amai Amanɛ a dasim awɔi inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋa. Aa yɛ taalem a ni a kpam. Si anyiɛ nɔ a dasim si awɔi dimi mmu ŋa,
aa yaakom nɔ a tusim antɔ, aa tɛɛm kpɔtɔɔ, nɔ a kpam. Nɔ si ajɔ mɛɛtasia an jĩ má hai si balɛ.
Ŋɔi Zaaki do Zãa, amai Zebedee ŋa, à bɔ bi Jesu à sɔ̃ɔ à ni, Mɛɛtu, à waa bi i ce nwa mii iyi à waa tɔɔɛ.
Nɔ í bee ŋa í ni, mii ì bi n ce nŋɛ ŋa.
Ŋɔi à jɛaa à ni, waati iyi aa na i jɛ bomma do amboe, jɔ̀ ka buba inɛ akã awɔ njɛɛ, inɛ akã mɔ awɔ canɡaɛ.
Nɔ Jesu í ni, i kù mà mii iyi ì waa tɔɔm ŋa mɔm. Aa yɔkɔ i temuaò ijuukpã iyi an yɛ ŋa? Zaka bɛi inɛ ŋa aa kpãm iju á caa. Aa jɛsi aa ce nŋɛ dimiɛ ŋa?
Nɔ à ni aŋa aa yɔkɔ. Nɔ í sɔ̃ ŋa má í ni, ntɔi, aa yɛ ijuukpã iyi an yɛ ŋa. Zaka bɛi inɛ ŋa aa kpãm iju, bɛɛbɛi aa cea iŋɛ mɔ.
Amma kù jɛ amui an cica inɛ ŋa iyi aa buba canɡa do njɛm. Bi ku bubau bɛ, inɛ ŋa iyi à cea sɔɔluɛ, aŋai aa buba si.
Ŋɔi mɔcɔ mɛɛwa ŋau à ɡbɔ ideu nɔ idɔ nŋa í kɔ̃ò Zaaki do Zãa.
Ŋɔi Jesu í kpe ŋa í ni, iŋɛ mɔ ì mà ŋa si andunyau ihɛ̃ ilaalu ŋa à ya maa taa inɛ nŋa ŋa ɡbuɡbãi. Nɔ inɛ nɡbo ŋa mɔ a maa nyisi yiiko nŋa.
Amma bi tu ŋɛ kaa ce bɛɛbɛ. Inɛ nŋɛ iyi wa bi nŋu ku jɛ inɛ nɡbo, nŋui á jɛ woo ce nŋɛ icɛ.
Bɛɛbɛ mɔi inɛ iyi wa bi nŋu ku jɛ woo cua nŋɛ, nŋui á jɛ arui inɛ fei.
Bɛɛbɛ mɔi baa amu Amai Amanɛ n kù naa inɛ ŋa a ceem icɛ, amma amui an ce nŋa icɛ, nɔ n na kuwɛɛm n yaò inɛ nkpɔ hai si dulum.
Si isɛɛnɛu Jesu do mɔcɔɛ ŋa à to Zeriko nɔ à waa fita hai bɛ. Waati iyi à waa fitau zamaa nla ɡɔ wa too ŋa. Wee fɛɛju woo bara ɡɔ iyi à ya kpe Baatimee, amai Timee, wa buba itĩ kpãa wa bara.
Iyi í ɡbɔ à ni Jesu inɛi Nazarɛtiui wa lɔ, ŋɔi í wasi ku dɔ̃ anu wa ni, Jesu, tɔkui Davidi, ce araarem.
Nɔ inɛ nkpɔ wa la siɛ à waa ni ku coko. Amma bɛ́i à waa ni ku cokou, bɛɛbɛ mɔi í ya dɔ̃ anu hee lele ku maa ni, tɔkui Davidi, ce araarem.
Ŋɔi Jesu í leekĩ í ni a kpoo wa. Nɔ à kpe fɛɛjuu wa à sɔ̃ɔ à ni, maà jɔ̀ inɔɛ ku fɔ, dede wa. Jesu wa kpeɛ.
Ŋɔi fɛɛjuu í nyɔ kumbooɛ í dede ɡbakã í koo bi Jesu.
Nɔ Jesu í beeɛ í ni, mii ì bi n ceeɛ. Ŋɔi fɛɛjuu í jɛaa í ni, Mɛɛtu, ǹ bi n yɛ ilui.
Nɔ Jesu í sɔ̃ɔ í ni, koo. Naanɛɛ í faabaɛ. Ŋɔi ɡbakã í yɔkɔ í yɛ ilu, nɔ í too Jesu si isɛɛnɛɛu.
Jesu do mɔcɔɛ ŋa à maai Zeruzalɛmu wa. À wa tenɡii Bɛtifaze do Betani, nɔ à to Geetei Olivie ŋau. Ŋɔi Jesu í bɛ mɔcɔ minjiɛ ɡɔ ŋa,
í sɔ̃ ŋa í ni, i bɔ ilu iyi í wa waju nŋɛu bɛ. Bii ì lɔ iluu ɡbakã ŋa aa yɛ ama ɡbankɛlɛ ɡɔ wa so bɛ iyi inɛ ɡɔ kù ɡũu titã. I fũu nɔ i naam wa ihɛ̃ ŋa.
Bii inɛ ɡɔ í bee ŋɛ í ni, na mii í ce ì waa fũu ŋa, i ni Lafɛ̃ɛi í nɛ bukaataɛ nɔ á sindo wa ihɛ̃ nsɛi.
Iyi Jesu í fɔ bɛɛbɛ í tã ŋɔi inɛ ŋau à koo. Nɔ à ba ama ɡbankɛlɛu wa so si andɛi ile ɡɔ itĩ kpãa, ŋɔi à fũu wa.
Nɔ si inɔi inɛ ŋa iyi à wa bɛu inɛ ɡɔ ŋa à bee ŋa à ni, mii ì waa ce bɛ ŋa. Bɛirei í ce ì waa fũ ama ɡbankɛlɛu ŋa.
Ŋɔi à jɛ nŋa si bɛi Jesu í fɔu wo. Nɔ inɛ ŋau à jɔ̀ à nɛò.
Ŋɔi à naaa Jesu ama ɡbankɛlɛu wa. Nɔ à tɛ́ si ibɔ nŋa ŋa Jesu í bɛi í ɡũ antaɛ í buba si.
Ŋɔi inɛ nkpɔ ɡɔ ŋa à tɛ jaaɛ nŋa ŋa si kpãa, inɛ ɡɔ ŋa mɔ à da wua ŋa wa hai iko ŋa à waa tɔɔ si kpãau.
Inɛ ŋa iyi à waa cua Jesu do inɛ ŋa iyi à waa tooɛ fei à wasi ku dɔ̃ anu à waa ni, à waa saabuɛ. Aɔ̃ Lafɛ̃ɛ ku weeɛ, awɔ iyi ì waa naa do iriɛ .
Ilaaɔ̃ ku weea bomma iyi wa naa. Ku weea bommai Davidi, bala nwa. Ka saabu Ilaaɔ̃ hee lele.
Ŋɔi Jesu í to Zeruzalɛmu, í koo í lɔ bantumai kpasɛ̃i Ilaaɔ̃. Ŋɔi í cɔ mii fei í kaakoɛ. Iyi í yɛ idũ wa dũ ŋɔi í bɔ Betani do mɔcɔ maateeji ŋau.
Iju kumáɛ Jesu do mɔcɔɛ ŋa à waa nɛ hai Betani ku ba a bɔ Zeruzalɛmu má. Ŋɔi ari wa kpa Jesu.
Nɔ í hɔ̃nnɛ jĩi ndii fiɡi ɡɔ do wuaɛ ŋa. Ŋɔi wa bɔ ku cɔ mà á ba siɛ iso. Amma iyi í to kɔkɔɛ í ba wee wua ŋai fei domi kù jɛ waatii kusoi fiɡi.
Ŋɔi í sɔ̃ jĩi nɔu í ni, inɛ ɡɔ kaa jɛ isoɛ má ajɔ kãma. Nɔ mɔcɔɛ ŋau à ɡbɔ ideu.
Waati iyi à to Zeruzalɛmu Jesu í bɔ bantumai kpasɛ̃i Ilaaɔ̃. Nɔ í lɔsi ku lele woo ta iwò ŋa do woo ra iwo ŋa iyi à wa bɛ. Í fuka fuka taabui woo kpaasi fia ŋa do kitãi woo ta ankasiidi ŋa.
Kù jɛ inɛ kãma ku so aso ɡɔ si inɔ bantumai kpasɛ̃i Ilaaɔ̃ bɛ.
Ŋɔi í sinti ku kɔ inɛ ŋau si cio í ni, à kɔɔ à ni, Ilaaɔ̃ í ni ilei nŋu ile bi ku tɔɔi inɛ feii á jɛ. Amma iŋɛ wee ì coo bi ku tɔtɔɔi ile ŋa.
Iyi inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋau à ɡbɔ ideu bɛ, ŋɔi à waa dɛ kpãa iyi aa kpaò Jesu, domi à waa ce njoɛ si na iyi í jɔ̀ zamaau fei í biti do saabui cioɛ.
Iyi alɛ í lɛ ŋɔi Jesu do mɔcɔɛ ŋa à fita hai inɔ iluu.
Ŋɔi à waa lɔ daakɔ, nɔ à yɛ jĩi ndii fiɡiu í ɡbɛ hee do icãɛ ŋa fei.
Wee Piɛɛ wa ye ɡiɡii mii ŋa iyi í tako í ceu, ŋɔi í sɔ̃ Jesu í ni, Mɛɛtu, cɔ jĩi iyi ì ceekpeu í ɡbɛ.
Ŋɔi Jesu í sɔ̃ mɔcɔɛ ŋa í ni, i dasi Ilaaɔ̃ naanɛ ŋa.
Ntɔ ntɔ, bii inɛ ɡɔ í sɔ̃ iri kutau ihɛ̃ í ni, dede hai bɛ i koo i dasi tenku nɔ kù waa sika sika si idɔɛ, bii í dasi naanɛ, bɛɛbɛ mɔi á ce.
Na iyi ihɛ̃i ǹ wa n sɔ̃ ŋɛ, mii iyi ì waa tɔɔ si kutɔɔ nŋɛ fei, i dasi naanɛ iyi ì baa tã ŋa nɔ bɛɛbɛ mɔi á ce nŋɛ.
Waati iyi ì dede ì leekĩ ì waa bi i ce kutɔɔ ŋa, bii ì nɛ ide ɡɔ do inɛ ɡɔ ŋa i kpa idei kurara iyi í wa si ɡãmɛi iŋɛò ŋa titã ku ba Baa nŋɛ mɔ iyi í wa lele ku kpa idei dulum du ŋɛ. [
Amma bii iŋɛ taka nŋɛ i kù waa kpa idei kurara iyi inɛ ŋa à ce nŋɛ, Baa nŋɛ mɔ iyi í wa lele kaa kpe idei kurara nŋɛ.]
Ŋɔi à nyi à bɔ Zeruzalɛmu má. Iyi Jesu wa dabii si bantumai kpasɛ̃i Ilaaɔ̃ ŋɔi inɛ nɡboi woo weei Ilaaɔ̃ ŋau do woo kɔ inɛ ŋa si wooda ŋau do inɛ nɡbo ŋau à naa bi tɛɛ,
à beeɛ à ni, mii ŋa iyi ì waa ceu ihɛ̃, yooi í naɛ kpãa iyi ì waa cooò. Do yiikoi yooi ì waa cooò.
Ŋɔi Jesu í jɛ nŋa í ni, amu mɔ an bee ŋɛ ide ɡɔ. Bii ì yɔkɔ ì jɛɛm ŋa, an sɔ̃ ŋɛ inɛ iyi í nam yiiko ǹ wa n ceò mii ŋau ihɛ̃.
Hai iwoi Zãa í ba yiiko iyi í dasiò inɛ ŋa inyi. Hai bi Ilaaɔ̃ de, ma hai bi amanɛ ŋa. I jɛɛm ŋa.
Nɔ à busi njɛ à waa ni, bɛirei aa ka jɛaa. Nsɛi nɔɔ, bii à jɛaa à ni hai bi Ilaaɔ̃i, á bee wa bɛirei í ce a kù dasi Zãa naanɛ.
Bii à nɔ à ni hai bi amanɛ ŋai, to. Wee à fɔ bɛɛbɛi si na iyi í jɔ̀ à waa ce njoi zamaau, domi zamaau fei í jɛsi iyi Zãa waliii kam kam.
Ŋɔi í jɔ̀ à jɛa Jesu à ni, a kù mà. Nɔ Jesu mɔ í sɔ̃ ŋa í ni, to, debɛi amu mɔ, n kaa n sɔ̃ ŋɛ yiikoi inɛ iyi ǹ wa n ceò mii ŋau ihɛ̃.
Si anyii nŋu, Jesu í lɔsi ku sɔ̃ ŋa ide do mɔnda. Í ni, inɛ ɡɔ í ce ikoɛ, í lɔ si jĩi ndii rezɛ̃ɛ ŋa nɔ í ce kaa í kaakoɛò. Nɔ í ce bi ku fɔ̃ inyii isoɛ. Nɔ í cã tafa bii ku deɡbe ikou. Ŋɔi í so ɡaanɔɔma ŋa í dasi ŋa si ikou a maa loɡooɛ, í bɛi í bɔ ilu koo kpɛ bɛ.
Waati iyi jĩi nɔu í so í to ku ka ŋɔi í bɛ woo ce icɛ ɡɔ bi ɡaanɔɔma ŋau koo ɡba iyi í jɛ ti nŋu wa.
Ŋɔi à muu à cãa nɔ à leleɛ í nɛ awɔ nɡbɛ.
Nɔ ilu ikou í bɛ woo ce icɛ mmu má bi tu ŋa. Ŋɔi à bu nŋu mɔ nɔ à cãa si iriɛ.
Nɔ í bɛ amanɛ mɛɛtasia nɔ à cãa à kpaa. Bɛɛbɛi à cea inɛ nkpɔ má. À cã inɛ ɡɔ ŋa nɔ à kpa inɛ ɡɔ ŋa mɔ.
Nsɛi í ɡbe ama abíi ilu ilɛu iyi í bi jiida jiida. Nŋui í bɛ do ankãanyi í ni, aa jirima amam.
Amma waati iyi amaɛu wa to, woo ce icɛ ŋau à fɔ aŋa duusɔ̃ɔ à waa ni, i cɔ inɛ iyi á na ku jɛ tubuu. Ka kpaa nɔ tubuu ku baa ku jɛ tu wa.
Ŋɔi à muu à kpaa nɔ à soo à koo à nyɔɔ do alalai kaau.
Ŋɔi Jesu í ni, to, bɛbɛi bɛirei ilu ikou takaɛ á ce nŋa. Á koo ku kpa ŋai nɔ ku dɛ inɛ mmu ŋa ku dasi ŋa ikou.
To, i kù cio kukɔi idei Ilaaɔ̃u ŋa tenɡi bii í ni, Kuta iyi woo ma ŋa à kɔsiu Nŋui í baa í jɛ kuta sintei icui ileu.
Aɔ̃ Lafɛ̃ɛi í coo, nɔ í mu wa biti.
Iyi Jesu í fɔ bɛɛbɛ í tã ŋɔi inɛ nɡboi Zuifu ŋau à waa dɛ Jesu ku mu, domi à mà na irii aŋai í kpa mɔndau. Amma si bɛi à waa ce njoi zamaau, ŋɔi í jɔ̀ à jɔ̀ɔ à nɛ.
Ŋɔi inɛ nɡboi Zuifu ŋau à bɛ Farisi ɡɔ ŋa do inɛi Herodu ɡɔ ŋa bi Jesu a koo a lea taai ide.
Iyi à to bi tɛɛ nɔ à sɔ̃ɔ à ni, Mɛɛtu, à mà iyi ì ya fɔ ntɔ. Bɛɛbɛ mɔi i kù waa ce njoi inɛ ɡɔ, domi i ci ya cɔ ijui amanɛ ŋa, amma ì waa kɔ inɛ ŋa si idei Ilaaɔ̃ do ntɔ. Í sĩa ka sãa ilaalu Sezaa fiai lɛmpoo? Mà ka maà sãa.
Amma Jesu í mà muafiti nŋa, nɔ í ni, bɛirei í ce ì waa leem taai ide ŋa. I naam kpɛkɛlɛ akã wa n cɔ ŋa.
Ŋɔi à naa akã wa. Nɔ Jesu í bee ŋa í ni, fotooi yooi í wa si kpɛkɛlɛu ihɛ̃ nɔ irii yooi à kɔ si. Ŋɔi à jɛaa à ni, ti Sezaai.
Ŋɔi Jesu í sɔ̃ ŋa í ni, to, i sãa Sezaa iyi í jɛ tɛɛ ŋa. Nɔ i sãa Ilaaɔ̃ mɔ iyi í jɛ tɛɛ ŋa. Ŋɔi inɛ ŋa à biti ntɔ ntɔ do yaase bɛi í fɔò ide.
Ŋɔi Sadusi ɡɔ ŋa à naa bi Jesu. Aŋai à ya maa ni iku ŋa a kaa jĩ. Iyi à to wa bi Jesu ŋɔi à beeɛ à ni,
Mɛɛtu, tako wo Moizi í kɔ̀ nwa í ni, bii inɛ ɡɔ í ku í jɔ̀ aboɛ, nɔ nŋu do aboɛu a kù nɛ ama, ifɔɛ ku so jaaɔ̃u ku ba ku bía iɡbãɛ ama.
Wee, inɛ mɛɛje ɡɔ ŋa à wɛɛ iyi à jɛ amai baa akã. Iɡbã nŋa í so abo nɔ í ku, nŋu do aboɛ a kù nɛ ama.
Ŋɔi inɛ minjisiau í so jaaɔ̃u nɔ nŋu mɔ í ku, kù ba ama. Ŋɔi inɛ mɛɛtasiau mɔ í ce bɛɛbɛ má.
Nɔ aŋa mɛɛje iyi à so abou fei à kú, baa inɛ akã nŋa kù ba ama. Si anyi nŋa, ŋɔi abou mɔ í na í ku.
To, ajɔ iyi iku ŋa aa na a jĩ, aboi yoo nŋai á jɛ, si bɛi aŋa mɛɛjeu fei à soo aboi.
Ŋɔi Jesu í jɛ nŋa í ni, ì waa rara ŋai si na iyi í jɔ̀ i kù mà ɡbuɡbãi Ilaaɔ̃ ŋa hee ma jɛ mii iyi kukɔi ideɛ wa fɔ.
Ntɔ ntɔ, si waati iyi iku ŋa aa na a jĩ, waati bɛɛbɛ inɛmɔkɔ do inaabo ŋa a kaa so njɛ má, amma aa yɛi bɛi amaleka ŋa.
Iyi í jɛ ti idei kujĩi iku ŋa, Moizi í kɔ si tiaɛ tenɡi bii wa fɔ idei ama jĩi nɔu. Tenɡi bɛi Ilaaɔ̃ í sɔ̃ɔ ide ɡɔ. Í ni nŋu Aɔ̃ Lafɛ̃ɛi Aburahamui, do ti Izaaki, do ti Zakɔbu. I kù cio ideu bɛ ŋa?
Bii Ilaaɔ̃ í ni nŋu í jɛ Lafɛ̃ɛi inɛ ɡɔ ŋa iyi à kú, iyi bɛ wa nyisi iyi inɛ ŋau à wɛɛ baa bii à ku. Ntɔ ntɔ, Ilaaɔ̃ kù jɛ Lafɛ̃ɛi iku ŋa, Lafɛ̃ɛi inɛ ŋa iyi à wɛɛi. Debɛi i kù yɛ iyi ì wa si kurara nla nla ŋa?
Ŋɔi inɛ akãi woo kɔ inɛ ŋa si wooda ŋau í ɡbɔ à waa ce kakɔɔu. Í yɛ iyi Jesu í jɛa Sadusi ŋau í ce ncɛɛ. Ŋɔi í bɔ bi Jesu í beeɛ í ni, si wooda ŋau fei yoomai í re.
Ŋɔi Jesu í jɛaa í ni, wooda iyi í reu wee. I de itĩ i ɡbɔ, iŋɛ inɛi Izirɛli ŋa. Ilaaɔ̃ Lafɛ̃ɛ nwa, nŋu akãi í jɛ Lafɛ̃ɛ.
Bi Aɔ̃ Lafɛ̃ɛɛ do idɔɛ fei, do lasabuɛ fei, do ɡbuɡbãɛ fei.
Minjisiau wee. Bi inɛ mmu ŋa bɛi ì bi araɛ. Wooda ɡɔ kù wɛɛ iyi í re bɛɛbɛ má.
Ŋɔi woo kɔ inɛ ŋa si woodau í sɔ̃ Jesu í ni, í sĩa Mɛɛtu. Ide iyi ì fɔu ntɔi. Ilaaɔ̃ akãi í wɛɛ, nɔ Lafɛ̃ɛ ɡɔ kù wɛɛ má bii kù jɛ nŋu akãu.
Amanɛ ku bi Ilaaɔ̃ do idɔɛ fei, do lasabuɛ fei, do ɡbuɡbãɛ fei, nɔ ku bi inɛ ŋa bɛi í bi araɛ, inɛ nŋu bɛi í sĩa í re kuwee iyi à ya jo si ina fei sãa sãa do kuwee ŋa iyi à ɡbe fei.
Iyi Jesu í yɛ í jɛ do lasabu jiida, ŋɔi í sɔ̃ɔ í ni, í ɡbe keeke i jɛsi Ilaaɔ̃ ku jɛ ilaaluɛ. Si anyii nŋu, inɛ kãma kù jɛ ku bee Jesu ide ɡɔ má.
Si anyii nŋu, Jesu í wasi ku kɔa inɛ ŋa si cio inɔ bantumai kpasɛ̃i Ilaaɔ̃ nɔ í bee ŋa í ni, bɛirei í ce woo kɔ inɛ ŋa si wooda ŋau à ni inɛ iyi Ilaaɔ̃ í cicau tɔkui ilaalu Davidii.
Davidi takaɛ í fɔ do ɡbuɡbãi Hundei Ilaaɔ̃ í ni, Aɔ̃ Lafɛ̃ɛ í sɔ̃ Lafɛ̃ɛm í ni, Buba si awɔ njɛm, Hee n ce mbɛɛɛ ŋa bi ku lesi isɛɛ.
Nɔ Jesu í ni má, to, bii Davidi takaɛ wa kpoo Lafɛ̃ɛ, bɛirei á ce ku jɛ tɔkuɛ má. Nɔ zamaa nkpɔ ɡɔ wa ɡbɔ idei Jesu do inɔ didɔ̃.
Wa sɔ̃ ŋa si cioɛu wa ni, i mu ara nŋɛ do woo kɔ inɛ ŋa si wooda ŋau, aŋa iyi à ya bi a maa dabii do jaba ŋau nɔ à bi inɛ ŋa a ya ce aŋa fɔɔ do jirima si bantuma.
À ci ya bi kaa kitãi inɛ nɡbo ŋa ile bi ku ce kutɔtɔɔ, do inya sinte bi ku ce jinɡau ŋa.
À ya takii jaaɔ̃ ŋa a ɡba mii ndu ŋa ŋa fei, nɔ à ya maa ce kutɔɔ sisɔ ku ba a yɛ ŋa nŋu akã. Na ŋɔi í jɔ̀ ijuukpã nŋa á la ku caa.
Ŋɔi Jesu í koo í buba kɔkɔi kpakoi kɔlɛtiu wa cɔ bɛi inɛ ŋa à waa dasi fia. Ilu fia ɡɔ ŋa à dasi fia nkpɔ.
Ŋɔi jaaɔ̃ ilu are ɡɔ mɔ í naa, ŋɔi í dasi kpɛkɛlɛ keeke minji ɡɔ ŋa iyi kù re baa dala.
Ŋɔi Jesu í kpe mɔcɔɛ ŋau í sɔ̃ ŋa í ni, ntɔ ntɔ, jaaɔ̃ ilu areu í dasi fia si kpakoi kɔlɛtiu ihɛ̃ í re inɛ fei,
domi aŋa fei, iyi í lesi antai fia nŋa ŋai à dasi, amma abou baa do iyi í jɛ ilu are, í dasii andi iyi í nɛ fei, nkãma kù ɡbea iyi á maa wɛɛò má.
Ŋɔi Jesu wa fita wa hai bantumai kpasɛ̃i Ilaaɔ̃ nɔ mɔcɔ akãɛ ɡɔ í ni, Mɛɛtu, cɔ bɛi kpasɛ̃i Ilaaɔ̃u ihɛ̃ í la nɔ à maa do kuta kusĩa ŋa.
Ŋɔi Jesu í ni, ì waa yɛ ile nla ŋau ihɛ̃? Kuta baa akã kaa na ku maa lesi njɛ bɛ má, aa kɛkɛɛ mbɛ fei.
Ŋɔi Jesu í koo í buba si iri kutai Olivieu wa cɔ ikpa kpasɛ̃i Ilaaɔ̃. Ŋɔi Piɛɛ do Zaaki do Zãa do Anderee à wa bi Jesu aŋa nŋa. Ŋɔi à beeɛ à ni,
sɔ̃ wa waati iyi mii nɔu bɛ á ce. Nyinda yoomai aa ka yɛ ka ba ka mà iyi waatiu í to.
Ŋɔi Jesu í jɛ nŋa í ni, i ce laakai ŋa inɛ ɡɔ ku maà na ku dĩ iju nŋɛ,
domi inɛ ŋa iyi aa na a maa naa akã akã a maa ni aŋai à jɛ inɛ iyi Ilaaɔ̃ í cicau aa kpɔ. Aa dĩ ijui inɛ nkpɔ.
Bii ì ɡbɔ ibai iɡũ amɛɛ amɛɛ ŋa do baaui iɡũ ŋa hee jĩijĩ i maà jɔ̀ idɔ nŋɛ ku dede, domi í ɡbe mii ŋau bɛ fei ku cei. Amma kù nɔ kù jɛ waatii ankãanyiu bɛ titã.
Dimi ɡɔ ŋa aa ya na a maa ja do dimi mmu ŋa, nɔ ilaalu ɡɔ ŋa mɔ aa maa ja do ilaalu mmu ŋa. Nɔ ilɛ á yaya si ilu ɡɔ ŋa, nɔ ari á ce. Nŋu bɛ á yɛi bɛi ara kuro sintei bãasĩ ku bɛi ku bí.
Amma iŋɛ taka nŋɛ i ce laakai. Aa na a mu ŋɛ a koo a na woo kiiti ŋa, nɔ a tɛ nŋɛ kpɔtɔɔ ile bi kutɔtɔɔ ŋa. Nɔ aa bɔò ŋɛ bi ilaalu ŋa do bi ilu ilɛ ŋa na irim ku ba i jɛ nŋa sɛɛda ŋa.
Amma í ɡbe a waazoa inɛ ŋa laabaau jiidai Ilaaɔ̃ si dimi fei waatii ankãanyiu ku bɛi ku to wa.
Waati iyi à mu ŋɛ à waa bɔ ku na woo ce kiiti ŋau, i maà ti i biti do ide iyi aa fɔ ŋa, amma bii awaatiu í to i fɔ ide iyi í naa nŋɛ si idɔ. Nɔ ide ŋa iyi aa fɔ ŋa kaa jɛ ide nŋɛ, Hundei Ilaaɔ̃i á fɔɔ.
Inɛ ɡɔ ŋa aa zamba ifɔ nŋa ŋa walakɔ iɡbã nŋa ŋa ku ba a kpa ŋa. Bɛɛbɛ mɔi baa ŋa aa maa cea ama nŋa ŋa. Amu ŋa mɔ aa dede si baa nŋa ŋa ku ba a kpa ŋa.
Inɛ fei á cé ŋɛi na irim. Amma inɛ iyi í temua hee kɔɔ á ba faaba.
Nɔ Jesu í ni má, aa yɛ mii laalɔ iyi wa bɛjɛ mii ŋa tenɡi bii kù jɔ ku wa ŋa. Inɛ iyi wa cio idei mii laalɔu ku ce laakai ku ɡbɔɔ sãa sãa. Waati bɛɛbɛ inɛ ŋa iyi à wa ilɛi Zudee a sa a bɔ iri kuta ŋau.
Nɔ inɛ iyi í wa antai ile sikifa, bii í kita ilɛ ku ba ku sa ku maà bɔ nɡɔɡɔ ku so inɔ ileɛ.
Nɔ inɛ mɔ iyi í wa iko ku maà nyi kpasɛ̃ koo so kumbooɛ má.
Waatii bɛɛbɛ wahalai bãasĩ ŋa do ayawo ŋa á caa mɔm.
I ce kutɔɔ ŋa ku ba ide sãmiu bɛ ku maà jɛ si sukui tũtũ.
Ntɔ ntɔ, ajɔ nŋu wahala nla nlai á naa iyi a kù yɛ dimiɛ hai sinte waati iyi Ilaaɔ̃ í taka andunya hee ku baa nsɛi. Nɔ a kaa ka yɛ dimiɛ má hee do ajɔ fei.
Nɔ bii Aɔ̃ Lafɛ̃ɛ kù jilɛ si nŋu ku kaye kukpɔi ajɔu wo inɛ ɡɔ kaa wɛɛ má. Amma í kayeɛ na irii inɛ ŋa iyi í cicau.
Waati bɛɛbɛ bii inɛ ɡɔ í sɔ̃ ŋɛ í ni, i cɔ, inɛ iyi Ilaaɔ̃ í cicau í wa ihɛ̃, walakɔ inɛ mmu ɡɔ ku ni í wa ihɔ̃, i maà dasi lafɛ̃ɛ naanɛ.
Inɛ ɡɔ ŋa aa na a naa akã akã a maa ni aŋai à jɛ inɛ iyi Ilaaɔ̃ í cicau walakɔ a ni aŋai à jɛ walii ŋa amma iboi. Aa maa ce dobu dobu do maamaake ŋa ku ba a dĩ hee do ijui inɛ ŋa iyi Ilaaɔ̃ í cicau bii aa yɔkɔ.
To, iŋɛ, i máa ce laakai ŋa. Na ŋɔi í ce ǹ wa n sɔ̃ ŋɛ fei ndɛɛ do njuma.
Amma si ajɔ nŋu si anyii wahalau, inunu á kuku inya, cukpa mɔ kaa má inya má,
andaiya ŋa aa cuku wa hai lele, nɔ ɡbuɡbãi lele ŋa a yaya.
Waati bɛɛbɛ inɛ ŋa aa yɛ amu Amai Amanɛ, ǹ wa n naa si kudũi ijĩ do ɡbuɡbã nla ɡɔ do amboe.
Si anyii nŋu, an bɛ amaleka ŋa wa si andunya ɡonta mɛɛu. Aŋai aa bɔ bii fei a tɔtɔɔ inɛ ŋa iyi ǹ cicau. Aa tɔtɔɔ ŋa si andunyau fei.
Jesu í ni, i cɔ mii iyi jĩi ndii fiɡi wa kɔ ŋɛ si ŋa. Bii ì na ì yɛ amaawɔɛ ŋa à sinti ku wu wua kpɔtɔɔ ì ya mà iyi atɛ í maai wa mbɛ.
Bɛɛbɛ mɔi, bii ì yɛ mii ŋau bɛ fei wa ce, i mà ŋa iyi kubaai amu Amai Amanɛ kaa kpɛ má, ajɔu í maai wa mɔm.
Ntɔ ntɔ, ǹ wa n sɔ̃ ŋɛi, kù jɛ inɛi nsɛi ŋa feii aa ku ideu ku bɛi ku ce.
Lele do ilɛ fei á na ku tã, amma idem ŋa kaa tã pai.
Jesu í sɔ̃ ŋa má í ni, inɛ kãma kù mà waatiu hee ma jɛ ajɔ iyi mii ŋau á ce, baa amaleka ŋa iyi à wa lele, baa amu Amau, í ɡbe Ilaaɔ̃ Baaba nŋu akã.
I ce laakai ŋa, i ya maa cɔ kpãa nɔ i ya ce kutɔɔ ŋa si na iyi í jɔ̀ i kù mà waati iyi ajɔu á to wa ŋa.
Á yɛi bɛi inɛ iyi wa bɔ ilu nɔ í jɔ̀a woo ce icɛɛ ŋa kpasɛ̃ɛ í na inɛ fei icɛɛ, nɔ í sɔ̃ woo deɡbe andɛ koofau ku maa cɔ kpasɛ̃u.
Si na iyi í jɔ̀ i kù mà ŋa ma alɛi ilu kpasɛ̃u á na ku to wa walakɔ idũ laja, walakɔ waatii kukɔi jɛɛ, walakɔ daadaakɔ, na nŋu, i máa cɔ kpãa ŋa,
ku ba ku maà naa ku ba ŋɛ ì waa sĩ njoo ŋa, nɔ ku maà naa ku boe ŋɛ.
Ide iyi ǹ wa n sɔ̃ ŋɛu ihɛ̃, nŋu mɔi ǹ wa n sɔ̃ inɛ fei. I máa cɔ kpãa ŋa.
Si afei ajɔ minji jinɡaui Iku ku kua do ti Pɛ̃ɛ hai nɛ lefee á to wa. Ŋɔi inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋau à waa dɛ kpãa bɛi aa ce a mu Jesu do bisi a kpaa.
Amma à waa ni, kù sĩa ku jɛ si ajɔi jinɡauu ku ba hoya hoya ku maà dede si zamaau.
Jesu í wa Betani kpasɛ̃i Simɔɔ iyi í tako í ce bɔ̃ɔi dintɛu, ŋɔi abo ɡɔ í lɔ wa bi tɛɛ waati iyi à waa jɛ. Wa mu ama caka ku sĩa ɡɔ iyi à ce do abatii, iyi í nɛ tulare ku nɛ fia iyi à ce do ikpoi naadi. Tulareu í bɛi í caada. Ŋɔi í lɛɡɛ ama cakau nɔ í fãsi tulareu si irii Jesu.
Nɔ inɛ ɡɔ ŋa à wa bɛ. À sɔ̃ njɛ do idɔɔkɔ̃ à waa ni, na mii í ce abou ihɛ̃ í koo í ce asɔɔi tulareu ihɛ̃.
Aa ka taai wo zakai fiai icɛi adɔ̃ akã nɔ ka mua ilu are ŋa. Ŋɔi à waa la si abou do kuɡaabu.
Amma Jesu í ni, i jɔ̀ abou. Na mii í ce ì waa yɛ taaleɛ ŋa. Mii jiidai í ceem bɛ.
Ntɔ ntɔ, ilu are ŋa aa maa wɛɛ do iŋɛ waati kãma fei, nɔ waati iyi ì bi fei aa yɔkɔ i ce nŋa jiida ŋa, amma amu n kaa n na n wɛɛ do iŋɛ hee do ajɔ fei.
Abou í ce andi ɡbuɡbãɛ iyi á yɔkɔ mbɛ, í fãsi aram tulare do njuuma bɛ́i à ya fãsi arai iku ŋa a bɛi a si ŋa.
Ntɔ ntɔ, tenɡi bii inɛ ŋa aa koo a maa waazo laabaau jiidau si andunya fei, aa sisi ide iyi abou ihɛ̃ í ce a maa yeò ɡiɡiɛ.
Ŋɔi Zudasi Isikariɔti, inɛ akãi mɔcɔ maateeji ŋau, í bɔ bi inɛ nɡboi woo weei Ilaaɔ̃ ŋau í ni nŋu á da nŋa Jesu si awɔ.
Iyi à ɡbɔ ideu, ŋɔi inɔ nŋa í dɔ̃ nɔ à ni aŋa aa muaa fia. Ŋɔi Zudasi wa dɛ kpãa bɛ́i á ce ku zambaò Jesu ku na inɛ ŋau.
Si ajɔ sintei jinɡaui Pɛ̃ɛ hai nɛ lefeeu, si waati iyi inɛ ŋa à ya saka anɡudãi jinɡaui Iku ku kua a ceò kuwee, ŋɔi mɔcɔi Jesu ŋau à beeɛ à ni, iwoi ì bi kaa ceeɛ ijɛi jinɡauu.
Ŋɔi í bɛ amanɛ minji si inɔi mɔcɔɛ ŋau í sɔ̃ ŋa í ni, i bɔ inɔ ilu, aa yɛ mɔkɔ ɡɔ wa so inyi jɔlɔ. I tooɛ.
Mɔkɔu á koo ku lɔ kpasɛ̃ ɡɔ. Kpasɛ̃ bii á lɔu, i koo i sɔ̃ ilu kpasɛ̃u i ni ŋa, Mɛɛtu í ni ka beeɛ ile bii nŋu á jɛ jinɡaui Iku ku kua do mɔcɔi nŋu ŋa.
Mɔkɔu á bɔò ŋɛ si antai ile ku kpɛkɛ ɡɔ nɔ á nyisi ŋɛ ilaawa nla ɡɔ iyi à ce sɔɔlui fei ndɛɛ tã. Bɛi aa ce nwa sɔɔlui jinɡauu ŋa.
Ŋɔi mɔcɔ ŋau à dasi kpãa à nɛ. Iyi à to inɔ iluu nɔ à yɛ ideu í ce bɛi Jesu í sɔ̃ ŋau, ŋɔi à ce ijɛi jinɡauu bɛ.
Iyi alɛ í lɛ, ŋɔi Jesu í to wa do mɔcɔ maateeji ŋau.
Waati iyi à waa jɛ ŋɔi Jesu í ni, ntɔ ntɔ, inɛ akã nŋɛ iyi awɔò à waa jɛ, nŋui á zambam.
Ŋɔi inɔi aŋa fei í fɔ, nɔ à wasi ku beeɛ akã akã à waa ni, isa kù jɛ amu ya.
Ŋɔi Jesu í jɛ nŋa í ni, si inɔi iŋɛ maateejiu, inɛ akã nŋɛ á ɡũsi pɛ̃ɛ si inɔ jɛɛ awɔò ajɔ. Lafɛ̃ɛi á zambam.
Do ntɔ amu Amai Amanɛ an ku si bɛi kukɔi idei Ilaaɔ̃ wa fɔ. Amma inɛ iyi á zambam á yɛ ijuukpã nla nla. Á tiaa inɛɛu bii í jɛ a kù búu mɔm wo.
Waati iyi à waa jɛ, ŋɔi Jesu í so pɛ̃ɛ í saabu Ilaaɔ̃ titã í bɛi í bububuɛ í na mɔcɔɛ ŋau í ni, i ɡba ŋa. Iyi ihɛ̃i í jɛ aram.
Ŋɔi í so kɔɔfu má si bii à dasi vɛ̃ɛ í saabu Ilaaɔ̃ nɔ í na ŋa aŋa fei à mɔ.
Ŋɔi í sɔ̃ ŋa í ni, iyi ihɛ̃i í jɛ njɛm. Nŋui í jɛ nyindai akabuu iyi Ilaaɔ̃ í dĩ do amanɛ ŋa. An nikãɛ na irii dulum dii inɛ nkpɔ.
Ntɔ ntɔ, n kaa n mɔ atɛ̃ vɛ̃ɛ má í ɡbe hee ajɔ iyi an mɔ vɛ̃ɛ titɔ̃ si andunya titɔ̃i Ilaaɔ̃.
Si anyiɛ à kɔ̃ iri ŋa nɔ à fita à bɔ iri kutai Olivie ŋa.
Ŋɔi Jesu í sɔ̃ mɔcɔɛ ŋa í ni, iŋɛ fei aa nyiò anyi na irim. Bɛ́i Ilaaɔ̃ í fɔ si kukɔi ideɛ, bɛɛbɛi á ce. Í ni nŋu á kpa woo deɡbeu nɔ anɡudã ŋau a fanɡaa bii fei.
Amma an jĩ hai si balɛ nɔ n cua nŋɛ n bɔ ilɛi Galilee.
Ŋɔi Piɛɛ í sɔ̃ɔ í ni, baa bii inɛ fei wa nyiò anyi na iriɛ, amu n kaa n nyiò anyi pai.
Ŋɔi Jesu í sɔ̃ɔ í ni, ntɔ ntɔ, nnyi, idũuyi mɔm, hee ajɛɛ ku maa kɔ isɛ ɡbeeji, aa jã isɛ ɡbɛɛta i ni i kù màm.
Amma bɛ́i Jesu wa fɔ, bɛɛbɛ mɔi Piɛɛ í ya fɔ hee lele ku ni, n kaa n kɔsiɛ pai, baa bii í jɛ an ku do awɔ ajɔi. Ŋɔi aŋa fei à fɔ bɛɛbɛ.
Ŋɔi Jesu do mɔcɔɛ ŋa à bɔ inya ɡɔ iyi à ya kpe Gɛsemanee. Iyi à to bɛ nɔ í sɔ̃ ŋa í ni, i buba ihɛ̃ titã ŋa n koo n ce kutɔɔ wa.
Ŋɔi í ɡbã Piɛɛ do Zaaki do Zãa à bɔ waju. Nɔ njo í muu hee araɛ fei í rɔ.
Ŋɔi í sɔ̃ ŋa í ni, inɔ ku fɔ í naa sim nla nla hee wa bi ku kpam. I wa ihɛ̃, i wɔ njoo ŋa.
Iyi í fɔ bɛɛbɛ í tã ŋɔi í bɔ waju keeke í koo í sɛɛbata ilɛ wa ce kutɔɔ, bii á ce, wahalau ku jĩò nŋu.
Wa ni, Baam, aa yɔkɔ i ce mii fei. Jɔ̀ wahalau ihɛ̃ ku jĩim. Amma do nŋu fei, ku maà ti ku jɛ ti idɔɔbim, jɔ̀ idɔɔbiɛ ku ce.
Si anyiɛ ŋɔi í nyi wa bi mɔcɔ mɛɛta ŋau í ba ŋa à waa sĩ njoo. Ŋɔi í bee Piɛɛ í ni, Simɔɔ, ì waa sĩ njooi? Debɛi, i kù yɔkɔ i kù wɔ njoo baa lɛɛu akã?
I wɔ njoo nɔ i maa ce kutɔɔ ŋa ku ba i maà dasi kulɛlɛi inɛ ŋa. Idɔi amanɛ í bi, amma araɛ í kua ɡbuɡbãɛ.
Ŋɔi í nyi má í koo í ce kutɔɔ si ide akãu.
Iyi í nyi wa bi tu ŋa má, nɔ í ba ŋa à waa sĩ njoo má, domi njoo wa kpa ŋa. Iyi í jĩ ŋa nɔ a kù mà bɛi aa sɔ̃ɔ má.
Ŋɔi í nyi í koo í ce kutɔɔ má nɔ í baa bi tu ŋa isɛ ɡbɛɛtasiaɛ í bee ŋa í ni, ì sũ ì waa sĩmi ŋai hee nsɛi? Í to bɛɛbɛ. Wee, awaatiu í to tã, iyi aa mu amu Amai Amanɛ, á daa ilu dulum ŋa si awɔ.
Wee, inɛ iyi á zambam wa to wa. I dede ka kòo ŋa.
Iyi Jesu wa fɔ bɛɛbɛ, ɡbakã ŋɔi Zudasi, inɛ akãi mɔcɔ maateeji ŋau, í to wa. Zamaa nla ɡɔ wa tooɛ wa à waa mu taakuba ŋa do ɡolo ŋa. Inɛ nɡboi woo weei Ilaaɔ̃ ŋau do woo kɔ inɛ ŋa si wooda ŋa do inɛ nɡbo ŋaui à bɛ ŋa wa.
Waati iyi Zudasi í dasi idɔ nŋu ku zamba Jesuu, í sɔ̃ inɛ ŋau nyinda ɡɔ iyi nŋu á ce. Í ni, inɛ iyi an koo n ya n baabaɛ, lafɛ̃ɛ mbɛ. I muu dim dim i nɛɛ ŋa.
Hai Zudasi í to wa ɡbakã, í sɛkɛɛ si Jesu í ni, Mɛɛtu. Ŋɔi í baabaɛ.
Ŋɔi inɛ ŋau à to Jesu awɔ à muu.
Ŋɔi inɛ akãi mɔcɔ ŋau í yɔ taakubaɛ í cafe itĩi amaacɛi woo wee nlai Ilaaɔ̃u í buu.
Ŋɔi Jesu í bee ŋa í ni, amui ì naa ku mu ŋa do taakuba do ɡolo ŋa bɛi woo ce ile?
Ǹ ya n wa si inɔ nŋɛ ajɔ fei n maa n kɔ inɛ ŋa si cio kpasɛ̃i Ilaaɔ̃, nɔ i kù mum ŋa. Amma nŋu ŋau bɛ fei í ce ku ba kukɔi idei Ilaaɔ̃ ku kɔ̃.
Ŋɔi mɔcɔ ŋau fei à jɔ̀ɔ à sa.
Ŋɔi ama awaasũ ɡɔ mɔ wa too Jesu, wa kpaka acɔ. Ŋɔi inɛ ɡɔ wa dɛ ku muu,
amma í sa basĩ í jɔ̀ acɔu.
Ŋɔi à bɔò Jesu bi woo wee nlai Ilaaɔ̃u. Tenɡi bɛi inɛ nɡboi woo wee ŋau do inɛ nɡbo ŋau do woo kɔ inɛ ŋa si wooda ŋau à tɔtɔɔ.
Nɔ Piɛɛ í wa hee jĩijĩ wa too Jesu wa do anyi hee í bɔ inɔ bantumai kpasɛ̃i woo wee nlau. Ŋɔi í buba bɛ do woo deɡbe andɛ koofa ŋau, wa nyia kɔkɔi ina.
Waati nŋu inɛ nɡboi woo wee ŋa do iɡbɛi woo kiiti ŋau fei à waa dɛ ide ɡɔ iyi aa yɛò taalei Jesu a ba a kpaa. Amma a kù ba.
Inɛ nkpɔ í wasi ku máa ide, amma ide nŋa kù waa so njɛ.
Ŋɔi inɛ ɡɔ ŋa à dede à máa ide à ni,
à ɡbɔ iyi í ni nŋu á lɛɡɛ kpasɛ̃i Ilaaɔ̃u nɔ si afei ajɔ mɛɛta nŋu á be ku ma mmuɛ iyi kaa jɛ do awɔi amanɛ.
Amma baa si bɛ, ide nŋa kù so njɛ.
Ŋɔi woo wee nlau í dede í leekĩ si wajui aŋa fei, nɔ í bee Jesu í ni, i kù waa ni ide ɡɔ? Ide mii inɛ ŋau ihɛ̃ à waa yɛò taaleɛ.
Amma Jesu wa cokoɛ, kù fɔ ide ɡɔ. Ŋɔi woo wee nlau í beeɛ má í ni, awɔi ì jɛ inɛ iyi Ilaaɔ̃ í cica, Amai Ilaaɔ̃?
Ŋɔi Jesu í jɛaa í ni, oo, amui. Nɔ aa yɛ ŋa amu Amai Amanɛ ǹ wa n buba si awɔ njɛi Ilaaɔ̃ ilu ɡbuɡbã fei. Nɔ ajɔ akã aa na i yɛm ŋa ǹ wa n naa si kudũi ijĩ má.
Ŋɔi woo wee nlau í ɡa ibɔɛ ku nyisiò idɔɔkɔ̃ɛ. Nɔ í ni, a kù waa dɛ siɛ ilu sɛɛda kãma má.
Ì ɡbɔ bɛi wa bu Ilaaɔ̃ ŋa. Bɛirei ì yɛ a cea mɔkɔu ŋa. Ŋɔi aŋa fei à yɛ taaleɛ à ni a kpaa.
Ŋɔi inɛ ɡɔ ŋa à wasi ku tusi Jesu antɔ ɡbakã nɔ à bii ijuɛ à bɛi à waa daa kutu à beeɛ à waa ni, awɔ walii, sɔ̃ wa inɛ iyi í cãɛ. Ŋɔi sooɡe ŋau à mu Jesu à wasi ku sambalaɛ.
Waati iyi Piɛɛ í wa bantumai kpasɛ̃u, ŋɔi inɛ akãi ama inaabo woo ce icɛi woo wee nlai Ilaaɔ̃u í naa bɛ.
Iyi í yɛ Piɛɛ wa nyia, ŋɔi í cɔɔ sɛ̃ɛ í ni, awɔ mɔ, ì tako ì wɛɛ do Jesu inɛi Nazarɛtiu.
Amma í jã í ni, n kù màa fɔ́, n kù ɡbɔ ide iyi ì waa fɔ. Ŋɔi í fita í bɔ ikpa andɛ kabau. Waati bɛɛbɛi jɛɛ wa kɔ.
Ŋɔi ama inaabo woo ce icɛu í yɔɔ bɛ má, ŋɔi í wasi ku sɔ̃ inɛ ŋa iyi à wa bɛu wa ni, inɛɛu ihɛ̃ inɛ akã nŋai.
Ŋɔi Piɛɛ í jã má. Iyi í kpɛ keeke, ŋɔi inɛ ŋa iyi à wa bɛu à sɔ̃ Piɛɛ à ni, ntɔ ntɔ, awɔu inɛ akã nŋai, domi awɔ mɔ inɛi Galileei.
Ŋɔi Piɛɛ í ceekpe í ni, n kù mà mɔkɔ iyi ì waa fãau bɛ ŋa.
Bɛ ɡbakã ajɛɛ í kɔ isɛ ɡbeejisiaɛ. Ŋɔi Piɛɛ í ye ɡiɡii ide iyi Jesu í sɔ̃ɔu wo í ni, hee ajɛɛ ku maa kɔ isɛ ɡbeeji aa jã isɛ ɡbɛɛta i ni i kù màm. Ŋɔi Piɛɛ í lɔsi ku kpata.
Ŋɔi daadaakɔ inɛ nɡboi woo weei Ilaaɔ̃ ŋau do inɛ nɡbo ŋau do woo kɔ inɛ ŋa si wooda ŋau do inɛ ŋa iyi à ɡbe si iɡbɛi woo kiiti ŋau fei à tɔtɔɔ à wũa ideu ajɔ. Nɔ à dĩ Jesu à koo à daa Pilati si awɔ.
Ŋɔi Pilati í beeɛ í ni, awɔi ì jɛ ilaalui Zuifu ŋa? Nɔ Jesu í jɛaa í ni, oo, si bɛi ì fɔ.
Ŋɔi inɛ nɡboi woo wee ŋau à má Jesu ide ikã ikã fei.
Ŋɔi Pilati í beeɛ má í ni, i kù waa fɔ ide ɡɔ? I kù ɡbɔ bɛi à waa niɛ?
Amma Jesu kù jɛ ide kãma má hee biti í mu Pilati.
Wee si jinɡaui Iku ku kua fei Pilati í ya jɔ̀ inɛi piisɔ̃ɔ akã iyi zamaa í bii.
Wee inɛ ɡɔ í wa ile piisɔ̃ɔ bɛ do kpaasiɛ ŋa si na iyi í jɔ̀ à kpa inɛ ɡɔ si waatii ide ku kɔ nŋa. Iriɛi Barabasi.
Ŋɔi zamaau í bɔ bi Pilati à waa tɔɔɛ ku cea aŋa bɛi í ya ce nŋa adɔ̃ fei si jinɡauu.
Ŋɔi Pilati í bee ŋa í ni, ì bi n jɔ̀ nŋɛ ilaalui Zuifu ŋau ŋa?
Í fɔ bɛɛbɛi si na iyi í jɔ̀ wa mà sãa sãa iyi na iɡui í jɔ̀ inɛ nɡboi woo weei Ilaaɔ̃ ŋau à daa nŋu Jesu si awɔ.
Amma inɛ nɡboi woo weei Ilaaɔ̃ ŋau à wasi ku mante zamaau à ni a sɔ̃ Pilati ku nya nŋa Barabasi.
Nɔ Pilati í bee ŋa má í ni, to, bɛirei ì bi n cea inɛ iyi ì ya maa kpe ilaalui Zuifu ŋau.
Ŋɔi à dɔ̃ anu à ni, kpakpaɛ si jĩi ku ɡaau.
Nɔ Pilati í bee ŋa í ni, laalɔ yoomai í bɛi í ce. Amma bɛ́i Pilati wa fɔ fei, bɛɛbɛ mɔi inɛ ŋau à ya dɔ̃ anu hee lele a ni, kpakpaɛ si jĩi ku ɡaau.
Si na iyi í jɔ̀ Pilati í bi ku ce iyi á dɔ̃a zamaau si, nŋui í jɔ̀ í nya nŋa Barabasi nɔ í mu Jesu í jɔ̀ à tɛaa kpɔtɔɔ. Si anyiɛ, nɔ í daa sooɡe ŋa si awɔ a koo a kpakpaɛ si jĩi ku ɡaau.
Ŋɔi sooɡe ŋau à ɡbã Jesu à bɔòɛ kabai ilaalu, nɔ à tɔtɔɔ sooɡe ŋa iyi à ɡbe ŋau fei bɛ.
Ŋɔi à daa Jesu si ibɔ nkpa sisɔ ɡɔ, nɔ à ba fulai aɡũ à daa si iriɛ.
Ŋɔi à yaakoɛ à waa ni, fɔɔ ilaalui Zuifu ŋa.
Ŋɔi à ya maa cãa kpokpoo si iriɛ, a maa tusiɛ antɔ, nɔ à waa ɡulɛa à waa sɛɛbata si wajuɛ.
Iyi à yaakoɛ à tã, ŋɔi à nyaa ibɔ nkpau à bɛi à daa si ibɔɛ, nɔ à bɔòɛ waduude à koo à kpakpaɛ si jĩi ku ɡaau.
Wee inɛi Sirɛni ɡɔ iyi à ya kpe Simɔɔ wa baa hai iko, nɔ í to wa bɛ. Baai Alesandu do Rufusui. Iyi í to wa nɔ sooɡe ŋau à muu do ɡbuɡbã à kãa jĩi ku ɡaau bii aa kpakpa si Jesuu.
Ŋɔi à bɔò nŋu do Jesu si inya ɡɔ iyi à ya kpe Gɔɔɡɔta, waatɔ inya iyi í jɔ kokoi iri.
Nɔ à ná Jesu atɛ̃ vɛ̃ɛ iyi à yɔɡɛɛ do iwɔ iyi à ya kpe miru, amma í kɔ ku mɔɔ.
Ŋɔi à kpakpaɛ si jĩi nɔu. Si anyiɛ sooɡe ŋau à ta kpasa si jĩnɛɛ ŋa a ba a yɛ iyi inɛ fei á ba. Bɛɛbɛi à ce ikpɛ̃i jaaɛɛ ŋau.
Daakɔ zakai bɛi isɔ mɛɛsãi à kpakpaɛ si jĩi nɔu.
Ŋɔi à kɔ kuraraɛ si jĩi ɡɔ à masi jĩi bii à kpakpaɛu, à ni ilaalui Zuifu ŋa.
Ŋɔi à kpakpa ile minji ɡɔ ŋa bɛ má, inɛ akã ikpa awɔ njɛɛ, inɛ akã mɔ ikpa awɔ canɡaɛ. [
Bɛɛbɛi kukɔi idei Ilaaɔ̃ í kɔ̃ iyi í ni, à dooaɛ si inɛ laalɔ ŋa.]
Woo lɔ ŋa à ya maa ɡuɡbã iri a buu a maa ni, ahã, kù jɛ awɔi ì ni aa lɛɡɛ kpasɛ̃i Ilaaɔ̃u nɔ i maa ma si afei ajɔ mɛɛta?
To, faaba araɛ bɛ, kita hai si antai jĩi ku ɡaauu.
Bɛɛbɛ mɔi inɛ nɡboi woo weei Ilaaɔ̃ ŋau do woo kɔ inɛ ŋa si wooda ŋau à waa yaakoɛ. À sɔ̃ njɛ à waa ni, í faaba inɛ ɡɔ ŋa amma kaa yɔkɔ ku faaba araɛ.
Bɛbɛi, nŋu Kirisi ilaalui Izirɛliu ku kita wa hai si jĩi nɔu ku ba ka yɔɔ, nɔ ka dasiɛ naanɛ. Bɛɛbɛ mɔi, inɛ ŋa iyi à kpakpa do Jesu ajɔ́u à ya maa yaakoɛ.
Ŋɔi dasã nkpau ilu í kuku si ilɛ fei hee í koo í to isɔ mɛɛtai alɛ.
Ŋɔi si isɔ mɛɛtau Jesu í dɔ̃ anu hee lele í ni, Eloi, Eloi, lama sabatani, waatɔ Ilaaɔ̃, Ilaaɔ̃, na mii í ce ì fũsim awɔ.
Ŋɔi inɛ ɡɔ ŋa iyi à wa bɛu à ɡbɔ ideu. Nɔ à ni, i ɡbɔ, wa kpe Elii.
Ŋɔi inɛ akã nŋa í sɛi í koo í dĩ kanya si ɡolo ɡɔ í sɔsi inyiikã í bɛi í naa í toa Jesu ku cɔ̃ɔcɔ̃ɔɛ, nɔ í ni, ka leekĩ, ka cɔ ma Elii á naa ku kitaɛ hai si jĩi ku ɡaauu.
Ŋɔi Jesu í dɔ̃ anu hee lele í bɛi í ku.
Asee, waati bɛɛbɛ si ilui Zeruzalɛmu, ridoo iyi í wa kpasɛ̃i Ilaaɔ̃u í ɡa í kpɛ̃ minji hai lele hee ku bɔ ilɛ.
Inɛ nɡboi sooɡe ŋa iyi í wa wajui Jesu í yɛ yaase bɛi í ce í bɛi í ku, nɔ í ni, ntɔ ntɔ, inɛɛu ihɛ̃ Amai Ilaaɔ̃i.
Ŋɔi inaabo ɡɔ ŋa mɔ à wa bɛ à waa cɔ ilu wa hai jĩijĩ. Si inɔ nŋa Maari inɛi Madalau í wa bɛ do Salomee do Maari, iyei Zozee do Zaaki iyi í jɛ ama awaasũu.
Wee hai tako, waati iyi Jesu í wa ilɛi Galilee, aŋai à tooɛ à ya maa cea icɛ. Nɔ inaabo nkpɔ ɡɔ ŋa mɔ à wa bɛ, iyi aŋaò ŋa à sì Jesu wa iyi wa naa Zeruzalɛmu.
Iyi alɛ í lɛ, ŋɔi Zozɛfu inɛi Arimateeu í naa bɛ. Í bɛi í jɛ ilu bɛɛrɛ si inɔi Zuifu woo kiiti ŋau, nɔ wa cɔ kpãa iyi Ilaaɔ̃ á na ku jɛ bomma. Wee ajɔi sɔɔlui jinɡaui. Iju kumáɛ ajɔi kusĩmii á jɛ. Na ŋɔi í jɔ̀ Zozɛfu í bɔ bi Pilati do wɔɔkɔ ku tɔɔɛ ikui Jesu.
<range>
Ŋɔi Pilati í biti do iyi í ɡbɔ à ni í kú tã. Ŋɔi í kpe inɛ nɡboi sooɡe ŋau í beeɛ ma Jesu í kú í kpɛ.
Iyi inɛ nɡboi sooɡe ŋau í sisiaa yaase bɛi Jesu í kuò, ŋɔi í jɛsi Zozɛfu koo so ikuu.
Ŋɔi Zozɛfu í koo í ra acɔ fũfũ, nɔ í nya ikui Jesu wa hai si jĩi ku ɡaauu, í woo do acɔu. Nɔ í suu si isai kuta ɡɔ iyi à ɡbe wo. Si anyiɛ í bimbili kuta nla ɡɔ í dĩò andɛi balɛu.
Ŋɔi Maari inɛi Madalau do Maari iyei Zozee à yɛ bii à waa dasi ikui Jesuu.
Iyi ajɔi kusĩmi í lɔ, ŋɔi Maari inɛi Madalau do Salomee do Maari iyei Zaaki, à ra tulare iyi aa koo a fãsi ikui Jesu.
Ŋɔi ajɔ amaazuma daadaakɔu abo ŋau à bɔ bi balɛu,
ŋɔi à waa bee njɛ si kpãau à waa ni, yooi á tale nwa kutau hai si andɛi balɛu ya.
À waa fɔ bɛɛbɛi si na iyi í jɔ̀ kutau í la í caa. Amma iyi à cɔ waju à yɛ kutau í bimbili.
Ŋɔi à lɔ inɔ balɛu nɔ à yɛ awaasũ ɡɔ wa buba do awɔ njɛ bɛ, wa dasi jaba fũfũ, nɔ njo í mu ŋa jiida jiida.
Ŋɔi í sɔ̃ ŋa í ni, i maà jɔ̀ njo ku mu ŋɛ. Ǹ mà iyi Jesu, inɛi Nazarɛtiui ì waa dɛdɛ ŋa, iyi à kpakpa si jĩi ku ɡaauu. Í jĩ hai si balɛ, kù wa ihɛ̃ má. I cɔ tenɡi bii à dasiɛu wo.
Amma i koo bɛbɛi i koo i sɔ̃ mɔcɔɛ ŋau do Piɛɛ takaɛ i ni, á cua nŋɛ ku bɔ ilɛi Galilee. Bɛi aa koo i yɔɔ ŋa si bɛi í sɔ̃ ŋɛ wo.
Ŋɔi à fita wa à sa hai bi balɛu do kuyaya domi njo í mu ŋa ntɔ ntɔ. A kù nɔ a kù sɔ̃ inɛ ɡɔ ideu na irii njo iyi í mu ŋau. [
Iyi Jesu í jĩ hai si balɛ ajɔ amaazuma daadaakɔu, bi Maari inɛi Madalaui í tako í nyisi araɛ. Maariui Jesu í tako í lelea inɛi inɔɔko mɛɛje wo.
Ŋɔi abou í koo í sɔ̃ kpaasiɛ ŋa laabaauu. Aŋai à waa too Jesu wo nɔ à wɛɛò inɔ kufɔ à wasi ku kpata.
Iyi í ni Jesu í jĩ má, nŋu í yɔɔ, a kù dasiɛ naanɛ.
Si anyii nŋu, ŋɔi Jesu í tusɛ araɛ bi mɔcɔ minjiɛ ɡɔ ŋa iyi à waa nɛ si kpãa, à waa bɔ ilɛɛko. Amma í kpaasi araɛ si kuyɛ nŋa.
Ŋɔi inɛ ŋau à baa inɔ ilu nɔ à koo à sɔ̃ inɛ bubu ŋau, amma kpaasi ŋau a kù dasi aŋa mɔ naanɛ má.
Si anyiɛ Jesu í koo í tusɛ araɛ bi mɔcɔ maatakã ŋau bii à waa jɛ. Ŋɔi í ɡbaɡba si ŋa na naanɛ hai dasi nŋa do idɔ kule nŋa, si na iyi í jɔ̀ a kù jɛsi idei inɛ ŋa iyi à yɔɔ í jĩ hai si balɛu.
Ŋɔi í sɔ̃ ŋa í ni, i bɔ si andunya fei, nɔ i waazoa inɛ baa yooma fei laabaau jiidau ŋa.
Inɛ iyi í dasi naanɛ nɔ í jɔ̀ à dasiɛ inyi á ba faaba, amma inɛ iyi kù dasi naanɛ, Ilaaɔ̃ á yɛ taaleɛ ku kpãa iju.
I cɔ maamaake ɡɔ ŋa iyi woo dasim naanɛ ŋa aa ce. Aa lele inɛi inɔɔko ŋa do irim, nɔ aa fɔ ide do fee ŋa iyi i kù waa ɡbɔ ŋa.
Aa mu njo ŋa do awɔ, nɔ baa bii à mɔ kɔɔtɛ̃ ɡɔ kaa ce nŋa ide kãma. Aa lesi bɔ̃ɔ ŋa awɔ nɔ a ba iri.
Iyi Lafɛ̃ɛ Jesu í sɔ̃ ŋa ideu í tã, ŋɔi à soo lele í koo í buba si awɔ njɛi Ilaaɔ̃.
Ŋɔi mɔcɔ ŋau à koo à waa waazoa inɛ ŋa bii fei. Nɔ Lafɛ̃ɛ wa sobi ŋa si icɛu, í jɔ̀ à ya maa ce maamaake ŋa ku ba inɛ ŋa a mà iyi ide nŋa í jɛ ntɔ.]
Baakɔɔm Teofilu, ilu bɛɛrɛ nla, ǹ wa n ceɛ fɔɔ. Í sĩaam si n kɔɛ tiau ihɛ̃ wa n sɔ̃ɛ dee dee mii iyi í ce si anini nwa. Inɛ ŋa iyi à yɔɔ hai sinte, nɔ à baa à jɛ woo ce icɛi ideu, aŋai à sɔ̃ wa. Iyi inɛ ŋa à ɡbɔɔ, inɛ nkpɔ nkpɔi í ce kookaai ku ba a kɔɔ dee dee. Nɔ í sĩaam si amu mɔ n kɔɛ wa ku ba i mà kam kam iyi ide ŋa iyi à kɔɛ siu ntɔi, domi ǹ wũa ideu fei hai sinteɛ.
<range>
<range>
<range>
Si waati iyi Herodu í jɛ ilaalui Zudee, woo weei Ilaaɔ̃ ɡɔ í wa bɛ à ya kpoo Zakari. Si wuai woo weei Ilaaɔ̃ ŋa iyi í jɛ ti Abiai í wa. Aboɛi à ya kpe Elizabɛti. Si dimii Arɔ̃ɔ iyi í jɛ woo wee nla sintei Ilaaɔ̃ui í wa.
Aŋa minji fei à jɛ dee dee si wajui Ilaaɔ̃ nɔ à waa jirima woodai Lafɛ̃ɛ do ideɛ fei mam mam.
Amma a kù nɛ ama domi Elizabɛti ɡbɛndai, nɔ aŋa minji fei à ɡbo tã.
Ajɔ nŋu ɡɔ, Zakari wa ce icɛi kuweeɛ si wajui Ilaaɔ̃ domi si wuaɛi kuweeu í to si.
Wee, à ya ta kpasai ku ba a mà inɛ iyi á lɔ si kpasɛ̃i Ilaaɔ̃ koo jo tulare. Ŋɔi ajɔ nŋu bɛ, kpasau í so Zakari, ŋɔi í jɔ̀ í lɔ inɔ ileu koo jo tulareu.
Nɔ zamaau fei wa ce kutɔɔ waduude si waati iyi wa jo tulareu.
Ŋɔi amalekai Ilaaɔ̃ ɡɔ í naa siɛ, wa leekĩ si awɔ njɛi bi ku jo tulareu.
Iyi Zakari í yɔɔ ŋɔi ziɡiɛ í da, nɔ njo í muu hee í caa.
Amma amalekau í sɔ̃ɔ í ni, maà jɔ̀ njo ku muɛ, Zakari. Ilaaɔ̃ í ɡbɔ kutɔɔɛ. Elizabɛti aboɛ á bíɛ ama inɛmɔkɔ nɔ i sɔɔ Zãa.
Aa nɛ inɔ didɔ̃ nla nla nɔ inɛ nkpɔ á wɛɛ do inɔ didɔ̃ na kubiɛ,
si na iyi í jɔ̀ inɛ nlai á jɛ si wajui Aɔ̃ Lafɛ̃ɛ. Kaa mɔ vɛ̃ɛ, hee má jɛ atɛ̃ kulele mmu ɡɔ. Nɔ á kɔ̃ò Hundei Ilaaɔ̃ hai inɔi iyeɛ.
Á jɔ̀ inɛi Izirɛli nkpɔ ku kpaasi idɔ nɔ a nyi wa bi Aɔ̃ Lafɛ̃ɛ nŋa.
Nŋui á cuaa Ilaaɔ̃ nɔ ku yɛ bɛi Elii walii nlai takou. Gbuɡbãɛ mɔ á yɛi bɛi ti Elii. Á jɔ̀ baa do ama nŋa ŋa a ɡbɔsi njɛ, nɔ á jɔ̀ hai ɡbɔ ide ŋa mɔ a ce lasabu bɛi inɛ dee dee ŋa.
Amma Zakari í sɔ̃ amalekau í ni, amu wee ǹ ɡbo tã nɔ abom mɔ í ce inɛ nɡbo. To, bɛirei an ce n mà iyi ideu á ce.
Ŋɔi amalekau í jɛaa í ni, amui Gabiɛli. Amui ǹ ya n wa bi Ilaaɔ̃ n maa n ceaa icɛ. Nŋui í bɛm wa n na n baɛ ide ku fɔ nɔ n sisiɛ laabaau jiidau ihɛ̃.
Amma i kù dasi idem nɔu naanɛ baa do iyi á na ku ce bii waatiɛ í to. Na nŋu, aa dekĩ, i kaa yɔkɔ i fɔ ide má í ɡbe ajɔ iyi ideu í cei.
Wee inɛ ŋa à waa deɡbe Zakari, nɔ à biti do iyi wa kpɛ inɔ kpasɛ̃i Ilaaɔ̃ bɛ.
Iyi í fita wa, kù yɔkɔ ku ba ŋa ide ku fɔ má, ŋɔi à mà iyi í ce kuyɛ ɡɔi si inɔ ileu bɛ. Wa ba ŋa ide ku fɔ do awɔ ku nyisi iyi ntɔi, amma kù yɔkɔ ku fɔ ide do ɡɛlɛ.
Si anyii kuyɛu, Zakari í mɔsi icɛɛ má hee í koo í to ajɔ iyi icɛɛ í kpa iri inɔ kpasɛ̃ bɛ. Ŋɔi í nyi ideɛ.
Si anyiɛ, Elizabɛti aboɛ í ba asĩ, nɔ wa sinɡa araɛ zakai cukpa miu, í ni,
cɔ mii iyi Ilaaɔ̃ í ceem. Í cɔm do iju jiida nɔ í nyaam anyɔ si wajui amanɛ ŋa.
Iyi asĩi Elizabɛti í ba cukpa mɛɛfa, ŋɔi Ilaaɔ̃ í bɛ amaleka Gabiɛli Nazarɛti si ilɛi Galilee.
Í bɔɔi bi mudɛ̃ɛ ɡɔ iyi kù mà mɔkɔ, amma à mua awaasũ ɡɔ iyi à ya kpe Zozɛfu, si dimii ilaalu Davidi. Irii mudɛ̃ɛui í jɛ Maari.
Amalekau í lɔ bi tɛɛ í sɔ̃ɔ í ni, ǹ wa n ceɛ fɔɔ, awɔ iyi Ilaaɔ̃ í cea didɔ̃. Aɔ̃ Lafɛ̃ɛ í wɛɛ do awɔ.
Ŋɔi Maari í biti do ideu nɔ wa bee araɛ ide wa ni, yoomai í jɛ yaasei fɔɔu ihɛ̃.
Ŋɔi amalekau í sɔ̃ɔ í ni, maà jɔ̀ njo ku muɛ Maari. Ilaaɔ̃ í ceeɛ didɔ̃.
Aa ba asĩ i bí ama inɛmɔkɔ nɔ i sɔɔ Jesu.
Á na ku jɛ inɛ nla. Amai Ilaaɔ̃i aa ya kpoo, nŋu iyi kù nɛ saa. Aɔ̃ Lafɛ̃ɛ á coo ilaalu, á náa bommai Davidi balaɛ.
Nŋui á jɛ bomma si dimii Zakɔbu do ajɔ fei. Bommaɛ kaa nɛ kɔɔ .
Ŋɔi Maari í bee amalekau í ni, bɛirei á ce ku ce, si bɛi n kù mà mɔkɔ.
Ŋɔi amalekau í jɛaa í ni, Hundei Ilaaɔ̃i á naa siɛ, nɔ ɡbuɡbãɛ ku biiɛ bɛi jĩjĩ. Nŋui í jɔ̀ aa kpe ama kumá iyi aa na i biu Amai Ilaaɔ̃.
Elizabɛti nyaanzeɛu mɔ iyi à ya maa kpe ɡbɛndau, do si aɡboɛu fei, í nɛ asĩi ama inɛmɔkɔ. Í wɛɛ si cukpa mɛɛfasiaɛ nsɛi.
Maari, jɔ̀ i mà iyi nkãma kù wɛɛ iyi Ilaaɔ̃ í mɔnɡɔ.
Ŋɔi Maari í ni, amu woo ce icɛi Aɔ̃ Lafɛ̃ɛi. Fei ndɛɛ ku ceem bɛi ì sɔ̃m nɔu. Ŋɔi amalekau í nɛ.
Si anyii nŋu, ŋɔi Maari í dede do saasa í dasi kpãa wa nɛ ikpa ɡeete ŋa, í bɔ ilu ɡɔ si ilɛi Zudee.
Iyi í to bɛ ŋɔi í lɔ kpasɛ̃i Zakari nɔ í ce Elizabɛti fɔɔ.
Waati iyi Elizabɛti í ɡbɔ fɔɔi Maariu, ŋɔi amau í yaɡa si inɔɛ, nɔ Elizabɛti í kɔ̃ò Hundei Ilaaɔ̃.
Nɔ í dɔ̃ anu hee lele í ni, Ilaaɔ̃ í weeɛ í re inaabo fei, nɔ kuweeu á sɔ si ama iyi aa na i bíu.
Yooi ǹ jɛ hee iyei Lafɛ̃ɛm í naa bi tom.
Waati iyi ǹ ɡbɔ fɔɔɛu bɛ, ama iyi í wa inɔm í yaɡa do inɔ didɔ̃.
Ilu inɔ didɔ̃i awɔ iyi ì dasi naanɛ iyi mii iyi Ilaaɔ̃ í sɔ̃ɛ á na ku ce.
Nɔ Maari í ni, Idɔm wa saabu Aɔ̃ Lafɛ̃ɛ.
Nɔ ǹ wɛɛò inɔ didɔ̃ na irii Ilaaɔ̃ Woo faabam,
Si na iyi í jɔ̀ í kãsim iju jiidaɛ, amu woo ce icɛɛ iyi n kù jɛ nɡɔɡɔ. Nɔ hai nsɛi inɛi andunya ŋa fei aa maa ni amuu ilu inɔ didɔ̃i,
Domi Ilaaɔ̃, ilu ɡbuɡbã fei í ceem mii nla nla. Iriɛ í má.
Í ya ce araarei inɛ ŋa iyi à waa jirimaɛ hee do ajɔ fei.
Í ce icɛ ɡbuɡbã ŋa do ɡbuɡbãi awɔɛ Nɔ í fanɡaa inɛ ŋa iyi lasabui idɔ nŋa í nɛ faao.
Í kɛkɛ ilaalu ŋa si batai bomma nŋa ŋa, Nɔ í so ilu are ŋa lele.
Í jɔ̀ inɛ ŋa iyi ari wa kpa à jɛ mii jiida ŋa à yo, Amma í lele ilu fia ŋa awɔ nɡbɛ.
Í sobi inɛi Izirɛli woo ce icɛɛ ŋa, Í ce araare nŋa hee do ajɔ fei Bɛi í tako í sɔ̃ Aburahamu do tɔkuɛ ŋa Aŋa iyi à jɛ bala nwa ŋa.
<range>
Iri iyi Maari í kɔ̃u mbɛ. Si anyiɛ nɔ í buba bi Elizabɛti bɛ zakai cukpa mɛɛta, í bɛi í nyi ideɛ.
Awaati í to bii Elizabɛti á bí amaɛ, nɔ í bí ama inɛmɔkɔ.
Kpaasiɛ ŋa do nyaanzeɛ ŋa à ɡbɔ iyi Aɔ̃ Lafɛ̃ɛ í ce araareɛ ntɔ ntɔ, nɔ aŋaò ŋa à wɛɛò inɔ didɔ̃ ajɔ.
Si ajɔ mɛɛjɔsia à naa ku dasi amau banɡo, nɔ à waa bi à kpoo Zakari, irii baaɛu.
Amma iyeɛ í so ide í ni, aawo, Zãai aa kpoo.
Ŋɔi à sɔ̃ɔ à ni, si nyaanzeɛ inɛ kãma kù nɛ dimii iriu bɛ.
Nɔ à bee baaɛ do awɔ ku ba a mà bɛi í bi a kpe amau.
Ŋɔi Zakari í tɔɔ mii ɡɔ si bii á kɔ si, nɔ í kɔ í ni, Zãai í jɛ iriɛ. Nɔ aŋa fei à biti.
Ŋɔi ɡbakã Zakari í yɔkɔ í fɔ ide do ɡɛlɛɛ, nɔ í lɔsi ide ku fɔ wa saabuò Ilaaɔ̃.
Ŋɔi njo í mu hee do inɛ ŋa iyi à wa amɛɛ amɛɛ fei. Nɔ si ilɛɛkoi ɡeetei Zudee ŋa fei inɛ ŋa à wasi ku ce faajii ideu.
Inɛ ŋa iyi à ɡbɔ ideu fei à ya maa muui si idɔ nŋa nɔ a maa ni, debɛi, bɛirei amau ihɛ̃ á na ku jɛ. Mii ŋa iyi í ceu ihɛ̃ fei wa nyisi iyi ɡbuɡbãi Ilaaɔ̃ í wɛɛ do nŋu.
Ŋɔi Zakari baai amau í kɔ̃ò Hundei Ilaaɔ̃, nɔ í ce walii í ni,
Saabui í jɛ ti Ilaaɔ̃ Lafɛ̃ɛi inɛi Izirɛli ŋa Si na iyi í jɔ̀ í naa bi inɛɛ ŋa í na í ya ŋa.
Nɔ í naa nwa Woo faaba ilu ɡbuɡbã wa si nyaanzei ilaalu Davidi amaacɛɛu,
Si bɛi í jɔ̀ walii kumáɛ ŋau à fɔ wo hai ku kpɛ.
Nŋui á faaba wa hai si awɔi mbɛɛ nwa ŋa, Do hai bi inɛ ŋa iyi à cé wa fei.
Bɛɛbɛi í nyisi bala nwa ŋa araareɛ, Nɔ wa yeò ɡiɡii akabuu kumáɛ.
Akabuuui í jɛ kuwã iyi í cea Aburahamu bala nwa,
Í ni nŋu á nya wa hai si awɔi mbɛɛ nwa ŋa, Nɔ nŋu ku jɔ̀ ka cea nŋu icɛ do wɔɔkɔ.
Nɔ icɛ iyi aa ka ceau ku jɛ do idɔ kumá nɔ ka jɛ dee dee si wajuɛ do ajɔ fei si kuwɛɛ nwa.
Nɔ awɔ amam, aa kpeɛ waliii Ilaaɔ̃, nŋu iyi kù nɛ saa, Domi aa cuaa Lafɛ̃ɛ i maa teesea kpãa,
Nɔ aa jɔ̀ inɛɛ ŋa a mà iyi aŋa aa ba faaba waati iyi Ilaaɔ̃ á nya dulum du ŋa.
Ntɔ ntɔ, araarei Ilaaɔ̃ Lafɛ̃ɛ nwa í lá si wa. Na saabui araareɛui í jɔ̀ inya kumá í naa si wa hai lele bɛi nunui daakɔ,
Ku ba ku má inya si inɛ ŋa iyi à waa buba si ilu kuku do si jĩjĩi iku Ku maa nɛò awa fei si kpãai laakai akã.
Iri iyi Zakari í kɔ̃u mbɛ. Si anyii nŋu amau wa la, nɔ bisiɛ wa kɔ̃ɔsi nɔ í koo í wa ɡbabua hee í koo í tóò ajɔ iyi í nyisi araɛ bantuma si wajui inɛi Izirɛli ŋa.
Waati bɛɛbɛ, ilaalu nlai Romu iyi à ya kpe Oɡusitu í na wooda í ni a ce inɛ ŋa kuka si ilɛɛ fei.
Kuka sinteu ihɛ̃ à cooi si waati iyi Kiriniusi wa jɛ ilu ilɛ si ilɛi Siri.
Nɔ inɛ fei í nɛ si iluɛ koo na iriɛ a kɔɔ si tia.
Ŋɔi Zozɛfu mɔ í nɛ hai Nazarɛti si ilɛi Galilee, í bɔ ilɛi Zudee si ilui Davidi iyi à ya kpe Betelehɛmu, domi nŋu mɔ nyaanzei Davidii wa jɛ.
Í bɔ ku na iriɛ, nŋu do Maari aboɛ iyi í nɛ asĩ .
Si waati iyi à wa bɛ, ajɔ í na í to bii á bí amaɛ.
Nɔ í bí ama sinteɛ, ama inɛmɔkɔ. Í biiɛ do acɔ nɔ í tɔɔ si bi ku jɛi anɡudã ŋa, si na iyi í jɔ̀ inya kù wɛɛ bii inɛ njoo ŋa aa sɔ.
Woo deɡbe ɡɔ ŋa à wa inɔ sako bɛ, à waa deɡbe anɡudã ŋa idũ.
Ŋɔi amalekai Aɔ̃ Lafɛ̃ɛ ɡɔ í faata si ŋa wa, nɔ inya kumá nla ɡɔ í kaako ŋa. Inya kumáu amboei Lafɛ̃ɛui. Ŋɔi njo í mu ŋa jiida.
Amma amalekau í sɔ̃ ŋa í ni, i maà jɔ̀ njo ku mu ŋɛ. Laabaau jiidai ǹ naa ku sisi nŋɛ, iyi á jɛa inɛ fei inɔ didɔ̃ nla nla.
Laabaauu wee. Nnyi, si ilui Davidi, à bí nŋɛ Woo faaba. Nŋui í jɛ Lafɛ̃ɛ, inɛ iyi Ilaaɔ̃ í cicau.
Yaase bɛi aa màau ŋa wee. Aa yɛ ama kpɔtɔɔ ɡɔ bɛ à biiɛ do acɔ, wa sũ si bi ku jɛi anɡudã ŋa.
Iyi í fɔ bɛɛbɛ í tã ŋɔi ɡbakã amaleka mmu ɡɔ ŋa à naa bi tɛɛ aŋa nkpɔ nkpɔ nɔ à saabu Ilaaɔ̃ à waa ni,
ka jɔ̀ irii Ilaaɔ̃ ku nɛ amboe hee lele. Nɔ laakai ku sũ ku wa si ilɛ si inɛ ŋa iyi Ilaaɔ̃ í bi.
Ŋɔi amaleka ŋau à jɔ̀ ŋa à nyi lele. Si anyii nŋu, woo deɡbe ŋau à sabuu njɛ à waa ni, debɛi, ka bɔ Betelehɛmu, kaa cɔ mii iyi í ce, iyi Aɔ̃ Lafɛ̃ɛ í jɔ̀ à mà.
Nɔ à ce saasa à sɛi à koo. Ŋɔi à to nɔ à yɛ Maari do Zozɛfu, do ama kpɔtɔɔu bii wa sũ si bi ku jɛi anɡudã ŋa.
Iyi à yɔɔ, à waa sisi mii iyi amalekau í sɔ̃ ŋa si ɡãmɛi amau.
Nɔ inɛ ŋa iyi à ɡbɔ idei woo deɡbe ŋau fei ideu í ya mu ŋa bitii.
Amma Maari njɛ wa mu fei ndɛɛ si idɔɛ, nɔ wa lasabu si do laakai.
Ŋɔi woo deɡbe ŋau à sinda à waa nɛ. Nɔ à waa nyisi amboei Ilaaɔ̃, à waa saabuɛ na irii mii iyi à ɡbɔ do iyi à yɛ fei, domi fei ndɛɛ í cei si bɛi amalekau í sisi nŋa.
Si ajɔ mɛɛjɔsia ŋɔi à sɔɔ Jesu, iri iyi amalekau í ni a kpoo hai waati iyi iyeɛ kù nɛ asĩu. Ajɔ nŋu bɛ mɔi aa dasiɛ banɡo.
Mii iyi Moizi í kɔ si woodaɛ wee. Í ni, ama inɛmɔkɔ iyi à bí sinte fei aa nyaa ikãi ku jɛ ti Aɔ̃ Lafɛ̃ɛ. Na ŋɔi í jɔ̀ iyi waati í to si bii aa ce kuwee Maari ku bɛi ku má si ayawo iyi í ceu Zozɛfu do Maari à so amau à bɔò Zeruzalɛmu ku ba a nyisi Aɔ̃ Lafɛ̃ɛ
<range>
nɔ a ce kuwee. Kuweeu do kufe minji wala do ankasiidi minjii à ya cooò si bɛi à kɔɔ si woodai Aɔ̃ Lafɛ̃ɛ.
Wee mɔkɔ ɡɔ í wa Zeruzalɛmu bɛ à ya kpoo Simeɔ̃. Mɔkɔu í jɛ inɛ dee dee nɔ í mà bɛɛrɛi Ilaaɔ̃. Wa deɡbe inɛ iyi á na ku tũ idɔi inɛi Izirɛli ŋa nɔ Hundei Ilaaɔ̃ í wɛɛ do nŋu.
Hundei Ilaaɔ̃u í sɔ̃ɔ wo í ni á yɛ inɛ iyi Aɔ̃ Lafɛ̃ɛ í cicau ku bɛi ku ku.
Ŋɔi Hundeu í tale siɛ kpasɛ̃i Ilaaɔ̃ ku bɔ. Iyi iyeò baai Jesu ŋa à lɔòɛ bɛ ku ba a cea bɛi wooda í fɔ,
ŋɔi Simeɔ̃ í ɡbaa í muu si awɔɛ í saabu Ilaaɔ̃ wa ni,
Lafɛ̃ɛ, nsɛi jɔ̀ amu woo ce icɛɛ n jɔ̀ andunya do laakai ku sũ si bɛi ì sɔ̃m wo,
Domi ijum í yɛ faabaɛ,
Iyi ì ce sɔɔluɛ si wajui dimi fei.
Nŋui í jɛ inya kumá iyi á nyisi dimi mmu ŋa kpãaɛ. Nɔ nŋui í jɛ amboei inɛɛ ŋa, inɛi Izirɛli ŋa.
Ide iyi Simeɔ̃ wa fɔ si ɡãmɛi amau í mu iyeò baaɛ fei biti.
Simeɔ̃ í wee nŋa nɔ í sɔ̃ Maari iyei Jesuu í ni, Ilaaɔ̃ í cica amau ihɛ̃i ku kɛkɛ inɛ nkpɔ nɔ ku dede inɛ nkpɔ mɔ si inɔi inɛi Izirɛli ŋa. Nŋui Ilaaɔ̃ í bɛ wa ku jɛ bɛi nyinda, amma inɛ ŋa aa kɔ siɛ.
Nɔ lasabui idɔi inɛ nkpɔ kú fita ɡbuɡbãa. Awɔ takaɛ, inɔ ku fɔ á ɡũɛ ajɔ akã si idɔɛ bɛi taakuba.
Inaabo walii ɡɔ mɔ í wa bɛ à ya kpoo Ana, amai Fanuɛli si dimii Azɛɛ ŋa. Abou í ɡbo ntɔ ntɔ. Í ce muau zakai adɔ̃ mɛɛje mɔkɔɛ kù bɛi kù na kù wɛɛ,
nɔ í buba jaaɔ̃ adɔ̃ nkpɔ nkpɔ. Nsɛi abou í nɛ adɔ̃ cinɛ do mɛɛ, nɔ ci ya fita hai bantumai kpasɛ̃i Ilaaɔ̃. Dasã do idũ fei, í ya maa cea Ilaaɔ̃ icɛi do anu kudĩ do kutɔɔ.
Waati bɛɛbɛ nŋu mɔ í sɛkɛɛ si ŋa wa, wa saabu Ilaaɔ̃, nɔ í lɔsi idei amau ku sisia inɛ ŋa iyi à waa deɡbe inɛ iyi á na ku faaba inɛi Zeruzalɛmu ŋa fei.
Waati iyi iyeò baai Jesu ŋa à tã mii ŋa iyi woodai Aɔ̃ Lafɛ̃ɛ í ni a ceu fei, ŋɔi à nyi Nazarɛti ilu nŋa si ilɛi Galilee.
Nɔ amau wa la, ɡbuɡbãɛ wa kɔ̃ɔsi nɔ í kɔ̃ò bisi. Nɔ didɔ̃i Ilaaɔ̃ í wɛɛa.
Adɔ̃ fei iyeò baai Jesu ŋa à ya bɔ jinɡaui Iku ku kuai Zeruzalɛmu.
Si waati iyi Jesu í nɛ adɔ̃ maateeji ŋɔi à bɔ jinɡauu si bɛi à nɛ dɔ̃ɔnɛɛ.
Iyi jinɡauu í tã à waa nɛ, ŋɔi Jesu í ɡbe Zeruzalɛmu bɛ, amma baaɛ ŋa a kù mà.
A waa tamaa bɛi í wa si inɔ nŋai. Wee à nɛi zakai ajɔ akã, ŋɔi à dɛdɛɛ si inɔi nyaanze nŋa ŋa do kpaasi nŋa ŋa.
Amma a kù yɔɔ, nɔ à sinda à nyi ikpa Zeruzalɛmu à waa dɛdɛɛ.
Si ajɔ mɛɛtasia ŋɔi à yɔɔ bantumai kpasɛ̃i Ilaaɔ̃. Wa buba si aninii woo kɔ inɛ ŋa si wooda ŋa, wa ɡbɔ ide nŋa nɔ wa bee ŋa ide.
Inɛ ŋa iyi à waa ɡbɔ ideɛ fei à bitiò bisiɛ do si bɛi wa jɛ nŋa ide.
Iyi baaɛ ŋau à yɔɔ bɛ, ŋɔi aŋa mɔ à biti, nɔ iyeɛ í ni, amam, na mii í ce ì ce nwa bɛɛbɛ. Amu do baaɛ wee, à wasi ku dɛdɛɛ do inɔ ku fɔ nla nla.
Ŋɔi í bee ŋa í ni, na mii í ce ì waa dɛdɛɛm ŋa. I kù mà ŋa iyi wũai Baam nii ǹ nɛ n ce?
Amma ide iyi wa sɔ̃ ŋau a kù ɡbɔ yaaseɛ.
Ŋɔi í too ŋa à nɛ Nazarɛti nɔ wa ɡbɔ ide nŋa. Wee iyeu wa mu ide ŋau ihɛ̃ fei si idɔɛ.
Jesu í lá wa koo nɔ bisiɛ mɔ wa kɔ̃ɔsi nɔ wa dɔ̃a Ilaaɔ̃ si hee do amanɛ ŋa fei.
Iyi ilaalu nlai Romu iyi à ya kpe Tibɛɛ í ce adɔ̃ maatũ si bommaɛ, waati bɛɛbɛ Pɔnsu Pilatii wa jɛ ilu ilɛi Zudee, nɔ Herodu mɔ wa jɛ inɛ nɡbo si ilɛi Galilee, nɔ Filipu ifɔɛu mɔ wa jɛ inɛ nɡbo si ilɛi Iture do Takoniti, nɔ Lisania mɔ wa jɛ inɛ nɡbo si ilɛi Abilɛni.
Ani do Kaifu ŋa mɔ à waa jɛ woo wee nlai Ilaaɔ̃. Waati bɛɛbɛi Ilaaɔ̃ í sɔ̃ Zãa amai Zakari ide si ɡbabua.
Nɔ Zãa í bɔ si ilu ŋa iyi à wa kɔkɔi idoi Zuudɛ̃ɛ fei wa waazo nŋa wa ni, i kpaasi idɔ ku ba Ilaaɔ̃ ku kpa idei dulum du ŋɛ nɔ a dasi ŋɛ inyi.
Bɛɛbɛi ide iyi walii Ezai í kɔ si tiaɛu í ce. Í ni, Imui inɛ ɡɔ wa dɔ̃ anu si ɡbabua wa ni, I teese kpãai Lafɛ̃ɛ ku tɛ ŋa.
Nɔ aa dĩ lɔɔma ŋau fei. Nɔ ɡeete do iri kuta fei á munɡa anu, Nɔ kpãa ku ka ŋa fei aa tɛ, Kpãa iyi í sãmi fei á sĩa.
Inɛ fei á yɛ bɛ́i Ilaaɔ̃ wa faaba wa.
Zamaa nkpɔ nkpɔi wa koo bi Zãa ku dasi ŋa inyi. Nɔ í sɔ̃ ŋa í ni, iŋɛ inɛ buu ŋa bɛi njo wukuku, yooi í sɔ̃ ŋɛ í ni i saa idɔɔkɔ̃i kiitii Ilaaɔ̃ iyi á na ku naau.
Na nŋu, i ce kookoosu jiida i nyisiò iyi ì kpaasi idɔ ŋa, nɔ i maà tamaa mà aa ba faaba ŋa si na iyi í jɔ̀ ì ya maa ni iŋɛ ì jɛ dimii Aburahamu ŋa. Ǹ wa n sɔ̃ ŋɛ, Ilaaɔ̃ á yɔkɔ ku so kuta ŋau ihɛ̃ ku ce ŋa dimii Aburahamu ŋa.
Wee daɡba wa kã si jĩi tã mɔm a daò icuɛ. Na nŋu, jĩi iyi kù waa so iso jiida fei aa daa a dasi ina.
Ŋɔi zamaau í beeɛ wa ni, debɛi, bɛirei aa ka ce.
Nɔ í jɛ nŋa í ni, inɛ iyi í nɛ ibɔ minji ku so akã ku mua kpaasiɛ iyi kù nɛ, nɔ inɛ mɔ iyi í nɛ ijɛ ku kpɔ̃ɔ do kpaasiɛ.
Woo ɡba fiai lɛmpoo ɡɔ ŋa mɔ à naa a dasi aŋa mɔ inyi, ŋɔi à beeɛ à ni, Mɛɛtu, bɛirei aa ka ce.
Ŋɔi í sɔ̃ ŋa í ni, i maà ɡba ku lɔ zaka bɛi à da nŋɛ.
Ŋɔi sooɡe ɡɔ ŋa mɔ à beeɛ à ni, awa mɔ ni, bɛirei aa ka ce. Nɔ í sɔ̃ ŋa í ni, i maà ya ɡba fiai inɛ ɡɔ do ɡbuɡbã ŋa, nɔ i maà ya má inɛ ɡɔ ide, nɔ i maà ya donda iyi à waa sã nŋɛ.
Inɛ ŋau à waa cɔ kpãai inɛ iyi Ilaaɔ̃ í cicau nɔ à waa lasabu si idɔ nŋa mà Zãai í jɛ inɛɛu.
Nɔ Zãa í sɔ̃ aŋa fei í ni, inyii amu ǹ wa n dasi ŋɛ, amma inɛ ɡɔ wa naa iyi í rem do ɡbuɡbã. N kù to n fũ baa ikũi baataɛ. Nŋui á da nŋɛ si Hundei Ilaaɔ̃ do ina.
Wa mu kaale ku fɛ bileeɛ si awɔ, nɔ ku kpã bileeu bii à kpokpoɛ, nɔ ku ko yɔyɔɔu ku dasi aka, sakou mɔ ku dasi ina iyi ci ya ku.
Do faaji nkpɔ ɡɔ ŋa mɔi Zãa wa ceaò inɛ ŋa waazoi laabaau jiidau.
Amma hai tako ilaalu Herodu í so Heriodiasi, aboi ifɔɛ, í jɛ aboɛ, ŋɔi Zãa í ɡbaɡba siɛ na ideu do na daa laalɔ ŋa iyi í ce fei wo.
Si antai laalɔ ŋa iyi Herodu wa ce, do ankãanyi í na í jɔ̀ à mu Zãa à dasiɛ piisɔ̃ɔ má.
Zãa í wasi inɛ nkpɔ nkpɔ ku dasi inyi si waati iyi a kù dasiɛ piisɔ̃ɔ, ŋɔi Jesu mɔ í naa bi tɛɛ, nɔ í dasi Jesu mɔ inyi. Ŋɔi Jesu wa ce kutɔɔ nɔ lelei Aɔ̃ í cĩ,
nɔ Hundei Ilaaɔ̃ í de siɛ wa hai lele do ara ɡɔ bɛi ankasiidi. Nɔ à ɡbɔ ide ku fɔ ɡɔ wa hai lele í ni, awɔu amam nii, ǹ biɛ jiida jiida. Siɛi inɔ didɔ̃m fei í ya wa.
Jesu í to adɔ̃ kuntaa í bɛi í sinti icɛɛ. Inɛ ŋa à ya maa cɔɔi bɛi amai Zozɛfu . Balai Zozɛfu ŋa wee
Heli do Matati do Levi do Mɛliki do Zanai Zozɛfu,
do Matatia do Amɔsu do Naumu do Esili do Naɡai,
do Maatu do Matatia do Semɛni do Zozɛki do Zoda,
do Zoanani do Reza do Zorobabɛli do Salatɛli do Neri,
do Mɛliki do Adi do Kosamu do Elimadamu do Ɛɛ,
do Zozue do Eliezɛɛ do Zorimu do Matati do Levi,
do Simeɔ̃ do Zuda do Zozɛfu do Zonamui do Eliakimu,
do Melea do Mɛna do Matata do Natãa do Davidi,
do Izai do Obɛdi do Boazi do Salumɔ do Nasɔ̃ɔ,
do Aminadabu do Adimi do Aani do Esiromu do Perɛzi do Zuda,
do Zakɔbu do Izaaki do Aburahamu do Tera do Nakɔɔ,
do Seruku do Raɡau do Falɛki do Ebɛɛ do Sala,
do Kainamu do Aafasadi do Sɛmu do Nowee do Lamɛki,
do Matusala do Enɔku do Zeredi do Maleleli do Kainamu,
do Enɔsi do Sɛti do Adamu do Ilaaɔ̃.
Jesu í kɔ̃ò Hundei Ilaaɔ̃ nɔ í baa hai idoi Zuudɛ̃ɛ. Nɔ Hundeu í bɔòɛ si ɡbabua.
Nɔ Seetam í lɛlɛɛ bɛ zakai ajɔ ciiji. Nɔ si ajɔu bɛ fei kù jɛ nkãma. Iyi baai nŋu í lɔ, ŋɔi ari wa kpaa.
Nɔ Seetam í sɔ̃ɔ í ni, bii awɔu Amai Ilaaɔ̃i do ntɔ, jɔ̀ kutau ihɛ̃ ku kpɔò pɛ̃ɛ.
Nɔ Jesu í jɛaa í ni, kukɔi idei Ilaaɔ̃ í ni, amanɛ ci ya wɛɛ na ijɛ nŋu akã.
Nɔ Seetam í bɔòɛ hee antai iri kuta ɡɔ, í nyisiɛ bommai andunya fei si iju kãmɛɛ.
Nɔ í sɔ̃ɔ í ni, amboei bomma ŋau fei an muuɛ nɔ an jɔ̀ i nɛ yiiko si ŋa. Inɛ iyi ǹ bi, lafɛ̃ɛi an mua, si na iyi í jɔ̀ à nam nii.
Na nŋu, bii ì naa ì ɡulɛ si wajum, fei ndɛɛ á jɛ tɛɛ.
Nɔ Jesu í jɛaa í ni, kukɔi idei Ilaaɔ̃ í ni, Aɔ̃ Lafɛ̃ɛɛi aa ɡulɛa, nɔ nŋu akãi aa tɔɔ.
Nɔ Seetam í ɡbãa í bɔòɛ Zeruzalɛmu nɔ í ɡũòɛ hee si antai ile lelei kpasɛ̃i Ilaaɔ̃ nɔ í sɔ̃ɔ í ni, bii awɔu amai Ilaaɔ̃i, fo i dinɡa ilɛ,
domi kukɔi idei Ilaaɔ̃ í ni, Ilaaɔ̃ á na amalekaɛ ŋa wooda na iriɛ a maa deɡbeɛ,
nɔ a maa muɛ si awɔ ku ba i maà ti i koosɛ si kuta.
Ŋɔi Jesu í jɛaa í ni, kukɔi idei Ilaaɔ̃ í ni, maà ti i sii Aɔ̃ Lafɛ̃ɛɛ.
Iyi Seetam í lɛlɛɛ si bisiɛ ŋau bɛ fei í tã, ŋɔi í jɔ̀ɔ titã í nɛ hee waati mmu ɡɔ má.
Nɔ Jesu í nyi ikpa ilɛi Galilee do ɡbuɡbãi Hundei Ilaaɔ̃, nɔ iriɛ í fanɡaa si ilɛu fei.
Wa kɔ ŋa si cioi idei Ilaaɔ̃ ile bii Zuifu ŋa à ya ce kutɔtɔɔ nŋa ŋa, nɔ inɛ fei wa saabuɛ.
Nɔ Jesu í bɔ Nazarɛti ilu bii í jɛ amau. Ŋɔi si ajɔi kusĩmi í bɔ ile bii Zuifu ŋa à ya ce kutɔtɔɔu si bɛi í nɛ dɔɔnɛɛ. Ŋɔi í dede ku cio tia.
Ŋɔi à náa tia iyi Ezai waliiu í kɔ. Si bɛi wa fũu ŋɔi í kã si kukɔ ɡɔ iyi wa ni,
Hundei Aɔ̃ Lafɛ̃ɛ í wa sim. Í cicaam n sisiaò ilu are ŋa laabaau jiidau. Í bɛm n koo n sɔ̃ inɛi piisɔ̃ɔ ŋa n ni aa jɔ̀ ŋa a nɛ Nɔ n sɔ̃ fɛɛju ŋa n ni aa yɛ ilu má, Nɔ n jɔ̀ inɛ ŋa iyi inɛ ŋa à waa taa ɡbuɡbã a nɛ ara nŋa.
Nɔ n sisia inɛ ŋa n ni awaatii didɔ̃i Lafɛ̃ɛ í to wa.
Ŋɔi Jesu í ka tiau má í sindoa woo ce icɛu nɔ í buba. Ŋɔi inɛ ŋa iyi à tɔtɔɔ bɛ fei à kãsiɛ iju.
Ŋɔi í sinti ideɛ ku sɔ̃ ŋa í ni, nnyii kukɔi idei Ilaaɔ̃ iyi ì ɡbɔ nsɛiu ŋa í kɔ̃.
Ŋɔi aŋa fei à waa jɛaa sɛɛda jiida, nɔ biti í mu ŋa do ide didɔ̃ iyi wa fita hai si ɡɛlɛɛu. À ni, kù jɛ amai Zozɛfuu mbɛ ya.
Nɔ Jesu í sɔ̃ ŋa í ni, kù nɛ sika aa kpaam mɔndau ihɛ̃ í ni ŋa, awɔ lokotoro, faaba araɛ. Ce iluɛ ihɛ̃ mii ŋa iyi à ɡbɔ ì ce Kapɛranumu fei.
Amma an sɔ̃ ŋɛ, walii kãma kù wɛɛ iyi í ya nɛ bɛɛrɛ si ilui nŋu takaɛ.
Ì mà sãa sãa ŋa iyi ari nla ɡɔ í ce si ilɛu fei si waatii Elii walii nlau. Ijĩ kù rɔ si afei adɔ̃ mɛɛta do cukpa mɛɛfa, ma irei. Waati bɛɛbɛ inaabo jaaɔ̃ nkpɔi í wa si ilɛi Izirɛli.
Do nŋu fei, Ilaaɔ̃ kù bɛ Elii walii nlau bi kãma nŋa bii kù jɛ bi jãaɔ̃ ɡɔ í wa Sarɛputa si ilɛi Sidɔ̃ɔ .
Nɔ dintɛ nkpɔ mɔi í wɛɛ wo si ilɛi Izirɛli si waatii Elizee waliiu. Do nŋu fei, kù jɔ̀ ɡɔɡɔ nŋa ɡɔ ku ba iri, bii kù jɛ Naama inɛi ilɛi Siriu.
Iyi Jesu í fɔ bɛɛbɛ í tã ŋɔi idɔi inɛ ŋa iyi à wa ile bii à ya ce kutɔtɔɔu bɛ fei í kɔ̃.
Ŋɔi à dede à leleɛ hai inɔ iluu à bɔòɛ hee si antai iri kuta si bii à ma ilu nŋa ku ba a taleɛ wa ilɛ.
Amma í lɔ anini nŋa bɛ í nɛɛ.
Nɔ Jesu í bɔ Kapɛranumu, ilui Galilee ɡɔ nɔ wa kɔ inɛ ŋa si cioi idei Ilaaɔ̃ si ajɔi kusĩmi.
Wa kɔ ŋa si cio do yiiko. Nŋui í jɔ̀ ideu í tosi ŋa.
Wee mɔkɔ ɡɔ í wa ile bii Zuifu ŋa à ya ce kutɔtɔɔu bɛ í nɛ inɛi inɔɔko, ŋɔi í dɔ̃ anu hee lele í ni,
mii í wa si ɡãmɛi awaɛ ŋa awɔ Jesu inɛi Nazarɛti. Ì naa ku kpa wai? Ǹ mà inɛ iyi ì jɛ. Awɔi ì jɛ inɛ kumá iyi Ilaaɔ̃ í bɛ wa.
Ŋɔi Jesu í la siɛ í ni, coko, fita hai si mɔkɔu. Ŋɔi inɛi inɔɔkou í ta mɔkɔu ilɛ si anini nŋa, nɔ í fita siɛ, kù mɛɛ.
Ŋɔi aŋa fei à biti, à bee njɛ aŋa duusɔ̃ɔ à waa ni, ide dimi yoomai ihɛ̃. Mɔkɔu wee wa sɔ̃ inɛi inɔɔko ŋa ide do yiiko do ɡbuɡbã nɔ à waa fita.
Ŋɔi iriɛ í fanɡaa si ilɛɛkoi iluu fei.
Ŋɔi Jesu í fita hai ile bii à ya ce kutɔtɔɔu, nɔ í bɔ kpasɛ̃i Simɔɔ. Wee iyei aboi Simɔɔu wa ce bɔ̃ɔi ara ɡbãa ntɔ ntɔ. Ŋɔi à tɔɔɛ ku jɔ̀ ku ba iri.
Ŋɔi í kɔmba si abou í la si ara ɡbãau nɔ í nya. Nɔ abou í dede ɡbakã í yaaɛ ŋa.
Alɛi ajɔ nŋu iyi inunu í lɔ, ŋɔi inɛ ŋa iyi inɛ nŋa ŋa à waa ce bɔ̃ɔ dimi ikã ikã fei à wasi ku naaò ŋa wa bi tɛɛ. Nɔ í lesi aŋa fei awɔ í jɔ̀ à ba iri.
Inɛi inɔɔko ŋa mɔ à fita hai si inɛ nkpɔ, à dɔ̃ò anu à waa ni, awɔi ì jɛ Amai Ilaaɔ̃. Amma Jesu í la si ŋa nɔ wa ɡanji ŋa ide ku fɔ domi à mà iyi nŋuu inɛ iyi Ilaaɔ̃ í cicai.
Iyi iju í má ŋɔi Jesu í fita hai inɔ ilu í bɔ ɡbabua. Ŋɔi zamaa nkpɔ nkpɔ ɡɔ wa dɛdɛɛ. Iyi à to bi tɛɛ ŋɔi à tɔɔɛ suuru ku maà nɛ ku jɔ̀ aŋa.
Amma í sɔ̃ ŋa í ni, kù nɛ bɛi an ce iyi n kù waazo laabaau jiidai bommai Ilaaɔ̃ si ilu mmu ŋa má, domi na nŋui à bɛm wa.
Iyi í fɔ bɛɛbɛ í tã nɔ í koo í dabii wa ce waazo ile bii Zuifu ŋa à ya ce kutɔtɔɔ ŋa ilɛi Zudee.
Ajɔ nŋu ɡɔ Jesu wa leekĩ kɔkɔi tenku iyi à ya kpe Genesarɛti, nɔ zamaa nla ɡɔ wa manteɛ ku ba a ɡbɔ idei Ilaaɔ̃.
Nɔ í yɛ akɔi inyi minji itĩi tenkuu bɛ. Amma sɔɔkɔ ŋau à fita à waa wiɛ taao nŋa ŋa.
Nɔ Jesu í lɔ inɔ akɔi inyiu akã. Akɔi inyi iyi í lɔ siu inɛ nŋu ti Simɔɔi. Nɔ í kpe Simɔɔ í tɔɔɛ í ni ku na ku sɛkɛɛò akɔu hai itĩi inyiu keeke. Ŋɔi í buba si inɔi akɔu, wa kɔ zamaau si cio.
Iyi í fɔ ideɛ í tã nɔ í sɔ̃ Simɔɔ í ni, bɔò akɔu si bua, nɔ i le taao nŋɛ ŋa si inyiu i mu cɛ̃ɛ ŋa.
Ŋɔi Simɔɔ í sɔ̃ɔ í ni, Mɛɛtu, à ce icɛ do idũ fei a kù mu nɡɔɡɔ. Amma si bɛi awɔi ì fɔ, an dasi taao ŋau inɔ inyi.
Ŋɔi à dasi taao nŋa ŋau inɔ inyi. Iyi à dasi ŋɔi à mu cɛ̃ɛ bututu hee taao nŋa ŋau à waa bi a ɡa.
Nɔ à kpe kpaasi nŋa ŋa iyi à wa si akɔ minjisiau do awɔ a naa a sobi ŋa. Iyi aŋa mɔ à naa nɔ akɔ minjiu fei í kɔ̃ do cɛ̃ɛ hee wa bi ku mi.
Iyi Simɔɔ Piɛɛ í yɛ mii nɔu í ce bɛɛbɛ ŋɔi í koo í ɡulɛ si wajui Jesu í ni, Lafɛ̃ɛ, tɛkɛɛ hai bi tom, domi amuu ilu dulum nii.
Í fɔ bɛɛbɛi si na iyi í jɔ̀ njo í muu, nŋu do kpaasiɛ ŋau fei na cɛ̃ɛ nkpɔ nkpɔ iyi à muu.
Bɛɛbɛ mɔi njo í mu kpaasi minjiɛ ŋa, Zaaki do Zãa amai Zebedee ŋau. Amma Jesu í sɔ̃ Simɔɔ í ni, maà jɔ̀ njo ku muɛ. Bɛbɛi inɛ ŋa iyi aa toom ŋai aa ya maa dɛdɛ.
Ŋɔi à bɔò akɔi inyiu ice nɔ à jɔ̀ fei ndɛɛ à waa too Jesu.
Si anyii nŋu Jesu í wa si ilu ɡɔ bɛ, nɔ mɔkɔ ɡɔ í naa bi tɛɛ. Mɔkɔu wa ce bɔ̃ɔi dintɛ jiida. Iyi í yɛ Jesu ŋɔi í naa í sɛɛbata si wajuɛ í tɔɔɛ suuru í ni, Lafɛ̃ɛ, bii ì bi, aa yɔkɔ i jɔ̀ n ba iri n jɛ inɛ iyi í má.
Ŋɔi Jesu í yɔ awɔɛ í luu nɔ í ni, ǹ bi. Ba iri nɔ i jɛ inɛ kumá. Bɛ ɡbakã bɔ̃ɔi dintɛu í nya.
Ŋɔi Jesu í sɔ̃ɔ í ni ku maà sɔ̃ inɛ kãma ideu bɛ, amma koo nyisi araɛ bi woo weei Ilaaɔ̃u. Nɔ í ni ku ce kuwee iyi Moizi í jilɛu. Kuweeu bɛi á nyisi inɛ ŋa iyi ì jɛ inɛ iyi í má bɛbɛi.
Do nŋu fei, iriɛ í fanɡaa wa kɔ̃ɔsi, nɔ zamaa nkpɔ nkpɔ í ya maa tɔtɔɔ bi tɛɛ ku ba a ɡbɔ ideɛ nɔ ku ba a ba iri si bɔ̃ɔ nŋa ŋa.
Amma Jesu í ya bɔ ɡbabuai nŋu akã koo ce kutɔɔ.
Ajɔ nŋu ɡɔ Jesu wa kɔ inɛ ŋa si cio. Wee Farisi do woo kɔ inɛ ŋa si wooda ɡɔ ŋa à waa buba bɛ. À naai hai Zeruzalɛmu do hai ilu ŋa iyi à wa ilɛi Zudee do ilɛi Galilee fei. Nɔ inɛ ŋa à waa yɛ ɡbuɡbãi Lafɛ̃ɛ Jesu waati iyi í jɔ̀ bɔ̃ɔ ŋa à waa ba iriu.
Ŋɔi inɛ ɡɔ ŋa mɔ à naa bɛ à waa so wɛɛɡɛ ɡɔ wa si makɛɛ. Nɔ à waa dɛdɛ bɛi aa ce a lɔòɛ ile a koo a jilɔɔ si wajui Jesu.
Amma a kù ba do bii aa lɔòɛ na irii zamaau, ŋɔi à koo à ɡũ antai ileu, à luu nɔ à kitaaɛ do makɛɛu si aninii zamaau si wajui Jesu.
Iyi Jesu í yɛ naanɛ nŋa ŋɔi í sɔ̃ wɛɛɡɛu í ni, mɔkɔɔyi, ǹ kpa idei dulum dɛɛ.
Woo kɔ inɛ ŋa si wooda do Farisi ŋa à wasi ku bee ara nŋa ide à waa ni, yooi inɛɛu ihɛ̃ í jɛ iyi wa bu Ilaaɔ̃. Yooi á yɔkɔ ku kpa idei dulum dii inɛ ɡɔ bii kù jɛ Ilaaɔ̃ nŋu akã.
Amma Jesu í mà lasabui idɔ nŋa, ŋɔi í bee ŋa í ni, na mii í jɔ̀ ì waa ce dimii lasabu bɛɛbɛ si idɔ nŋɛ ŋa.
Yoomai í faala í re, inɛ ku sɔ̃ inɛ ɡɔ ku ni ǹ kpa idei dulum dɛɛ, walakɔ ku ni ku dede ku nɛ.
Amma ǹ bi i mà ŋa iyi amu Amai Amanɛ ǹ nɛ ɡbuɡbã n kpa idei dulum dii inɛ ŋa si andunya. Iyi í fɔ bɛɛbɛ í tã ŋɔi í sɔ̃ wɛɛɡɛu í ni, dede i so makɛɛɛ i bɔ kpasɛ̃.
Ŋɔi ɡbakã wɛɛɡɛu í dede si waju nŋa, í so makɛɛ iyi wa sũ siu, nɔ wa nɛ kpasɛ̃ wa saabuò Ilaaɔ̃.
Ŋɔi aŋa fei à biti à waa saabu Ilaaɔ̃. Njo í bɛi wa mu ŋa à waa ni, à yɛ mii maamaake nnyi.
Si anyii nŋu, Jesu í fita wa nɛ si inɔ ilu. Nɔ í yɛ woo ɡba fiai lɛmpoo ɡɔ à ya kpoo Levi, wa buba ile bi ku ce icɛɛ, nɔ Jesu í sɔ̃ɔ í ni, toom wa.
Ŋɔi Levi í dede, í jɔ̀ mii ndɛɛ fei í tooɛ.
Si anyiɛ, í cea Jesu jinɡau nla ɡɔ si kpasɛ̃ɛ. Woo ɡba fiai lɛmpoo bututu do inɛ ɡɔ ŋa mɔ à waa ba ŋa ku jɛ.
Wee Farisi ɡɔ ŋa à wa bɛ do Farisi mmu ɡɔ ŋa iyi à jɛ woo kɔ inɛ ŋa si wooda ŋa. Aŋai à waa ɡbaɡba si mɔcɔi Jesu ŋau à waa ni, na mii í ce ì jɛ ì waa mɔ ŋa do woo ɡba fiai lɛmpoo do inɛ laalɔ ŋa.
Iyi Jesu í ɡbɔ bɛɛbɛ ŋɔi í jɛ nŋa í ni, ilu baani ŋa a kù nɛ bukaatai ilu iwɔ bii kù jɛ bɔ̃ɔ ŋa.
Bɛɛbɛ mɔi n kù naa ku kpe inɛ dee dee ŋa, amma ilu dulum ŋai ǹ naa ku kpe a kpaasi idɔ nŋa.
Ŋɔi inɛ ŋau à bee Jesu má à ni, bɛirei í ce mɔcɔi Zãa woo dasi inyiu do ti Farisi ŋa à ya dĩ anu a maa ceò kutɔɔ, nɔ wee mɔcɔɛ ŋa a ci ya dĩ anu. À ya maa jɛi nɔ a maa mɔ.
Ŋɔi Jesu í bee ŋa í ni, aa yɔkɔ i jɔ̀ kpaasii mɔkɔ titɔ̃ ŋa à dĩ anu si waati iyi mɔkɔ titɔ̃u í wa inɔ nŋa?
Amma ajɔ wa naa iyi aa nya mɔkɔ titɔ̃u hai si inɔ nŋa. Waati bɛɛbɛi aa dĩ anu.
Ŋɔi í kpa nŋa mɔnda ɡɔ í ni, a ci ya ɡa ibɔ titɔ̃ a sɔò ibɔ nɡbo. Bii ì ce bɛɛbɛ, ì bɛjɛ ibɔ titɔ̃u mbɛ nɔ jaaɛ titɔ̃u á wɛɛi ikã kaa ce si ibɔ nɡbou.
Inɛ ɡɔ ci ya nɔ kù dasi vɛ̃ɛ titɔ̃ iyi wa ɡba si bɔɡɔ bata nɡbo ŋa. Bii í ce bɛɛbɛ, vɛ̃ɛu á jɔ̀ bɔɡɔ ŋau ku ɡa, vɛ̃ɛu ku nikã nɔ bɔɡɔ ŋau ku bɛjɛ.
Amma à ya dasi vɛ̃ɛ titɔ̃i si bɔɡɔ titɔ̃ ŋa.
Nɔ inɛ ɡɔ kù wɛɛ iyi á mɔ vɛ̃ɛ nwo nɔ ku bi vɛ̃ɛ titɔ̃ má, domi á ni nwou í cea nŋu.
Si ajɔi kusĩmi ɡɔ Jesu wa too kɔɔi ilɛ ɡɔ, ŋɔi mɔcɔɛ ŋa à wɔ amaajɛ iyi à ɡbɛ̃ si ilɛu à nunu ijuɛ si awɔ à waa ŋɔ.
Ŋɔi Farisi ɡɔ ŋa à bee ŋa à ni, na mii í jɔ̀ ì waa ce mii iyi a kù nɛ kpãai ku ce si ajɔi kusĩmi.
Ŋɔi Jesu í bee ŋa í ni, i kù cio mii iyi Davidi í ce, nŋu do inɛɛ ŋa, si waati iyi ari wa kpa ŋau?
Í lɔ kpasɛ̃i Ilaaɔ̃ nɔ í so pɛ̃ɛ iyi à jilɛa Ilaaɔ̃ í jɛ, nŋu do inɛɛ ŋa. Wee à ɡanji inɛ fei ku jɛ pɛ̃ɛu bɛ bii kù jɛ woo weei Ilaaɔ̃ ŋa aŋa akã.
Nɔ Jesu í sɔ̃ ŋa má í ni, amu Amai Amanɛ, amui ǹ jɛ inɛ nɡboi ajɔi kusĩmi.
Si ajɔi kusĩmi mmu ɡɔ, Jesu í lɔ ile bii Zuifu ŋa à ya ce kutɔtɔɔu nɔ í wasi ku cea inɛ ŋa cioi idei Ilaaɔ̃. Wee mɔkɔ ɡɔ í wa bɛ, awɔ njɛɛ í ku í ɡbɛ.
Woo kɔ inɛ ŋa si wooda do Farisi ŋa à kãsi Jesu iju, à waa cɔ mà á jɔ̀ inɛɛu ku ba iri si ajɔi kusĩmi. À waa cɔɔ domi à waa bi a yɛ taaleɛi.
Amma Jesu í mà lasabu nŋa, ŋɔi í sɔ̃ mɔkɔ iyi awɔɛ í kuu í ni, dede i leekĩ si anini nŋa bɛ. Nɔ í dede í leekĩ.
Nɔ Jesu í ni, ǹ wa n bee ŋɛi, si ajɔi kusĩmi, í sĩa amanɛ ku ce jiida de mà laalɔ, ku faaba amanɛ de, mà ku kpaa.
Ŋɔi í cɔ aŋa fei í kaako ŋa, nɔ í sɔ̃ mɔkɔu í ni, tɛ awɔɛ. Iyi í tɛ awɔu ŋɔi í baa dee dee.
Ŋɔi idɔ nŋa í kɔ̃, nɔ à waa busi njɛ bɛi aa cea Jesu.
Waati bɛɛbɛ Jesu í koo í ɡũ iri kuta ɡɔ ku ce kutɔɔ. Nɔ idũu fei í wasi ku ce kutɔɔ.
Iyi iju í má í tɔtɔɔ mɔcɔɛ ŋa nɔ í cica amanɛ maateeji si inɔ nŋa, í sɔ ŋa woo bɛ ŋa.
Iri nŋa wee, Simɔɔ iyi í sɔ Piɛɛ, do Anderee ifɔɛ, do Zaaki do Zãa do Filipu do Baatelemi
do Matie do Tomaa do Zaaki amai Alifee, do Simɔɔ inɛi iɡbɛi Zelɔtu,
do Zudasi amai Zaaki, do Zudasi Isikariɔti iyi á na ku zambaɛu.
Waati iyi Jesu í cica woo bɛ maateeji ŋau í tã ŋɔi aŋaò ŋa à kita wa à waa leekĩ si ilɛ ku munɡa anu ɡɔ. Tenɡi bɛi mɔcɔ nkpɔɛ ŋau à wa do zamaa nla ɡɔ. Inɛ ŋau à naai hai ilɛi Zudee fei do Zeruzalɛmu ilu nlaɛ, do hai Tii do Sidɔ̃ɔ, ilu ŋa iyi à wa ikpa bi inyi dũdũ.
À naa bi tɛɛi ku ba a ɡbɔ ideɛ nɔ a ba iri si bɔ̃ɔ nŋa. Inɛ ŋa iyi inɛi inɔɔko ŋa à sinda iri nŋa à ba iri.
Ŋɔi inɛ ŋau fei à waa dɛ ku luu, domi ɡbuɡbã nla nla í ya fita siɛ nɔ ku jɔ̀ aŋa fei a ba iri.
Ŋɔi Jesu í cɔ mɔcɔɛ ŋau í ni, Ilu inɔ didɔ̃ ŋai iŋɛ ilu are ŋa, domi iŋɛi ì jɛ inɛi bommai Ilaaɔ̃ ŋa.
Ilu inɔ didɔ̃ ŋai iŋɛ iyi ari wa kpa si nsɛi domi Ilaaɔ̃ á jɔ̀ i yo ŋa. Ilu inɔ didɔ̃ ŋai iŋɛ iyi ì waa kpata si nsɛi, domi aa na i nyaanyi ŋa.
Iŋɛ ilu inɔ didɔ̃ ŋai bii inɛ ŋa à cé ŋɛ, nɔ à lele ŋɛ hai inɔ nŋa, nɔ à waa bu ŋɛ, nɔ à waa sɔ ŋɛ iri laalɔ na irii amu Amai Amanɛ.
Ajɔ nŋu, i jɔ̀ inɔ nŋɛ ku dɔ̃, i fo i dinɡaa do inɔ didɔ̃, domi riba iyi à jilɛ nŋɛ lelei Aɔ̃ í la. Inɛ ŋau bɛ, bɛɛbɛi mɔi bala nŋa ŋa à cea walii ŋau wo.
Amma inɔ kufɔi á jɛ ti iŋɛ ilu fia ŋa, domi ì ba inɔ nŋɛ í tũ tã ŋa.
Inɔ kufɔi á jɛ ti iŋɛ iyi ì wa si ayo si nsɛi, domi ari á na ku kpa ŋɛ. Inɔ kufɔi á jɛ ti iŋɛ iyi ì waa nyaanyi si nsɛi, domi aa na i kpata i maa cã kpokpo ŋa.
Iŋɛ ilu inɔ kufɔ ŋai bii inɛ fei wa saabu ŋɛ domi bɛɛbɛi bala nŋɛ ŋa à cea walii ilu ibo ŋau wo.
Amma iŋɛ iyi ì sotĩ ì waa ɡbɔ idem ŋa, ǹ wa n sɔ̃ ŋɛi, i ya bi mbɛɛ nŋɛ ŋa, nɔ inɛ ŋa iyi à cé ŋɛ i ya ce nŋa jiida ŋa.
I weea inɛ ŋa iyi à waa ce ikpe ŋɛ, nɔ i ya cea inɛ ŋa iyi à waa ce nŋɛ laalɔ kutɔɔ ŋa.
Bii inɛ ɡɔ í sambalaɛ, toa kɛkɛlɛ akãɛ má. Inɛ iyi í ɡba ibɔ kumbooɛ, maà ti i kɔ ku so danziɡiɛ má.
Bii inɛ ɡɔ í tɔɔɛ mii ɡɔ, muaa. Bii inɛ ɡɔ í so mii ndɛɛ ɡɔi, maà ti i beeɛ má.
Dimi iyi ì bi inɛ ŋa a ce nŋɛ, iŋɛ mɔ i ce nŋa dimi nŋu.
Bii inɛ ŋa iyi à bi ŋɛ aŋa akãi iŋɛ mɔ ì bi ŋa, saabu yoomai ì nɛ ŋa. Baa woo ce laalɔ ŋa taka nŋa à ya bi kpaasi nŋa ŋa.
Bii inɛ ŋa iyi à waa ce nŋɛ jiida, aŋai iŋɛ mɔ ì waa sãa ɡbese, saabu yoomai ì nɛ ŋa. Baa woo ce laalɔ ŋa taka nŋa à ya ce bɛɛbɛ.
Bii ì waa wɛ̃a inɛ ŋa nɡɔɡɔ na iyi í jɔ̀ ì waa tamaa aa na a sã nŋɛ, to, saabu yoomai ì nɛ ŋa. Baa woo ce laalɔ ŋa taka nŋa à ya wɛ̃a njɛ nɔ a sã.
Amma i bi mbɛɛ nŋɛ ŋa, i ce nŋa jiida ŋa, i ya wɛ̃ nŋa i maà cɔ kpãai ku sã ŋa. Bii ì waa ce bɛɛbɛ ŋa, riba nŋɛ á la nɔ aa jɛ amai Ilaaɔ̃ ŋa, nŋu iyi kù nɛ saa, domi nŋu takaɛ wa nyisi amanɛ ɡudulu ŋa do amanɛ laalɔ ŋa didɔ̃ɛ.
I jɔ̀ i nɛ araarei inɛ ŋa bɛi Baa nŋɛ mɔ í nɛ.
Jesu í sɔ̃ ŋa má í ni, i maà ya kiiti inɛ ŋa, nɔ Ilaaɔ̃ mɔ kaa kiiti ŋɛ. I maà ya yɛ taalei inɛ ŋa nɔ Ilaaɔ̃ mɔ kaa yɛ taale nŋɛ. I ya kpa idei kurarai njɛ ŋa nɔ Ilaaɔ̃ mɔ á kpa idei kurarai iŋɛ mɔ.
I ya mua njɛ ŋa nɔ Ilaaɔ̃ mɔ á mu nŋɛ. Si ɡũa nla nlai á ce nŋɛ amua. Á yaɡaɛ ku kitiɡbaɛ ku kɔ̃ hee andɛɛ, nɔ ku cuu nŋɛ si bɔɡɔ. Ntɔ ntɔ ɡũa iyi ì wãaò kpaasi ŋa, nŋui Ilaaɔ̃ mɔ á wã nŋɛ do.
Nɔ í kpa nŋa mɔnda ɡɔ í ni, fɛɛju á yɔkɔ ku mua fɛɛju akpa? Bii fɛɛju ŋa à waa mua njɛ akpa aŋa minji fei a kaa dasi isa?
Woo kɔkɔ icɛ ci ya re inɛ nɡboɛ. Amma inɛ fei, waati iyi í mà mii iyi inɛ nɡboɛ í nyisiɛ, nŋu mɔ í ya yɛi bɛi inɛ nɡbou.
Na mii í ce ì waa yɛ fɔfɔ keeke iyi í wa si ijui kpaasiɛ nɔ i kù yɛ jĩi ite iyi í wa si titɛɛ.
Bɛirei aa ce i ni, kpaasi, jɔ̀ n nyaɛ fɔfɔ si ijuɛ, nɔ awɔ i kù waa yɛ jĩi ite iyi í wa si titɛɛ. Awɔ ilu muafitii, jɔ̀ i tako i nya jĩi ite iyi í wa si ijuɛu titã ku ba i yɛ ilu sãa sãa, i bɛi i nya fɔfɔ iyi í wa si ijui kpaasiɛ.
Ŋɔi Jesu í sɔ̃ ŋa má í ni, jĩi jiida kaa so iso laalɔ. Bɛɛbɛ mɔi jĩi laalɔ kaa so iso jiida.
Ntɔ ntɔ jĩi fei hai si isoɛi à ya màa. A ci ya ka fiɡi si aɡũ, bɛɛbɛ mɔi a ci ya ka rezɛ̃ɛ si aɡũ fũfũ, mà irei.
Amanɛ jiida í ya nya jiida wai hai si mii jiida iyi wa sinɡa si idɔɛ. Amanɛ laalɔ mɔ í ya nya laalɔ wai hai si mii laalɔ iyi wa sinɡa si idɔɛ, domi mii iyi wa kɔ̃ si idɔi amanɛ, nŋui ɡɛlɛɛ í ya fɔ.
Nɔ Jesu í sɔ̃ ŋa má í ni, na mii í ce ì ya maa kpem Lafɛ̃ɛ, Lafɛ̃ɛ, nɔ i ci ya ceò ide iyi ǹ sɔ̃ ŋɛ icɛ ŋa.
Inɛ iyi í naa bi tom fei nɔ wa ɡbɔ idem nɔ wa jirimaɛ, an nyisi ŋɛ inɛ iyi lafɛ̃ɛ í jɔ.
Í jɔ mɔkɔ ɡɔ iyi wa ma ile. Mɔkɔu í tu isa titã í jĩ hee í koo í kãsi kuta í bɛi í nyɔ icui ileu. Si anyiɛ ŋɔi ijĩ í na í rɔ nɔ ido í kɔ̃ wa nikã, wa cã ileu, amma kù yɔkɔ ku kɛkɛɛ domi kumaɛ í sĩa.
Amma inɛ iyi í ɡbɔ idem nɔ kù waa jirimaɛ, í yɛi bɛi mɔkɔ ɡɔ iyi í ma ile nɔ kù nyɔ icuɛ do kuta. Ŋɔi ido í na í kɔ̃ í nikã wa cã ileu nɔ ɡbakã í cuku í lɛɡɛ fei.
Iyi Jesu í sɔ̃ ŋa ideu fei í tã, ŋɔi í bɔ Kapɛranumu.
Wee inɛ nɡboi sooɡe ɡɔ í wa bɛ. Sooɡeu í nɛ amaacɛɛ, nɔ í buui jiida jiida. Amaacɛui wa ce bɔ̃ɔ hee wa bi ku ku.
Ŋɔi sooɡeu í ɡbɔ baaui Jesu, nɔ í bɛ inɛ nɡboi Zuifu ɡɔ ŋa bi tɛɛ a koo a tɔɔɛ ku na ku faaba amaacɛi nŋu.
Ŋɔi inɛ ŋau à koo. Iyi à to bi Jesu, ŋɔi à tɔɔɛ suuru ntɔ ntɔ à ni mɔkɔu í to i sobiɛ
domi í bi dimi nwa. Nŋui í nɔ í ma nwa ile bii à ya ka ce kutɔtɔɔu bɛ.
Nɔ aŋaò Jesu ŋa à dasi kpãa à waa nɛ. Iyi à maai kpasɛ̃u ŋɔi sooɡeu í bɛ kpaasiɛ ɡɔ ŋa a koo a sɔ̃ɔ a ni, Lafɛ̃ɛ, sooɡeu njɛ í ni i maà taabi araɛ, domi nŋu kù to i lɔ wa kpasɛ̃i nŋu.
Na nŋui í ce mɔm í yɔɔ iyi nŋu kù to nŋu ku naa bi tɛɛ do araɛ. Amma í ni i fɔ ide nŋu akã wa, amaacɛi nŋu á ba iri.
Nɔ í ni baa nŋu takai nŋu, idei inɛ nɡboi nŋu ŋai nŋu wa ɡbɔ, nɔ nŋu mɔ í nɛ sooɡe ŋa iyi wa ɡbã. Bii nŋu í sɔ̃ inɛ akã nŋu í ni ku bɔ ihɔ̃, í ya kooi. Bii nŋu í nɔ í kpe inɛ ɡɔ nŋa í ya naai. Nɔ bii nŋu í sɔ̃ amaacɛi nŋu ɡɔ nŋu í ni ku ce iyi ihɛ̃ í ya cooi.
Iyi Jesu í ɡbɔ ideu í biti, nɔ í sinda í sɔ̃ zamaa iyi wa tooɛu í ni, ǹ wa n sɔ̃ ŋɛ, baa si inɔi inɛi Izirɛli ŋa fei n kù yɛ inɛ iyi í yɔkɔ í dasim naanɛ nla nla bɛi inɛɛu ihɛ̃.
Iyi Jesu í fɔ bɛɛbɛ í tã ŋɔi ama abɛ ŋau à nyi kpasɛ̃, nɔ à ba amaacɛu í ba baani.
Si anyiɛ ŋɔi Jesu í bɔ ilu ɡɔ iyi à ya kpe Nayini. Mɔcɔɛ ŋa do zamaa nla ɡɔ wa tooɛ.
Waati iyi í maai si ɡamboi bindii iluu, í yɛ à so ikui ama awaasũ ɡɔ à waa bɔ ku suu. Ama awaasũu nŋu akãi iyeɛ í bí nɔ iyeu jaaɔ̃i. Inɛi inɔ ilu nkpɔ nkpɔi wa too fitii abou.
Iyi Lafɛ̃ɛ í yɛ abou ŋɔi araare í muu, nɔ í sɔ̃ɔ í ni, maà kpata.
Ŋɔi í sɛkɛɛ si ŋa í lu kpakoi ikuu nɔ inɛ ŋa iyi à waa soou à leekĩ. Nɔ Jesu í ni, awɔ awaasũ, ǹ wa n sɔ̃ɛ, dede.
Nɔ awaasũ iyi í kúu í dede í buba wa fɔ ide. Nɔ Jesu í sindoa iyeɛ.
Ŋɔi njo í mu aŋa fei, nɔ à saabu Ilaaɔ̃ à waa ni, walii ilu ɡbuɡbãi í naa si wa. Nɔ à wa ni má, Ilaaɔ̃ í naa bi inɛɛ ŋa ku ba ku sobi ŋa.
Ŋɔi ideu í fanɡaa si ilɛi Zudee do si ilɛɛkoɛ ŋa fei.
Ŋɔi mɔcɔi Zãa ŋa à koo à baa ile piisɔ̃ɔ bɛ à sisiaa mii ŋau bɛ fei. Nɔ í kpe amanɛ minji si inɔ nŋa,
í bɛ ŋa bi Lafɛ̃ɛ a beeɛ a ni, awɔi ì jɛ inɛ iyi Ilaaɔ̃ á na ku bɛ wau? Mà ka deɡbe inɛ mmu ɡɔ.
Iyi à to wa bi Jesu, ŋɔi à sɔ̃ɔ à ni, Zãa woo dasi inyiui í bɛ wa ka naa ka beeɛ ka ni, awɔi ì jɛ inɛ iyi Ilaaɔ̃ á na ku bɛ wau? Mà ka deɡbe inɛ mmu ɡɔ.
Wee si waati nŋu bɛi, Jesu í jɔ̀ bɔ̃ɔ nkpɔ do kɔ̃̀ɔ ŋa à waa ba iri, nɔ wa lele inɛi inɔɔko ŋa hai si inɛ ɡɔ ŋa, nɔ í jɔ̀ fɛɛju nkpɔ í yɛ ilu má.
Nɔ í jɛa ama abɛ ŋau í ni, i koo i sisia Zãa mii iyi ì yɛ do iyi ì ɡbɔ ŋa. Fɛɛju ŋa à waa yɛ ilu, woo sukutɛ ŋa à waa nɛ dee dee, dintɛ ŋa à ba iri à jɛ inɛ kumá, dekĩ ŋa à waa ɡbɔ ide, iku ŋa à jĩ, nɔ à waa waazoa ilu are ŋa laabaau jiidau.
Ilu inɔ didɔ̃i inɛ iyi kaa nyiò anyi si naanɛ ku dasiɛ na irim.
Iyi ama abɛi Zãa ŋau à ɡbɔ bɛi Jesu í fɔ, ŋɔi à sinda à nɛ. Waati iyi à waa nɛ, ŋɔi Jesu í lɔsi ku sisia zamaau idei Zãa í ni, mii ì bɔ ku cɔ ɡbabuau ŋa. Fɔfɔ iyi fufu wa yaya? Aawo.
To, mii ì bɔ ku cɔ ŋa. Mà mɔkɔ iyi wa dasi jaaɛ jiidau? Aawo, inɛ ŋa iyi à waa dasi jaaɛi fia nkpɔ nɔ à wa si inɔi amani nla nla, aŋai à ya wa kabai ilaalu ŋa.
To, mii ì bɔ ku cɔ ŋa. Mà waliii ì bɔ ku cɔ ŋa. Oo, ntɔ ntɔ an sɔ̃ ŋɛ, inɛɛu bɛ í re baa walii.
Zãai kukɔi idei Ilaaɔ̃ wa fãa tenɡi bii í ni, Ilaaɔ̃ í ni, Wee, ǹ bɛ woo sisi idem wa si wajuɛ iyi á teeseɛ kpãaɛ.
An sɔ̃ ŋɛ, si inɔi inɛ ŋa iyi inaabo ŋa à bí fei, kãma nŋa kù wɛɛ iyi í re Zãa. Amma do nŋu fei, baa inɛ iyi í kere í re si bommai Ilaaɔ̃ í roo.
Nɔ Jesu í ni má, inɛ ŋa iyi à ɡbɔ idei Zãa fei hee do woo ɡba fiai lɛmpoo ŋa fei à jɔ̀ Zãa í dasi ŋa inyi nɔ nŋu bɛ wa nyisi iyi à mà iyi Ilaaɔ̃ í jɛ dee dee.
Amma Farisi ŋa do woo kɔ inɛ ŋa si wooda ŋa a kù jɛ Zãa ku dasi ŋa inyi. Bɛɛbɛ mɔi à kɔsi mii iyi Ilaaɔ̃ í dasi idɔ ku ce nŋa.
Ŋɔi Jesu í ni, yooi an wãò inɛi nsɛi ŋau ihɛ̃. Yooi à jɔ.
À jɔ amu ŋa iyi à waa buba bantuma, à sɔ̃ njɛ à waa ni, à fã nŋɛ yee nɔ i kù jojo ŋa, nɔ à kɔ̃ nŋɛ irii iku ŋa nɔ i kù kpata ŋa.
Ǹ ni bɛɛbɛi si na iyi í jɔ̀ waati iyi Zãa woo dasi inyi í naa, í ya dĩ anu, ci ya mɔ vɛ̃ɛ, nɔ ì ni í nɛ inɛi inɔɔko ŋa.
Nɔ iyi amu Amai Amanɛ ǹ naa, ǹ ya n jɛ nɔ n maa n mɔ, nɔ í ni ŋa ǹ bi ijɛ nɔ ǹ jɛ woo mɔ atɛ̃ nɔ ǹ jɛ kpaasii woo ɡba fiai lɛmpoo ŋa do ilu dulum ŋa.
Do nŋu fei, à yɛ iyi bisii Ilaaɔ̃ í jɛ dee dee na icɛ ŋa iyi wa ce.
Farisi ɡɔ í kpe Jesu ku jɛ bi tɛɛ ajɔ nŋu ɡɔ. Nɔ Jesu í lɔ ileɛ í buba wa jɛ.
Wee, abo à ta icu ɡɔ í wa si iluu bɛ. Iyi í ɡbɔ à ni Jesu wa jɛ kpasɛ̃i Farisiu, ŋɔi í naaò tulare wa si ama caka ku sĩa ɡɔ iyi à ce do abatii.
Abou í naa í wai do anyii Jesu bi isɛɛ ŋa. Wa kpata nɔ cikãajuɛ ŋa wa tontoo si isɛɛ hee í cɔɔ, nɔ wa ɡbãa do ntoi iriɛ ŋa, wa cɔ̃ɔcɔ̃ɔɛ, í fã siɛ tulareu.
Farisi iyi í kpe Jesu ku jɛu, iyi í yɔɔ, ŋɔi í fɔ si idɔɛ í ni, mɔkɔu ihɛ̃, bii waliii, á mà dimii inaabo iyi wa luu ihɛ̃ domi woo ta icui.
Nɔ Jesu í ni, Simɔɔ, ǹ nɛ ide ɡɔ iyi an sɔ̃ɛ. Nɔ í ni, fɔ, Mɛɛtu.
Ŋɔi Jesu í ni, mɔkɔ ɡɔ í wɛɛ iyi amanɛ minji wa mu ɡbeseɛ. Inɛ akã wa mu kpɛkɛlɛ cĩɔ miu, inɛ akã mɔ ciitaa.
Nɔ wee a kù nɛ mii iyi aa sãaò, nɔ í cea aŋa minji fei suuru. To, si aŋa minjiu, yoo nŋai á bi mɔkɔu ku re.
Nɔ Simɔɔ í jɛaa í ni, ǹ tamaa inɛ iyi ɡbeseɛ í reui. Ŋɔi Jesu í sɔ̃ɔ í ni, ntɔi ì fɔ.
Iyi í ni bɛɛbɛ í tã, ŋɔi í sinda si inaabou nɔ í sɔ̃ Simɔɔ í ni, ì yɛ abou ihɛ̃? Iyi ǹ lɔ wa kpasɛ̃ɛ i kù muum inyi n wiɛ kutɛm, amma abou ihɛ̃ í cɔ̀ kutɛm do cikãajuɛ ŋa, nɔ í ɡbãa do ntoi iriɛ ŋa.
I kù cem fɔɔ do kucɔ̃ɔcɔ̃ɔ amma abou ihɛ̃, hai waati iyi ǹ lɔ wa, kù jɔ̀ kutɛm ku cɔ̃ɔcɔ̃ɔ.
Nɔ i kù jɔsi irim ikpo, amma abou ihɛ̃, í fãsi isɛm tulare.
Na ŋɔi í jɔ̀ ǹ wa n sɔ̃ɛ kubi nlai abou ihɛ̃ wa nyisi iyi Ilaaɔ̃ í kpa idei dulum dɛɛ, baa do iyi í kpɔ fei. Amma inɛ iyi à cea suuru keeke, kubiɛ mɔ keekei.
Ŋɔi í sɔ̃ abou í ni, à kpa idei dulum dɛɛ.
Inɛ ŋa iyi à waa jɛ aŋaò ŋau, à bee njɛ ide à waa ni, dimii amanɛ yoomai ihɛ̃ iyi á yɔkɔ ku kpa idei dulum dii amanɛ ŋa.
Nɔ Jesu í sɔ̃ abou í ni, naanɛɛi í faabaɛ. Koo nɛ do laakai ku sũ.
Si anyii nŋu, Jesu í dabii dabii si wanɡaa ŋa do si ilɛɛko ŋa, wa waazo wa sisi laabaau jiidai bommai Ilaaɔ̃. Nɔ mɔcɔ maateeji ŋau à suu
do inaabo nkpɔ ɡɔ ŋa. Si inɔi inaabo ŋau, ɡɔɡɔ ŋa à waa ce bɔ̃ɔ wo, ɡɔɡɔ ŋa mɔ à nɛ inɛi inɔɔko ŋa wo, nɔ Jesu í jɔ̀ aŋa fei à ba iri. Inaabo ŋau wee. Maari iyi à ya kpe inɛi Madala, nŋui Jesu í lelea inɛi inɔɔko mɛɛje ŋau,
do Zoana aboi Cuza, woo mu amanii ilaalu Herodu, do Suzani do inaabo nkpɔ ɡɔ ŋa ma. Abo ŋau à waa sobi ŋa do amani nŋa.
Hai ilu fei inɛ ŋa à wasi ku naa bi Jesu. Si bɛi zamaa í tɔtɔɔ ŋɔi í kpa nŋa mɔnda.
Si mɔndau í ni, mɔkɔ ɡɔ í fita wa fã dimi. Si bɛi wa fã dimiu, ŋɔi ɡɔɡɔ ŋa à cuku si kpãa, nɔ inɛ ŋa à nɛ̀ si nɔ yɛi ŋa à jɔɔ.
Nɔ ɡɔɡɔ ŋa mɔ à cuku si ilɛ iyi í nɛ kuta. Iyi í fita ɡbakã, í ɡbɛi, domi mandi kù wa si.
Gɔɡɔ ŋa mɔ à cuku si inɔ aɡũ ŋa. Ŋɔi aɡũ ŋau do dimi jiidau à fita ajɔ, ŋɔi aɡũ ŋau à dede à la à bii dimi jiidau.
Gɔɡɔ ŋa mɔ à cuku si ilɛ jiida, nɔ à fita à la à so iso cĩɔ cĩɔ. Iyi Jesu í fɔ bɛɛbɛ í tã, nɔ í la hee lele í ni, inɛ iyi í nɛ itĩ iyi á ɡbɔò ide, ku ɡbɔ.
Nɔ mɔcɔɛ ŋa à beeɛ yaasei mɔndau.
Ŋɔi í jɛ nŋa í ni, iŋɛi Ilaaɔ̃ í jɔ̀ ì mà asiii bommaɛ, amma inɛ ŋa iyi à ɡbe à waa sɔ̃ ŋai do mɔnda ŋa ku ba Baa bii à waa cɔ a maà yɔɔ. Nɔ bii à waa ɡbɔ a kaa mà yaaseɛ.
Yaasei mɔndau wee. Dimiu, idei Ilaaɔ̃i.
Inɛ ɡɔ ŋa à yɛi bɛi kpãa tenɡi bii dimiu í cuku. Aŋai à ɡbɔ ideu, amma Seetam í naa í nyaa hai si idɔ nŋa ku ba a maà dasi naanɛ a ba faaba.
Inɛ ɡɔ ŋa mɔ à yɛi bɛi ilɛ kuta. Aŋai à ɡbɔ ideu nɔ à ɡbaa do inɔ didɔ̃. Amma a kù jɔ̀ kù ce icã si idɔ nŋa. Naanɛ ku dasi nŋa í kpɛ keeke amma iyi wahala í naa, à nyiò anyi.
Inɛ ɡɔ ŋa mɔ à yɛi bɛi inya iyi í nɛ aɡũ ŋau. Aŋai à ɡbɔ ideu, amma si bɛi à waa nɛ, inɔ ku fɔ do amani do didɔ̃i andunya ŋai à bii ideu à kpaa, nɔ iso nŋa ŋa kù jĩa.
Inɛ ɡɔ ŋa mɔ à yɛi bɛi ilɛ jiidau. Aŋai à ɡbɔ ideu nɔ à jilɔɔ si idɔ jiida hai nɛ muafiti, nɔ à waa temua hee wa so iso.
Ŋɔi Jesu í sɔ̃ ŋa ma í ni, inɛ ɡɔ ci ya ma fitila ku biiɛ do caka, walakɔ ku dasi abɛ daai. Amma à ya kɔaɛi lele ku ba inɛ ŋa iyi à waa lɔ wa fei a yɛ inya kumá.
Si bɛɛbɛ mii iyi wa manji fei á boli, nɔ mii iyi à ce si asii fei á na ku fita ɡbuɡbãa.
Na nŋu, i ce laakai ŋa do yaase bɛi ì waa ɡbɔò ide ŋa, domi inɛ iyi í nɛ, nŋui à ya kɔ̃ɔa si. Inɛ mɔ iyi kù nɛ, andi iyi wa tamaa siu má à ya ɡbaai.
Iyei Jesu do ifɔɛ ŋa à naa bi tɛɛ, amma a kù ba a kù to siɛ na zamaau.
Nɔ inɛ ŋa à sɔ̃ɔ à ni, iyeɛ do ifɔɛ ŋa à waa leekĩ waduude à waa bi ku yɛɛ.
Amma í jɛ nŋa í ni, inɛ ŋa iyi à waa ɡbɔ idei Ilaaɔ̃ nɔ à waa jirimaɛ, aŋai à jɛ iyem walakɔ ifɔm ŋa.
Ajɔ nŋu ɡɔ Jesu í lɔ akɔi inyi nŋu do mɔcɔɛ ŋa, nɔ í sɔ̃ ŋa í ni, ka kua tenkuu ka bɔ ice ikpa ihɔ̃. Nɔ à nɛ.
Si bɛi à waa nɛu, Jesu í sĩ njoo. Ŋɔi fufu nla ɡɔ í dede si tenkuu, nɔ inyi wa kɔ̃ akɔu. À wa si mbirisi.
Ŋɔi à sɛkɛɛ si Jesu à jũu à ni, Mɛɛtu, Mɛɛtu, à waa bɔ nfe ku ce. Ŋɔi Jesu í jĩ nɔ í la si fufuu do kucãi inyiu. Nɔ à dɛ̀ à coko sɔ̃m sɔ̃m.
Nɔ í bee mɔcɔɛ ŋa í ni, hee iwoi naanɛ iyi ì dasim í wa. Nɔ njo í mu ŋa à biti, à bee njɛ à waa ni, dimii amanɛ yoomai ihɛ̃, iyi wa ba fufu do inyi ide ku fɔ nɔ à waa ɡbɔ ideɛ.
Nɔ Jesu do mɔcɔɛ ŋau à to ice ikpa ihɔ̃, si ilɛi inɛi Zerazee ŋa iyi í wa do wajui ilɛi Galilee.
Ŋɔi à fita hai inɔi akɔi inyiu. Iyi à kita ilɛ ŋɔi Jesu í yɛ mɔkɔ ɡɔ wa naa ku kòo. Mɔkɔu inɛi ilu bɛi. Wee í bɛi í nɛ inɛi inɔɔko ŋa. Waati kãma fei à ya maa dede siɛi. Ŋɔi inɛ ŋa à ya dũu do sesee nɔ à dĩ isɛɛu do isɔ ku ba a nɔɔ. Amma í ya da kudĩ ŋaui fei nɔ inɛi inɔɔkoɛ ŋau à bɔòɛ hee si ɡbabua ŋa. Hai kukpɛ basĩi í ya maa wɛɛ, ci ya buba kpasɛ̃. Bi ku si iku ŋai í ya wa. Iyi mɔkɔu í yɛ Jesu ŋɔi í koo í cuku si wajuɛ í dɔ̃ anu hee lele wa ni, mii í wa aninii awaɛ, Jesu awɔ Amai Ilaaɔ̃. Ilaaɔ̃ í re fei nɔ ǹ wa n tɔɔɛi, maà wahalam. Wa dɔ̃ bɛɛbɛi si na iyi í jɔ̀ Jesu í ni inɛi inɔɔko ŋau a fita siɛ.
<range>
<range>
Nɔ Jesu í beeɛ í ni, irei iriɛ. Nɔ í jɛaa í ni, Zamaa. Í ni bɛɛbɛi si na iyi í jɔ̀ inɛi inɔɔko nkpɔ nkpɔi í nɛ.
Nɔ inɛi inɔɔkoɛ ŋau à waa tɔɔ Jesu suuru ntɔ ntɔ ku maà dasi aŋa si isa nla hai nɛ kɔɔu.
Wee, kuusɔɔ ɡaa nla ɡɔ ŋa à wa bɛ à waa jɛ si iri kuta ɡɔ. Nɔ inɛi inɔɔko ŋau à tɔɔ Jesu ku jɔ̀ aŋa a koo a mu kuusɔɔ ŋau ku ba aŋa a maa wa bɛ. Nɔ í yɔɔda nŋa.
Nɔ inɛi inɔɔko ŋau à fita hai si mɔkɔu, à koo à mu kuusɔɔ ŋau. Nɔ kuusɔɔ ɡaa ŋau à sɛi hai antai iri kutau à dasi tenku nɔ inyiu í jɛ ŋa.
Ŋɔi woo deɡbe kuusɔɔ ŋau à yɛ mii iyi í ce, nɔ à sa à koo à waa sisi laabaaui ideu si ilu nlau do si ilɛɛko ŋa.
Nɔ inɛ ŋa à fita à bɔ̀ ku cɔ mii iyi í ceu. Iyi à to bi Jesu, ŋɔi à yɛ mɔkɔ iyi inɛi inɔɔko ŋa à fita siɛu. Mɔkɔu í baa si laakaɛ má, nɔ wa buba kɔkɔi Jesu í dasi jĩnɛ ŋa. Ŋɔi njo í mu ŋa.
Inɛ ŋa iyi ideu í ce iju nŋa à waa sisia inɛ ŋa bɛi inɛɛu í ce í ba iri.
Ŋɔi inɛi ilɛi Zerazee ŋa fei à tɔɔ Jesu suuru à ni ku nɛ hai bɛ, domi njo í mu ŋa ntɔ ntɔ. Nɔ Jesu í lɔ akɔi inyiu wa bi ku nɛ.
Ŋɔi mɔkɔ iyi inɛi inɔɔko ŋa à fita siɛu wa tɔɔ Jesu ku jɔ̀ nŋu ku tooɛ. Amma Jesu í ni ku sinda ku
nyi ideɛ, koo sisi mii iyi Ilaaɔ̃ í ceaa fei. Nɔ inɛɛu í nɛ í koo í wasi ku sisi mii iyi Jesu í cea nŋu fei si iluu fei.
Iyi Jesu í baa hai ilɛi Zerazee nɔ zamaa í wasi ku coo fɔɔ, domi aŋa fei à waa deɡbeɛi.
Ŋɔi inɛ ɡɔ í naa bi tɛɛ. Lafɛ̃ɛi à ya kpe Zairusi. Inɛ nɡboi ile bii Zuifu ŋa à ya ce kutɔtɔɔi. Iyi í yɛ Jesu, ŋɔi í sɛɛbata si wajuɛ nɔ í tɔɔɛ ku naa kpasɛ̃i nŋu.
Wa tɔɔ Jesu ku naa kpasɛ̃ɛi si na iyi í jɔ̀ ama inaabo akã leɡe leɡeɛ iyi í nɛ adɔ̃ maateeji, wa bi ku ku. Ŋɔi Jesu wa koo. Iyi wa koo, nɔ zamaa nla nla wa manteɛ.
Wee abo ɡɔ mɔ í wa bɛ iyi wa ce bɔ̃ɔi awɔ ku mu hai adɔ̃ maateeji. Nɔ í jɛ fiaɛ fei bi lokotoro ŋa, nɔ kãma nŋa kù yɔkɔ kù faabaɛ.
Ŋɔi í sɛkɛɛ si Jesu do anyi í koo í lu itĩi ibɔɛ. Bɛ ɡbakã bɔ̃ɔu í tã.
Nɔ Jesu í bee í ni, yooi í lum. Ŋɔi aŋa fei à waa jã, ŋɔi Piɛɛ í ni, Mɛɛtu, zamaaui í kaakoɛ wa manteɛ.
Amma Jesu í ni, ǹ mà iyi inɛ ɡɔ í lum kam kam si na iyi í jɔ̀ ɡbuɡbãm í ce icɛ.
Iyi abou í yɛ iyi Jesu í mà iyi inɛ ɡɔ í luu, ŋɔi í koo í ɡulɛ si wajuɛ do kuyaya. Nɔ í fɔ si wajui zamaau mii iyi í ce í jɔ̀ nŋu í lu Jesu, do bɛi nŋu í ba iri anu akã.
Nɔ Jesu í sɔ̃ɔ í ni, abooyi, naanɛɛi í faabaɛ, koo nɛ do laakai ku sũ.
Si bɛi Jesu wa fɔ ideu ŋɔi inɛ ɡɔ í naa hai kpasɛ̃i Zairusi inɛ nɡbou í sɔ̃ɔ í ni, ama inaaboɛu kù wɛɛ, maà bitandi Mɛɛtu má.
Iyi Jesu í ɡbɔ ideu nɔ í sɔ̃ Zairusi í ni, maà jɔ̀ ziɡiɛ ku da, awɔ de dasi naanɛ, á ba iri.
Ŋɔi à dasi kpãa má à waa koo. Iyi í to kpasɛ̃ bɛ, í ba wee, inɛ fei í wasi ku kpata à waa cã kpokpo na irii amau. Nɔ Jesu í ni, i maà kpata ŋa, kù ku, wa sĩ njooi. Ŋɔi à waa yaakoɛ domi à mà iyi í kui. Ŋɔi Jesu kù jɛ inɛ ɡɔ ku lɔ kpasɛ̃u do nŋu ajɔ bii kù jɛ Piɛɛ do Zãa do Zaaki do iyeò baai amau.
<range>
<range>
Iyi í to bi ama inaabou ŋɔi í mu awɔɛ nɔ í fɔ ide hee lele í ni, ama mudɛ̃ɛ, dede.
Nɔ hundeɛ í baa má, nɔ í dede tenɡi bɛ ɡbakã. Nɔ Jesu í sɔ̃ ŋa í ni a na amau ijɛ.
Nɔ nyaanzeɛ ŋau à biti ntɔ ntɔ, amma Jesu í sɔ̃ ŋa í ni a maà sɔ̃ inɛ ɡɔ mii iyi í ce.
Jesu í kpe mɔcɔ maateejiɛ ŋau í tɔtɔɔ ŋa í mu nŋa ɡbuɡbã do yiiko a leleò inɛi inɔɔko ŋa fei nɔ a jɔ̀ bɔ̃ɔ ŋa a ba iri.
Ŋɔi í bɛ ŋa a koo a waazo idei bommai Ilaaɔ̃ nɔ a jɔ̀ bɔ̃ɔ ŋa a ba iri.
Nɔ í sɔ̃ ŋa í ni, i maà so nkãma si isɛɛnɛ nŋɛu, baa ɡolo hee má jɛ bɔɡɔ, wala ijɛ, wala fia, nɔ i maà so baa ibɔ minjisia.
Kpasɛ̃ bii ì sɔ ŋa, i ya wa bɛ hee i koo i fita hai ilu bɛ ŋa.
Ilu bii à kɔ ku ɡba ŋɛ, i fita hai ilu bɛ ŋa nɔ i ɡbuɡbã nŋa irurui baata nŋɛ ŋa ku jɛ nŋa sɛɛda iyi kiitii Ilaaɔ̃ á naa si ŋa.
Mɔcɔ ŋau à dede à dabii si ilɛɛko ŋau, à waa sisiò laabaau jiidau nɔ à wasi ku jɔ̀ bɔ̃ɔ ŋa à waa ba iri bii fei.
Wee Herodu ilu ilɛu, í ɡbɔ mii iyi Jesu wa ce fei, nɔ laakaiɛ í dede. Kù mà baa bɛi á lasabu má si na iyi í jɔ̀ inɛ ɡɔ ŋa à waa ni Zãai í jĩ hai si balɛ,
inɛ ɡɔ ŋa mɔ à ni Elii walii nlaui í naa má, nɔ inɛ ɡɔ ŋa mɔ à ni inɛ akãi waliii tako ŋaui í jĩ hai si balɛ má.
Nɔ Herodu í ni, ǹ jɔ̀ à bu irii Zãa. Debɛi, inɛ ihɛ̃ iyi ǹ ya maa n ɡbɔ baauɛ iyi wa ce dimii mii ŋau bɛ, yooi. Ŋɔi wa dɛ ku yɔɔ.
Nɔ mɔcɔ maateeji ŋa iyi Jesu í tako í bɛ ŋau à baa bi tɛɛ à waa sisiaa mii ŋa iyi aŋa à ce fei. Nɔ Jesu í ɡbã ŋa ikã í bɔò ŋa ikpa kɔkɔi ilu ɡɔ iyi à ya kpe Bɛsaida.
Ŋɔi inɛ ŋa à ɡbɔ ikpa bii à wa nɔ zamaa nkpɔ ɡɔ í hãmɛɛ ŋa bɛ. Nɔ Jesu í ɡba ŋa wa sɔ̃ ŋa idei bommai Ilaaɔ̃, nɔ í jɔ̀ inɛ ŋa iyi a kù waa nɛ baani à ba iri.
Iyi inunu wa lɔ ŋɔi woo bɛ maateeji ŋau à sɛkɛɛ siɛ à sɔ̃ɔ à ni, jɔ̀ inɛ ŋau à nɛ inɔ ilu walakɔ ilɛɛko ŋa à dɛ bii aa sũ do mii iyi aa jɛ, domi si ɡbabuai à wa ihɛ̃.
Ŋɔi Jesu í sɔ̃ ŋa í ni, iŋɛ taka nŋɛ i na ŋa ijɛ a jɛ mɛɛ. Amma à ni, pɛ̃ɛ iyi à nɛ kù re ara miu do cɛ̃ɛ minji. Mà ì bi awa taka nwa kaa ra ijɛ iyi inɛ fei á jɛi.
Wee si inɔi inɛ ŋau inɛmɔkɔ ŋa à to zakai amanɛ dubu miu (5.000). Ŋɔi Jesu í sɔ̃ mɔcɔɛ ŋau í ni, i jɔ̀ a buba wua ikã ikã amanɛ ciitaa ciitaa.
Nɔ à ce bɛɛbɛ à jɔ̀ aŋa fei à buba.
Ŋɔi Jesu í so pɛ̃ɛ miu do cɛ̃ɛ minjiu nɔ í wu iju lele í saabu Ilaaɔ̃ nɔ í bububuɛ í na mɔcɔɛ ŋau a kpɛ̃a zamaau.
Nɔ aŋa fei à jɛ à yo. Nɔ à ko iyi à jɛ í ɡbeu, nɔ í kɔ̃ kɔlɔ maateeji.
Ajɔ nŋu ɡɔ Jesu do mɔcɔɛ ŋa à nya ara nŋa ikã nɔ wa ce kutɔɔ. Nɔ í bee ŋa í ni, yooi inɛ ŋa à ya ni ǹ jɛ.
Nɔ à jɛaa à ni, inɛ ɡɔ ŋa à ya ni awɔu Zãa woo dasi inyii. Inɛ ɡɔ ŋa mɔ à ya ni awɔu Elii walii nlai takoui. Inɛ ɡɔ ŋa mɔ à ya ni awɔu inɛ akãi waliii tako ŋaui í jĩ wa hai si balɛ.
Ŋɔi í bee ŋa í ni, iŋɛ mɔ ni, yooi ì ni ǹ jɛ ŋa. Ŋɔi Piɛɛ í ni, awɔi ì jɛ inɛ iyi Ilaaɔ̃ í cicau.
Ŋɔi Jesu í sɔ̃ mɔcɔ ŋau do kuɡaabu í ni a maà na a sɔ̃ inɛ ɡɔ.
Í sɔ̃ ŋa má í ni, amu Amai Amanɛ, kù nɛ bɛi á ce iyi n kù yɛ ijuukpã ntɔ ntɔ. Inɛ nɡbo ŋa do inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋa aa kɔsim a kpam, amma an jĩ hai si balɛ si ajɔ mɛɛtasia.
Nɔ í sɔ̃ aŋa fei í ni, inɛ iyi wa bi ku toom, ku jɔ̀ idɔɔbiɛ nɔ ku so jĩi ku ɡaauɛ ku toom wa.
Nɔ inɛ iyi wa bi ku ba kuwɛɛɛ do idɔɔbiɛ kaa baa. Amma inɛ iyi í nyɔ kuwɛɛɛ na irim, lafɛ̃ɛi á baa do ntɔ.
Aranfãani yoomai amanɛ í nɛ bii í ba amanii andunya fei, nɔ í kua kuwɛɛɛ.
Nɔ í ni má, inɛ iyi wa ce anyɔi amu Amai Amanɛ, walakɔ wa ce anyɔi idem, amu mɔ an ce anyɔi lafɛ̃ɛ waati iyi an nyi wa. Nɔ waati iyi an nyi wa, an nyi wai do amboei Baam do amalekaɛ ŋa ajɔ.
Ntɔ ntɔ, inɛ ŋa iyi à wa ihɛ̃ si nsɛi, ɡɔɡɔ nŋa ŋa aa yɛ bommai Ilaaɔ̃ wa naa a bɛi a ku.
Iyi Jesu í fɔ ideu í tã, iyi í ce zakai ajɔ mɛɛjɔ ŋɔi í kpe Piɛɛ do Zãa do Zaaki à koo à ɡũ antai iri kuta nla ɡɔ ku ba ku ce kutɔɔ.
Iyi wa ce kutɔɔ ŋɔi wajuɛ í kpaasi dimi ikã, nɔ jaaɛɛ í fũuta pai pai.
Ŋɔi ɡbakã Moizi do Elii à faata wa do amboe à waa baa ide ku fɔ. À waa fɔ idei ikuɛ iyi á kú Zeruzalɛmu ku jɔ̀ò andunyau ihɛ̃.
<range>
Wee Piɛɛ do kpaasiɛ ŋa à waa siiko ntɔ ntɔ, amma iyi iju nŋa í má à yɛ amboei Jesu nɔ à yɛ amanɛ minji ŋa iyi à waa leekĩ bi tɛɛu.
Waati iyi inɛ ŋau à waa jɔ̀ Jesu, Piɛɛ í sɔ̃ɔ í ni, Mɛɛtu, á sĩa ka maa wa ihɛ̃. Jɔ̀ ka ce ilei acɔ mɛɛta, akã titɛɛ, akã mɔ ti Moizi, akã mɔ ti Elii. Í ni bɛɛbɛi si na iyi í jɔ̀ kù mà mii iyi wa fɔ.
Si bɛi wa fɔ ideu, bukɔɔ í naa í bii ŋa. Iyi mɔcɔ ŋau à yɛ bukɔɔu wa bii ŋa ŋɔi njo í mu ŋa.
Nɔ à ɡbɔ ide ku fɔ ɡɔ hai si bukɔɔu í ni, inɛ ihɛ̃i í jɛ Amam. Nŋui ǹ cica. I ya ɡbɔ ideɛ ŋa.
Si anyii ide ku fɔu, Jesu nŋu akãi à yɛ bɛ. Ŋɔi si waatiu bɛ mɔcɔ ŋau a coko a kù sɔ̃ inɛ kãma mii iyi à yɛ.
Iju kumáɛ iyi à kita wa hai antai iri kutau, zamaa nla ɡɔ í naa í ko Jesu.
Ŋɔi si inɔi zamaau mɔkɔ ɡɔ í dɔ̃ anu hee lele í ni, Mɛɛtu, cɔ ama inɛmɔkɔ akãu ihɛ̃i ǹ nɛ. Ǹ wa n tɔɔɛ i faabaɛ
domi inɛi inɔɔko ɡɔ í ya dede siɛi. Nɔ waati iyi í dede fei, anu akã amau í ya dɔ̃ anui. Nɔ inɛi inɔɔkou í ya ɡbuɡbãɛ jiida, nɔ amau í ya maa ce antɔ foko ku maa mɛɛ araɛ, nɔ kufitaɛ í ya ɡaabu.
Ǹ tɔɔ mɔcɔɛ ŋa a lelea, amma à mɔnɡɔ.
Ŋɔi Jesu í ni, iŋɛ inɛ laalɔ hai dasi naanɛ ŋa, hee waati yoomai an wa inɔ nŋɛ. Mà hee waati yoomai an maa temuaò ŋɛ. Ŋɔi í sɔ̃ mɔkɔu í ni, naaò amaɛu wa ihɛ̃.
Nɔ wa naaɛ wa. Iyi í toɛ wa kɔkɔi Jesu ŋɔi inɛi inɔɔkou í kɛkɛɛ ilɛ í ɡbuɡbãɛ jiida. Amma Jesu í fɔ si inɛi inɔɔkou ide do ɡbuɡbã ŋɔi í fita nɔ amau í ba iri. Nɔ Jesu í sindoa baaɛ.
Inɛ ŋa iyi à wa bɛ fei à biti do bɛi ɡbuɡbãi Ilaaɔ̃ í la í to. Si bɛi aŋa fei à wɛɛò bitiu bɛɛbɛ do mii iyi Jesu wa ce fei, ŋɔi Jesu í sɔ̃ mɔcɔɛ ŋa í ni,
iŋɛ, i de itĩ i ɡbɔ ide iyi ǹ wa n sɔ̃ ŋɛu ihɛ̃ sãa sãa ŋa. Aa mu amu Amai Amanɛ a daa inɛ ŋa si awɔ.
Amma mɔcɔɛ ŋau a kù ɡbɔ yaasei ideu, domi ideu kù má nŋa titã, nŋui í jɔ̀ a kù ɡbɔ yaaseɛ. Nɔ wee à waa ce njoi yaasei ideu ku bee Jesu má.
Ajɔ nŋu ɡɔ mɔcɔ ŋau à waa ce kakɔɔ ku ba a mà inɛ iyi í re si inɔ nŋa.
Wee Jesu í mà lasabui idɔ nŋa, ŋɔi í so ama keeke ɡɔ í leekĩɛ kɔkɔɛ,
nɔ í sɔ̃ ŋa í ni, inɛ iyi í ɡba amau ihɛ̃ na irim, amu takam nii í ɡba. Inɛ mɔ iyi í nɔ í ɡbam, inɛ iyi í bɛm wai í ɡba. Inɛ iyi í kere í re si inɔ nŋɛ, nŋui í re iŋɛ fei.
Ŋɔi Zãa í ni, Mɛɛtu, à yɛ inɛ ɡɔ í ya maa lele inɛi inɔɔko ŋa do iriɛ, nɔ à ɡanjiɛ, domi kù wa inɔ nwa, kù waa tooɛ.
Ŋɔi Jesu í sɔ̃ɔ í ni, i maà ɡanjia ŋa, domi inɛ iyi kù jɛ mbɛɛ nŋɛ, inɛ nŋɛi.
Wee waati í maai wa si bii Jesu á jɔ̀ andunya ku nyi lele má, ŋɔi í dasi idɔ mam mam nŋu ku bɔ Zeruzalɛmu.
Nɔ í bɛ inɛ ɡɔ ŋa a cuaa ku ba a koo a ceaa sɔɔlui bi ku sũ. Ŋɔi inɛ ŋa iyi í bɛ ŋau à to ilui Samari ɡɔ,
amma inɛi ilu bɛ ŋa a kù jɛ ku ɡbaa si na iyi í jɔ̀ Zeruzalɛmuui wa bɔ.
Iyi Zaaki do Zãa à ɡbɔ bɛɛbɛ, ŋɔi à beeɛ à ni, Lafɛ̃ɛ, ì bi ka jɔ̀ ina ku kita si ŋa wa hai lele ku kpa ŋa?
Amma Jesu í sinda í la si ŋa do ɡbuɡbã. [Í ni, i kù mà iyi ì waa fɔ ŋa mɔm.
Amu Amai Amanɛ n kù naa ku kpa amanɛ ŋa, bii kù jɛ n faaba ŋa.] Nɔ à bɔ ilu mmu ɡɔ má.
Si bɛi à waa nɛ ŋɔi inɛ ɡɔ í naa í sɔ̃ Jesu í ni, an tooɛ bii ì waa bɔ fei.
Ŋɔi Jesu í sɔ̃ɔ í ni, iŋa ŋa à nɛ kolo ŋa, nɔ baa yɛi ŋa mɔ à nɛ bi ku sũ. Amma amu Amai Amanɛ n kù nɛ bii an koo n sũ n sĩmi.
Nɔ í sɔ̃ inɛ mmu ɡɔ í ni, toom wa. Amma inɛɛu í ni, jɔ̀ n koo n si baam wa titã.
Ŋɔi Jesu í sɔ̃ɔ í ni, jɔ̀ iku ŋa a si iku nŋa ŋa, amma awɔ, koo sisi laabaau jiidai bommai Ilaaɔ̃ bii fei.
Nɔ inɛ ɡɔ í sɔ̃ɔ má í ni, an tooɛ Lafɛ̃ɛ, amma jɔ̀ n koo n tɔɔ inɛm ŋa sukudɔ̃ titã.
Nɔ Jesu í sɔ̃ɔ í ni, inɛ iyi í lesi awɔɛ si kaakoi kɛtɛ nɔ í sinda í cɔ anyi, kù jɔò bommai Ilaaɔ̃.
Si anyii nŋu, Lafɛ̃ɛ í cica amanɛ kitaò fɛɛwa mmu má, í bɛ ŋa minji minji a cuaa si ilu ŋa fei do bii nŋu takaɛ á nɛ ku bɔ fei.
Nɔ í sɔ̃ ŋa í ni, amaajɛ iyi í to ku da í kpɔ, amma woo da ŋau a kù kpɔ. Na nŋu, i tɔɔ ilu ikou ku bɛ inɛ ŋa iyi aa ce icɛu wa.
I dasi kpãa ŋa, ǹ wa n bɛ ŋɛi bɛi ama anɡudã ŋa si inɔi mɛɛmu kuɡaabu ŋa.
I maà so taalili hee má jɛ bɔɡɔ, walakɔ baata, nɔ i maà ya leekĩ kpãa i maà ce inɛ ɡɔ fɔɔ ŋa.
Kpasɛ̃ bii ì lɔ ŋa i tako i sɔ̃ ŋa ŋa i ni, Ilaaɔ̃ ku mu nŋɛ laakai ku sũ.
Bii ilu laakai ku sũ ɡɔ í wa bɛ, laakai ku sũ nŋɛ á to siɛ. Bii kù wɛɛ mɔi á nyi wa si ŋɛi.
Kpasɛ̃ bii à ɡba ŋɛu, kpasɛ̃ bɛi aa maa wa ŋa, sɔnda do inyi iyi à na ŋɛ fei i ya ɡba i jɛ ŋa, domi inɛ kaa máa ce icɛ iyi kù waa jɛ. I maà ya lɔ kpasɛ̃ do kpasɛ̃ ŋa.
Ilu iyi ì lɔ fei ŋa bii à ɡba ŋɛ, ijɛ iyi à na ŋɛ i ya jɛ ŋa.
I sɔ̃ inɛi ilu ŋau i ni, bommai Ilaaɔ̃ í maai si ŋɛ. Nɔ bɔ̃ɔ ŋa iyi à wa bɛ i jɔ̀ a ba iri ŋa.
Amma ilu bii ì lɔ nɔ a kù ɡba ŋɛ, i bɔ bantumai iluu nɔ i ni,
wee à waa ɡbuɡbã nŋɛ hee do irùrùi ilu nŋɛ iyi í wa si kutɛ nwa. Do nŋu fei, i mà ŋa iyi bommai Ilaaɔ̃ í maai wa.
Nɔ Jesu í ni má, an sɔ̃ ŋɛ iyi si ajɔi kiitiu, ijuukpãi inɛi Sodomu ŋa ilu nlai takou, á tia do ti inɛi ilu ŋau.
Nɔ Jesu í ni má, inɔ kufɔ nla nlai á jɛ tu ŋɛ, iŋɛ inɛi Kɔrazɛ̃ɛ ŋa. Iŋɛ mɔ inɛi Bɛsaida ŋa inɔ kufɔ nla nlai á jɛ tu ŋɛ. Maamaake ŋa iyi à ce si ilu nŋɛ ŋau ihɛ̃, bii í jɛ si ilui Tii do Sidɔ̃ɔi à coo wo, bii í wa inɛi ilu ŋau aa dĩ saaki a kpataò na irii dulum du ŋa nɔ a kpaasi idɔ hai ku kpɛ.
Na ŋɔi í jɔ̀ ǹ wa n sɔ̃ ŋɛ iyi si ajɔi kiitiu ijuukpãi inɛi Tii do Sidɔ̃ɔ ŋa á tia tu ŋɛ.
Iŋɛ mɔ, inɛi Kapɛranumu ŋa, ì waa tamaa ŋa aa so ŋɛ hee lelei? Aawo, aa kɛkɛ ŋɛi hee bi ku wai iku ŋa.
Nɔ í sɔ̃ mɔcɔɛ ŋa í ni, inɛ iyi í ɡbɔ ide nŋɛ, idem nii í ɡbɔ. Inɛ mɔ iyi í kɔsi ŋɛ, amui í kɔsi. Inɛ mɔ iyi í nɔ í kɔsim, inɛ iyi í bɛm wai í kɔsi.
Mɔcɔ kitaò fɛɛwa ŋa iyi Jesu í bɛ ŋau à baa do inɔ didɔ̃ nɔ à ni, Lafɛ̃ɛ, hee do inɛi inɔɔko ŋa fei à ya jirima wa na iriɛu.
Nɔ Jesu í sɔ̃ ŋa í ni, ǹ yɛ Seetam wa cuku wa hai lele bɛi kuŋɔi ijĩ.
Ntɔ ntɔ ǹ mu nŋɛ yiiko i tɛɛsɛò njo ŋa do cencee ŋa hee do ɡbuɡbã iyi Seetam mbɛɛu í nɛ fei, nɔ nkãma kaa yɔkɔ ku mɛɛ ŋɛ.
Do nŋu fei, i maà jɔ̀ inɔ nŋɛ ku dɔ̃ na iyi í jɔ̀ inɛi inɔɔko ŋau à waa jirima ŋɛ, amma i jɔ̀ inɔ nŋɛ ku dɔ̃ si na iyi í jɔ̀ à kɔ iri nŋɛ lelei Aɔ̃.
Si waati akãu, inɔi Jesu í dɔ̃ jiida jiida do ɡbuɡbãi Hundei Ilaaɔ̃ nɔ í ni, Baaba, awɔ iyi ì jɛ Lafɛ̃ɛi lele do ilɛ, ǹ wa n saabuɛ do iyi ì sinɡaa ilu bisi do woo mà ŋa mii ŋau ihɛ̃ nɔ ì nyisi amu ŋa. Í sĩa Baaba, si na iyi í jɔ̀ bɛɛbɛi ì bi.
Baam nii í daam mii fei si awɔ. Inɛ kãma kù mà amu Amau bii kù jɛ Baau. Nɔ inɛ kãma kù mà Baau bii kù jɛ amu Amau do inɛ ŋa iyi ǹ bi n nyisi ŋa.
Ŋɔi Jesu í sinda si mɔcɔɛ ŋau í sɔ̃ ŋa í ni, ilu inɔ didɔ̃i inɛ iyi ijuɛ wa yɛ mii iyi ì waa yɛ ŋa.
Ntɔ ntɔ an sɔ̃ ŋɛ, walii do amanlu nkpɔ à bi aŋa a yɛ mii ŋa iyi ì waa yɛ ŋa, a kù nɔ a kù yɔɔ. À bi aŋa a ɡbɔ iyi ì waa ɡbɔ ŋa, a kù nɔ a kù ɡbɔɔ.
Ajɔ nŋu ɡɔ woo kɔ inɛ ŋa si wooda ɡɔ í dede ku cã idɔi Jesu nɔ í ni, Mɛɛtu, bɛirei an ce n baò kuwɛɛ hai tã.
Ŋɔi Jesu í beeɛ í ni, mii à kɔ si woodau. Ide mii ì ya cio si.
Ŋɔi í jɛ í ni, bi Aɔ̃ Lafɛ̃ɛɛ do idɔɛ fei, do ɡbuɡbãɛ fei, do lasabuɛ fei, nɔ i bi inɛ mmu ŋa bɛi ì bi araɛ.
Ŋɔi Jesu í ni, ide iyi ì jɛ í sĩa. Ce bɛɛbɛ, aa ba kuwɛɛ.
Amma mɔkɔu wa bi ku na araɛ ntɔ, nɔ í beeɛ í ni, yooi í jɛ inɛ mmu.
Nɔ Jesu í sɔ̃ɔ í ni, mɔkɔ ɡɔ í kita wa hai Zeruzalɛmu wa bɔ Zeriko, ŋɔi í koo í dasi awɔi ile ŋa. Ile ŋau à coo ile à cãa, nɔ à nɛ à jɔ̀ɔ bɛ wa kasãm.
Wee, woo weei Ilaaɔ̃ ɡɔ wa too kpãau wa. Iyi í yɛ mɔkɔu, ŋɔi í ɡbe í lɔ.
Bɛɛbɛ mɔi inɛ ɡɔ si dimii Levi í to inyau. Iyi í yɔɔ nɔ í ɡbe í lɔ.
Amma inɛi Samari ɡɔ mɔ wa bɔ ilu. Iyi í to bɛ ŋɔi í yɛ mɔkɔu nɔ araare í muu.
Nɔ í sɛkɛɛ siɛ í jɔaa ikpo do atɛ̃ vɛ̃ɛ si aɡbɛi kumɛɛ ŋau nɔ í dũu. Si anyiɛ nɔ í lesiɛ si ɡbankɛlɛi nŋu takaɛ í bɔòɛ bi ku sɔi inɛ njoo ŋa nɔ í ɡbɔaa.
Iju kumáɛ, nɔ í so fiai icɛi ajɔ minji, í na inɛ nɡboi bi ku sɔi inɛ njoo ŋau, nɔ í ni, ɡbɔa inɛɛu ihɛ̃. Iyi ì jɛ í lesi na iriɛ, an sãaɛ waati iyi an baa.
Ŋɔi Jesu í ni, si amanɛ mɛɛta ŋau bɛ, yoo nŋai ì tamaa í jɛ kpaasii inɛ iyi í dasi awɔi ile ŋau.
Ŋɔi inɛɛu í ni, inɛ iyi í ce araareɛu. Ŋɔi Jesu í ni, debɛi, awɔ mɔ, koo ce bɛɛbɛ.
Ajɔ nŋu ɡɔ Jesu do mɔcɔɛ ŋau à waa nɛ nɔ à to ilu ɡɔ. Wee inaabo ɡɔ í wa ilu bɛ, à ya kpoo Maata. Nŋui í ɡba ŋa si kpasɛ̃ɛ.
Abou í nɛ ifɔɛ ɡɔ iyi à ya kpe Maari. Ifɔu wa bubai kɔkɔi Lafɛ̃ɛ wa ɡbɔ ideɛ.
Amma Maata nŋu í wasi ku mante araɛ do caka ku tɛkɛ. Ŋɔi í naa í ni, Lafɛ̃ɛ, kù jɛɛ si ide kãma iyi ifɔm í jɔ̀ɔm icɛu amu akã? I kaa jɔ̀ ku naa ku sobim?
Ŋɔi Lafɛ̃ɛ í jɛaa í ni, Maata, Maata, ì waa mante araɛ ì waa weewea na mii nkpɔ.
Amma bukaatai mii akãi amanɛ í nɛ. Nŋui Maari njɛ í cica bɛ, nɔ inɛ kãma kaa ɡbaa siɛ má.
Ajɔ nŋu ɡɔ Jesu wa ce kutɔɔ bii ɡɔ. Iyi í tã ŋɔi mɔcɔ akãɛ í ni, Lafɛ̃ɛ, kɔ wa si bɛi aa ka ya ce kutɔɔ, bɛi Zãa í kɔ mɔcɔɛ ŋa si.
Ŋɔi Jesu í sɔ̃ ŋa í ni, bii ì waa ce kutɔɔ ŋa i ya ni, Baaba, jɔ̀ inɛ fei ku mà iyi awɔi ì jɛ inɛ kumá. Naa jɛ bommaɛ.
Mu nwa ijɛi ajɔ fei nwa.
Kpa idei dulum du wa, domi awa mɔ à ya ka kpa idei kurara iyi inɛ ŋa à ce nwa. Maà ti i jɔ̀ ka dasi kulɛlɛ.
Nɔ í sɔ̃ ŋa má í ni, á yɔkɔ ku jɛ nsɛi inɛ ɡɔ nŋɛ í ba inɛ njoo idũ laja. Bii kù nɛ ijɛ iyi á naa, á bɔ bi kpaasiɛi ku ni, wɛ̃ɛm pɛ̃ɛ mɛɛta wa,
domi kpaasim ɡɔ í naa bi tom hai ilu ɡɔ. Nɔ wee, n kù nɛ nɡɔɡɔ iyi an naa.
Kpaasiɛu á yɔkɔ ku jɛaa hai inɔ ile ku ni, maà mantem, amu ǹ sɔɔkɔ tã, amu do amam ŋa fei à waa sũ. N kaa n yɔkɔ n dede n naɛ pɛ̃ɛ.
Ǹ wa n sɔ̃ ŋɛi, baa bii kù bi ku dede ku náa si na iyi í jɔ̀ í jɛ kpaasiɛ, á yɔkɔ ku dede ku naa bukaatai mii iyi í bi fei si na iyi í jɔ̀ wa manteɛ.
Na nŋu, ǹ wa n sɔ̃ ŋɛi, i ya tɔɔ ŋa, aa mu nŋɛ. I ya dɛdɛ ŋa aa ba ŋa. I ya cã ɡambo ŋa, aa cĩ nŋɛ.
Ntɔ ntɔ, inɛ iyi wa tɔɔ fei, Ilaaɔ̃ á muaa. Inɛ mɔ iyi wa dɛdɛ, Ilaaɔ̃ á jɔ̀ ku ba. Inɛ mɔ iyi í nɔ wa cã ɡambo, Ilaaɔ̃ á cĩaa.
Yooi í wa si inɔ nŋɛ ihɛ̃ iyi [bii amaɛ í tɔɔɛ pɛ̃ɛ á so kuta ku naa. Walakɔ] bii í tɔɔɛ cɛ̃ɛ ku so njo ku naa.
Walakɔ bii í tɔɔɛ njɛi ajɛɛ á naa cencee? Aawo, kaa ce.
Iŋɛ iyi ì ya ce laalɔ ŋa ì mà mii jiida ku na ama nŋɛ ŋa, mà irei. To, Ilaaɔ̃ Baa nŋɛ iyi í wa lele kaa ce ku re zaka bɛɛbɛ? Kaa so Hundeɛ ku na inɛ ŋa iyi à waa tɔɔɛ?
Si anyii nŋu, à naa Jesu mɔkɔ ɡɔ wa. Mɔkɔu í nɛ inɛi inɔɔko ɡɔ iyi í jɔ̀ í dekĩ. Nɔ Jesu í lele inɛi inɔɔkou. Iyi í fita ŋɔi mɔkɔu í lɔsi ide ku fɔ, nɔ zamaa fei í biti.
Amma inɛ ɡɔ ŋa à ni, inɛ nɡboi inɛi inɔɔko ŋa iyi à ya kpe Bɛɛlizebui í mua Jesu ɡbuɡbã wa leleò inɛi inɔɔko ŋa.
Nɔ inɛ ɡɔ ŋa mɔ à waa bi a cã idɔɛ a cɔ. Nɔ à sɔ̃ɔ à ni ku ce maamaake ku nyisi iyi yiikoɛ wa naai hai lele.
Si bɛi Jesu í mà lasabu nŋa ŋɔi í ni, bomma iyi inɛɛ ŋa à waa ja aŋa duusɔ̃ɔ, bommau á na ku kpaò bomma nɔ kpasɛ̃ɛ ŋa ku cuku.
Bɛɛbɛ mɔi bii Seetam wa ja do araɛ, bɛirei bommaɛ á ce ku bɔ waju. Ǹ ni bɛɛbɛi si na iyi í jɔ̀ ì waa ni do ɡbuɡbãi Bɛɛlizebui ǹ wa n leleò inɛi inɔɔko ŋa.
Bii do ɡbuɡbãi Bɛɛlizebuui ǹ wa n leleò inɛi inɔɔko ŋa, to, do ɡbuɡbãi yooi mɔcɔ nŋɛ ŋa mɔ à waa leleò ŋa. Na ŋɔi í ce aŋa taka nŋa aa nyisi iyi ì rara ŋa.
Amma bii do ɡbuɡbãi Ilaaɔ̃i ǹ wa n leleò inɛi inɔɔko ŋau, nŋu bɛ wa nyisi iyi Ilaaɔ̃ í sinti ku jɛ bommaɛ si anini nŋɛ.
Bii ilu ɡbuɡbã jiida ɡɔ í nɛ jĩnɛi iɡũ nɔ wa deɡbe kpasɛ̃ɛ, amaniɛ á wɛɛi si laakai.
Amma bii ilu ɡbuɡbã ɡɔ mɔ iyi í roo í naa í jɔɔ iɡũ, njɛ á ko jĩnɛi iɡũ iyi wa naanɛui fei nɔ ku ce ikpɛ̃i amaniu mɔ.
Inɛ iyi kù jɛ tom, mbɛɛm nii. Inɛ iyi kù waa bam ku tɔtɔɔ, wa fanɡaaɛi.
Ŋɔi Jesu í kpa nŋa mɔndau ihɛ̃ í ni, bii inɛi inɔɔko í fita si inɛ, í ya maa dabii si ɡbaa ŋai ku maa dɛ bi ku sĩmi. Bii í kua, ŋɔi í ya ni, an nyi inya nwom hai bii ǹ fita wai.
Waati iyi í nyi nɔ í ba inɛɛu í yɛ bɛi ile nɡbɛ iyi à kpã à teeseɛ sãa sãa,
á koo ku dɛdɛ kpaasi laalɔ ŋa iyi à roo wa má bɛi aŋa mɛɛje, a na a lɔ si inɛɛu a maa wa bɛ. Waati bɛɛbɛ kuwɛɛi takoi inɛɛu á tia baa ti ankãanyiɛ má.
Waati iyi Jesu wa fɔ bɛɛbɛ, abo ɡɔ í dɔ̃ anu hai inɔ zamaau í ni, ilu inɔ didɔ̃i inɛ iyi í so asĩɛ, nɔ ì mɔmɔ amɔɛ.
Ŋɔi Jesu í jɛaa í ni, í tia i ni ilu inɔ didɔ̃ ŋai inɛ ŋa iyi à waa ɡbɔ idei Ilaaɔ̃, nɔ à waa ceò icɛ.
Si bɛi zamaau wa kɔ̃ɔsi ŋɔi Jesu í ni, inɛi nsɛi ŋa inɛ laalɔ ŋai. À waa tɔɔ maamaake, amma maamaake ɡɔ kù wɛɛ iyi aa nyisi ŋa, bii kù jɛ ti faajii walii Zonasi.
Si bɛi Zonasi í jɛ nyinda bi inɛi Ninivu ŋa, bɛɛbɛ mɔi amu Amai Amanɛ an jɛ nyinda bi inɛi nsɛi ŋa.
Si ajɔi kiitiu inaabo ilaalui ilɛi Seba á dede si inɛi nsɛi ŋa ku yɛ taale nŋa, si na iyi í jɔ̀ hai jĩijĩi í dede í naa ku ɡbɔ idei bisii Salomɔɔ ilaalu nlau. Nɔ wee nsɛi, amu iyi ǹ wa n sɔ̃ ŋɛ ideu ihɛ̃ ǹ re Salomɔɔ.
Si ajɔi kiitiu inɛi Ninivu ŋa aa dede si inɛi nsɛi ŋa a yɛ taale nŋa, si na iyi í jɔ̀ à kpaasi idɔ nŋa na waazoi Zonasi. Nɔ wee nsɛi, amu iyi ǹ wa n sɔ̃ ŋɛ ideu ihɛ̃ ǹ re Zonasi.
Inɛ ɡɔ ci ya má fitila ku sinɡaɛ, [walakɔ ku biiɛ do caka,] amma à ya jilɔɔi bi ku lesi fitila ku ba inɛ ŋa iyi à waa lɔ wa a maa yɛ inya kumá.
Ijuɛi í jɛ fitilai araɛ. Bii ijuɛ wa nɛ baani, araɛ fei í wa si inya kumái. Amma bii kù waa nɛ baani, araɛ mɔ fei í wa si ilu kukui.
Na nŋu, ce laakai ku ba inya kumá iyi í wa si araɛu ku maà ce ilu kuku.
Bii araɛ fei wa nɛ inya kumá, nɔ baa ikɔ̃ akãɛ ɡɔ kù wa si ilu kuku, fei ndɛɛ á maa mái bɛi waati iyi fitila í má siɛ inya.
Iyi Jesu í fɔ ideu í tã, ŋɔi Farisi ɡɔ í kpoo ku jɛ kpasɛ̃ɛ. Nɔ í koo í buba kpasɛ̃i Farisiu, aŋaò à waa jɛ.
Ŋɔi Farisiu í cɔɔ í biti do iyi kù wɔɔ í bɛi wa jɛ.
Amma Lafɛ̃ɛ í sɔ̃ɔ í ni, iŋɛ Farisi ŋa, í yɛ ŋai bɛi inɛ ŋa iyi à ya wiɛ anyii kɔɔfu do jɛɛ ŋa nɔ a jɔ̀ inɔɛ riisi. Inɔ hai sĩa do takiii wa kɔ̃ nŋɛ.
Iŋɛ hai nɛ yaase ŋa, inɛ iyi í taka anyii ara, lafɛ̃ɛ si í ce inɔɛ mɔ?
Í sĩa i na ilu are ŋa mii iyi í wa si inɔ jɛɛ do kɔɔfu, nɔ mii fei á má nŋɛ.
Amma ijuukpãi á jɛ tu ŋɛ, iŋɛ Farisi ŋa, si na iyi í jɔ̀ ì ya na Ilaaɔ̃ hee do zakaai ayɛ ŋa fei. Do nŋu fei, i kù waa ce jiida nɔ i kù waa nyisi kubii Ilaaɔ̃ ŋa. Iyi bɛi í jɔ i ya ce nɔ i maà ɡbɛjɛ iyi í ɡbe ŋa.
Ijuukpãi á jɛ tu ŋɛ, iŋɛ Farisi ŋa, si na iyi í jɔ̀ si ile bi ku ce kutɔtɔɔ ŋa kitãi inɛ nɡbo ŋai ì ya bi ŋa, nɔ ì ya bi a ce ŋɛ fɔɔ do bɛɛrɛ nla nla si bantuma ŋa.
Aa yɛ ijuukpã ŋa domi ì yɛi bɛi balɛ ŋa iyi inɛ ɡɔ kù waa yɛ. Si antai nŋai à waa nɛ a kù nɔ a kù mà .
Ŋɔi woo kɔ inɛ ŋa si wooda ɡɔ í sɔ̃ɔ í ni, Mɛɛtu, bii ì waa fɔ bɛɛbɛ, awa mɔi ì waa bu.
Ŋɔi Jesu í jɛaa í ni, ijuukpãi á jɛ tu ŋɛ, iŋɛ woo kɔ inɛ ŋa si wooda ŋa mɔ, domi ì waa kãa inɛ ŋa aso ku ɡaabu ku so ŋa, nɔ iŋɛ taka nŋɛ i ci ya lesi baa amaawɔ nŋɛ.
Aa yɛ ijuukpã ŋa, si na iyi í jɔ̀ walii ŋa iyi bala nŋɛ ŋa à kpa wo, iŋɛi ì waa teese balɛ nŋa ŋa.
Ì waa nyisi ŋa iyi ì jɛsi mii iyi bala nŋɛ ŋau à ce, si na iyi í jɔ̀ aŋai à kpa walii ŋau, nɔ iŋɛi ì waa teese balɛ nŋa ŋa.
Ŋɔi í jɔ̀ Ilaaɔ̃ í fɔ si bisiɛ í ni, an bɛ walii ŋa do woo bɛ ŋa si anini nŋa. Aa kpa inɛ ɡɔ ŋa nɔ a kpã inɛ ɡɔ ŋa mɔ iju.
Na nŋu, ijuukpãi woo kpa walii ŋau fei hai sintei andunya si iri nŋɛi á jɛ.
Iŋɛi aa yɛ ijuukpãi kukpai Abɛli hee ku koo si do Zakari iyi à kpa si afei bi ku weeu do kpasɛ̃i Ilaaɔ̃. Ntɔ ntɔ, ǹ wa n sɔ̃ ŋɛ, ijuukpãi mii ŋau bɛ fei si inɛi nsɛi ŋau ihɛ̃i á baa ku jɛ si.
Ijuukpãi á jɛ tu ŋɛ, iŋɛ woo kɔ inɛ ŋa si wooda ŋau, domi i kù bi ntɔi idei Ilaaɔ̃ ku mà ŋa, nɔ inɛ ŋa iyi à bi ku màɛ iŋɛi ì waa ɡanji ŋa.
Iyi Jesu í fɔ bɛɛbɛ í tã ŋɔi í fita hai bɛ. Ŋɔi idɔi woo kɔ inɛ ŋa si wooda do Farisi ŋau í kɔ̃ nɔ à wasi ku manteɛ do ide ku bee si ɡãmɛi ide nkpɔ,
à waa leaò taai ide ku ba a muu si ide ɡɔ.
Waati iyi Jesu wa fɔ bɛɛbɛ zamaa í tɔtɔɔ dubu nkpɔ nkpɔ hee à waa tɛɛsɛ njɛ. Ŋɔi Jesu í sɔ̃ mɔcɔɛ ŋa si wajui zamaau í ni, i ce laakaii ara nŋɛ ŋa do lefeei Farisi ŋa iyi í jɛ muafiti.
Nɡɔɡɔ kù wɛɛ iyi wa manji iyi kaa fita ɡbuɡbãa, nɔ asii kãma kù wɛɛ iyi a kaa na a mà.
Ŋɔi í ce ide iyi ì fɔ si ilu kuku fei ŋa aa na a ɡbɔɔ si inya kumá, ɡundu iyi ì nɔ ì nya inɔ ile ŋa aa cã kɛsɛɛdɛɛ si antai ile lele ŋa.
Iŋɛ iyi ì jɛ kpaasim ŋa, iŋɛi ǹ wa n sɔ̃, i maà ce njoi inɛ ŋa iyi aa kpa ara nŋɛ, nɔ si anyii nŋu a kaa yɔkɔ a ce nɡɔɡɔ má.
An sɔ̃ ŋɛ inɛ iyi í jɔ i ya ce njoɛ ŋa. I ce njoi inɛ iyi í nɛ yiiko ku kpa inɛ nɔ ku dasiɛ si ina iyi ci ya ku má. Ntɔ ntɔ ǹ wa n sɔ̃ ŋɛ, lafɛ̃ɛi í jɔ i ce njoɛ ŋa.
A ci ya ta ama yɛi ara miu súù minji ba. Do nŋu fei, Ilaaɔ̃ ci ya ɡbɛjɛ baa akã nŋa.
Iŋɛ mɔ, hee do ntoi iri nŋɛ ŋa fei Ilaaɔ̃ í mà jia nŋa. Na nŋu, i maà ce njoi nɡɔɡɔ, domi bɛɛrɛ nŋɛ í re yɛi hee bii ijĩ.
Ǹ wa n sɔ̃ ŋɛi, inɛ iyi í fɔ si wajui amanɛ ŋa í ni nŋu í ɡbam, amu mɔ Amai Amanɛ an ɡba lafɛ̃ɛ si wajui amalekai Ilaaɔ̃ ŋa.
Amma inɛ iyi í kɔsim si wajui amanɛ ŋa, amu mɔ an kɔsi lafɛ̃ɛ si wajui amalekai Ilaaɔ̃ ŋa.
Inɛ iyi wa fɔ laalɔi amu Amai Amanɛ, Ilaaɔ̃ á yɔkɔ ku kpa idei dulum dɛɛ. Amma inɛ iyi wa fɔ laalɔi Hundei Ilaaɔ̃ kaa ba a kpa idei dulum ndɛɛ pai.
Bii à bɔò ŋɛ ile bii à ya ce kutɔtɔɔ ŋa ku ba inɛ nɡbo ŋa do ilu yiiko ŋa a kiiti ŋɛ, i maà ti i ce njo do bɛi aa ce i kɔò ara nŋɛ do ide iyi aa fɔ ŋa.
I maà ce njo ŋa domi waati bɛɛbɛ Hundei Ilaaɔ̃i á sɔ̃ ŋɛ iyi í jɔ i fɔ ŋa.
Si inɔ zamaau ŋɔi inɛ ɡɔ í sɔ̃ Jesu í ni, Mɛɛtu, sɔ̃ iɡbãm ku jɔ̀ ka kpɛ̃ tubu nwa.
Ŋɔi Jesu í jɛaa í ni, mɔkɔɔyi, yooi í cem woo kiiti nŋɛ wala woo kpɛ̃ tubu nŋɛ.
Nɔ í sɔ̃ ŋa í ni, i ya ce laakai ŋa ntɔ ntɔ do kɔdɛɛ fei, domi amanii amanɛ si í jɛ icui kuwɛɛɛ, baa bii bɛirei amaniu í la í to.
Nɔ í kpa nŋa mɔnda ɡɔ í ni, ikoi mɔkɔ ilu fia ɡɔ í ce ijɛ jiida jiida.
Ŋɔi mɔkɔu í lasabu í ni, bɛirei an ce. Wee n kù nɛ bii an dasi ijɛu.
Ŋɔi í ni, ǹ mà bɛi an ce. An lɛɡɛ akam ŋaui, nɔ n ma mmuɛ ŋa iyi à la à re. Nɔ n kosi bileem fei bɛ do ijɛm ŋa iyi à ɡbe.
Nɔ n fɔ si idɔm n ni, ǹ nɛ amani nla nla iyi ǹ wa n sinɡa ti adɔ̃ nkpɔ nkpɔ. An sĩmii nɔ n maa n jɛ n maa n mɔ nɔ n maa n wɛɛò inɔ didɔ̃.
Amma Ilaaɔ̃ í sɔ̃ɔ í ni, awɔu nnyɛi, idũuyi mɔm aa nya hundeɛ. Sɔɔlui mii ŋa iyi ì ceu bɛ, ti yooi á jɛ.
Ŋɔi Jesu í ni, bɛɛbɛ mɔi á jɛ bi inɛ iyi wa koa araɛ amani nɔ bi Ilaaɔ̃ kù nɛ nkãma.
Iyi Jesu í fɔ bɛɛbɛ í tã ŋɔi í sɔ̃ mɔcɔɛ ŋa í ni, na ŋɔi í jɔ̀ ǹ wa n sɔ̃ ŋɛ ǹ ni, i maà ya maa weewea do mii iyi aa jɛ i maa wɛɛò ŋa, walakɔ do jĩnɛ iyi aa dasi ŋa.
Kuwɛɛi amanɛ í re ijɛ, ara mɔ í re jĩnɛ.
I ce laakai kunɡbã ŋa í cɔ. A kù waa ɡbɛ̃ hee a da nɡɔɡɔ, a kù nɔ a kù nɛ suu. Ilaaɔ̃ í nɔ wa wo ŋa. Bɛɛrɛ nŋɛ kù re yɛi ŋa hee bii í jĩ?
Yooi si inɔ nŋɛ na kuweeweaɛ á yɔkɔ ku kɔ̃ɔsi kusɔi adɔ̃ɛ baa keeke.
To, bii i kaa yɔkɔ i ce mii keekeu bɛ ŋa, na mii í ce ì waa weewea do iyi í ɡbe ŋa.
I cɔ bɛi wua ŋa à ya da koko mɛɛ. A kù waa ce icɛ a ci ya nɔ a wɔ̃ acɔ. Do nŋu fei, ǹ wa n sɔ̃ ŋɛi, baa Salomɔɔ ilaalu nlau, do amboe nla nlaɛ fei kù nɛ jĩnɛ iyi boodaɛ í to kokoi jĩi ŋau bɛ baa akã.
Fɔfɔ í wɛɛi nnyi do kusĩaɛ amma ala aa dasiɛ ina. To, bii Ilaaɔ̃ í mua fɔfɔ ŋa iyi aa na a dasi ina booda ku sĩa bɛɛbɛ, kaa yɔkɔ ku mu nŋɛ nyau ku re fɔfɔ ŋau bɛ de. I kù yɛ naanɛ nŋɛi kù la?
I maà ya dɛ mii iyi aa jɛ ŋa walakɔ mii iyi aa mɔ i maà weeweaò ŋa.
Hai mà idei Ilaaɔ̃ ŋai à ya maa kpataa mii ŋau bɛ fei, amma Baa nŋɛ i mà iyi ì nɛ bukaatai mii ŋau bɛ fei ŋa.
Na nŋu, i hanya i dɛ bɛi aa ce i jɔ̀ bommai Ilaaɔ̃ ku bɔ waju titã ŋa. Iyi í ɡbe bɛi fei Ilaaɔ̃i á kɔ̃ɔ nŋɛ si.
Nɔ Jesu wa ba mɔcɔɛ ŋau ide ku fɔ má í ni, iŋɛ ɡaa keekem, i maà ti i ce njo ŋa, domi á dɔ̃a Baa nŋɛ si ku jɔ̀ i jɛ amaalu ŋa si andunya titɔ̃ɛ.
I ta mii iyi ì nɛ ŋa nɔ i mua ilu are ŋa fiau. I cea ara nŋɛ taalili iyi kaa ɡbo ikpa lele si bii aa dasi amani nŋɛ iyi kaa tã. Tenɡi bɛ ile kaa to si, nɔ tũtũ ŋa mɔ a kaa bɛjɛɛ.
Ntɔ ntɔ, bii amani nŋɛ í wa, bɛi laakai nŋɛ mɔ í ya wa.
I ce sɔɔlu i dĩ kpaka nɔ i jɔ̀ fitila nŋɛ ku maa má ŋa.
I jɔ̀ i yɛ bɛi inɛ ŋa iyi à waa deɡbe kubaai lafɛ̃ɛ nŋa wa hai bi ku ce abɔdɔ̃, ku ba bii í to wa í cã ɡambo ɡbakã a cĩaa.
Woo ce icɛ ilu inɔ didɔ̃ ŋai, inɛ ŋa iyi lafɛ̃ɛ á na ku ba à cɔ kpãa à waa deɡbe ku toɛ wa. Ntɔ ntɔ n wa n sɔ̃ ŋɛ, nŋu takaɛ á dĩ ɡbankili nɔ ku jɔ̀ a buba nɔ ku na ku kpɛ̃ nŋa ijɛ.
Ilu inɔ didɔ̃ ŋai bii í baa í na í ba ŋa si bɛɛbɛ, baa bii í to wa lajai, wala kukɔ sintei ajɛɛ.
I jɔ̀ i mà sãa sãa ŋa iyi bii ilu kpasɛ̃ í mà waati iyi ile á lɔ wa, á dede ku wɔ njoo, kaa jɔ̀ ile ku lɛɡɛ ɡamboɛ.
Iŋɛ mɔ, i ce sɔɔlu ŋa domi amu Amai Amanɛ, an naai si waati iyi i kù waa lasabu ŋa.
Ŋɔi Piɛɛ í ni, Lafɛ̃ɛ, awai ì kpaa mɔndau ihɛ̃? Mà inɛ fei.
Ŋɔi Lafɛ̃ɛ í jɛ í ni, yooi í jɛ amaacɛ ilu naanɛ iyi í nɛ laakai. Lafɛ̃ɛi í jɛ inɛ iyi ilu kpasɛ̃ ɡɔ í kpe nɔ í so amaacɛ kpaasiɛ ŋa í daa si awɔ ku maa cɔ ŋa ku na ŋa ijɛ si bɛi í jɔ.
Inɔ didɔ̃i á jɛ ti amaacɛu bii lafɛ̃ɛɛ í bàa í na í baa wa ce bɛɛbɛ.
Ntɔ ntɔ, lafɛ̃ɛu á daa amaacɛu mii ndɛɛ fei si awɔ.
Amma bii í jɛ amaacɛ laalɔi, á lasabui ku ni, lafɛ̃ɛm kaa baa ńya má, nɔ ku dede ku maa cã inaabo do inɛmɔkɔ woo ce icɛ ŋa iyi à ɡbeu, nɔ ku maa jɛ ku maa mɔ atɛ̃ ku maa kpaa.
Bɛɛbɛi lafɛ̃ɛu á na ku baa si ajɔ iyi kù waa cɔ kpãaɛ, do si waati iyi kù waa tamaa, nɔ á kpãa iju jiida jiida bɛi à ya cea amaacɛ laalɔ ŋa.
Woo ce icɛ iyi í mà mii iyi lafɛ̃ɛɛ í bi, nɔ kù coo, ɡoloɛ á la.
Amma inɛ iyi kù mà, nɔ í ce kookoosu iyi í jɔ a cãa, ɡoloɛ kaa la. Inɛ iyi à na mii nkpɔ, aa beeɛ mii nkpɔ. Inɛ mɔ iyi à daa mii nkpɔ si awɔ, nŋui aa bee ku re.
Nɔ Jesu í sɔ̃ ŋa má í ni, inai ǹ naa ku fã si andunya, nɔ ǹ bɛi ǹ bi ku jɛ í jo tã.
Nɔ inyi ku dasi ɡɔ í wɛɛ kù nɛ bɛi á ce iyi n kù coo. Inyi ku dasiu nŋui í jɛ wahala iyi an yɛ n bɛi n ku. Nɔ laakaim kaa jɛ akã í ɡbe hee bii í ce.
Ì tamaa bɛi laakai ku sũi ǹ naa nŋɛ wa si andunya ŋa? Aawo, ǹ wa n sɔ̃ ŋɛi, njɛ ku fɛɛfɛi ǹ naaò wa.
Ntɔ ntɔ, hai nsɛi bii amanɛ miu í wa kpasɛ̃ akã aa kpɛ̃ ikã ikã. Tɔɔsi akã kaa wɛɛ nŋa, amanɛ mɛɛta ŋau a kaa ɡbɔ si njɛ do inɛ minji ŋau.
Baa do ama a kaa ɡbɔ si njɛ. Iye do ama inaaboɛ a kaa ɡbɔ si njɛ. Anau do abou a kaa ɡbɔ si njɛ.
Ŋɔi í sɔ̃ zamaau má í ni, bii ì yɛ kudũi ijĩ wa dede hai nunui alɛ ŋa ì ya fɔ ŋai ɡbakã i ni, ijĩ á naa. Bɛɛbɛ mɔi í ya nɔ ku ce.
Bii ì nɔ ì yɛ fufu wa ce wa hai ikpa awɔ canɡai kpãai inunu ŋa, ì ya ni, inya ɡbãa á ce. Nɔ bɛɛbɛ mɔi í ya nɔ ku ce .
Iŋɛ ilu muafiti ŋa, ì mà yaasei nyindai lele do ilɛ ŋa. Bɛirei í ce i kù mà yaasei waatiu ihɛ̃ ŋa.
Bɛirei í ce i ci ya lasabu si ara nŋɛ i mà iyi í jɛ dee dee ŋa.
Bii inɛ ɡɔ wa bɔòɛ bi ku ce kiiti na idei ɡbese ɡɔ, ce kookai hai kpãa awɔ do lafɛ̃ɛ i ɡbɔ si njɛ ŋa ku ba ku maà dasiɛ si awɔi woo kiiti. Bii kù jɛ bɛɛbɛ, woo kiitiu á dasiɛ si awɔi woo deɡbe piisɔ̃ɔ, nɔ woo deɡbe piisɔ̃ɔu mɔ ku dasiɛ ile piisɔ̃ɔ.
Ǹ wa n sɔ̃ ŋɛi, bii à dasiɛ piisɔ̃ɔ, bii i kù sã ɡbeseɛ fei, i kaa fita. Baa tanɡa kaa ɡaizia si.
Waati bɛɛbɛ, inɛ ɡɔ ŋa iyi à wa bɛ à waa sisia Jesu mii iyi í ba inɛi Galilee ɡɔ ŋa, inɛ ŋa iyi Pilati í jɔ̀ à kpa nɔ njɛ nŋa í yɔɡɛɛ do njɛi mɛɛmu ŋa iyi à waa ceaò Ilaaɔ̃ kuwee.
Amma Jesu í sɔ̃ ŋa í ni, iŋɛ ì waa tamaa dulum dii inɛi Galilee ŋau bɛ í re ti inɛi Galilee ŋa iyi à ɡbei? Ì waa tamaa dulum du ŋai í jɔ̀ à kpa ŋa bɛɛbɛ ŋa?
Aawo. Bɛɛbɛ mɔi ǹ wa n sɔ̃ ŋɛ, iŋɛ taka nŋɛ, bii i kù sinda idɔ ŋa, iŋɛ fei aa kui bɛi aŋa mɔ.
Ì waa ye ɡiɡii amanɛ maatũ do mɛɛta ŋa iyi ile ku ɡbokai Siloe í cuku í bata í kpau ŋa? Debɛi, ì waa tamaa kurara nŋai í re ti inɛi Zeruzalɛmu ŋa iyi à ɡbe fei ŋa?
Aawo, ǹ wa n sɔ̃ ŋɛi, iŋɛ taka nŋɛ, bii i kù kpaasi idɔ ŋa, iŋɛ fei aa kui bɛi aŋa mɔ.
Ŋɔi í kpa nŋa mɔndau ihɛ̃ má í ni, mɔkɔ ɡɔ í lɔ jĩi ndii fiɡi si kaaɛ. Waati iyi jĩi nɔu í la ŋɔi mɔkɔu í bɔ isoɛ ku ka, nɔ kù ba.
Ŋɔi í sɔ̃ woo ce icɛɛ í ni, adɔ̃ mɛɛta wai ihɛ̃ bɛbɛi iyi bii ǹ naa isoi jĩi nɔu ihɛ̃ ku ka n ci ya n ba. Daa i nyɔɔi. Na mii í ce á maa ɡba nwa inya nɡbɛ.
Ŋɔi woo ce icɛu í sɔ̃ɔ í ni, lafɛ̃ɛ, jɔ̀ɔ adɔ̃ɔyi titã ka cɔ. An tu fitiɛ n kaakoɛ, nɔ n daa si taasi.
Á yɔkɔ ku jɛ adɔ̃ ɡɔ á so. Bii kù so i bɛi i daa.
Si ajɔi kusĩmi ɡɔ, Jesu wa kɔ inɛ ŋa si cioi idei Ilaaɔ̃ ile ɡɔ bii Zuifu ŋa à ya ce kutɔtɔɔ.
Wee abo ɡɔ mɔ í wa bɛ iyi inɛi inɔɔko í jɔ̀ í ce bɔ̃ɔ bɛi zakai adɔ̃ maatũ do mɛɛta. Í ya maa batei, ci ya yɔkɔ ku tɛ araɛ baa keeke.
Iyi Jesu í yɔɔ ŋɔi í kpoo í ni, abooyi, í ba iri mbɛ.
Nɔ í le siɛ awɔ. Ŋɔi ɡbakã í tɛ araɛ nɔ í lɔsi Ilaaɔ̃ ku saabu.
Amma idɔi inɛ nɡboi ile bii à ya ce kutɔtɔɔu í kɔ̃ si na iyi í jɔ̀ Jesu í jɔ̀ inɛ ɡɔ í ba iri si ajɔi kusĩmi, nɔ í sɔ̃ zamaau í ni, ajɔ mɛɛfai í wɛɛ iyi aa yɔkɔ i ce icɛ ŋa. I naa wa waati bɛɛbɛ ku ba i ba iri ŋa, ku maà ti ku jɛ si ajɔi kusĩmi.
Ŋɔi Lafɛ̃ɛ í jɛaa í ni, iŋɛ ilu muafiti ŋai, iŋɛ fei i ci ya fũ kɛtɛ nŋɛ ŋa do ɡbankɛlɛ nŋɛ ŋa a koo a mɔ inyi si ajɔi kusĩmi?
Abou ihɛ̃ mɔ dimii Aburahamui. Nɔ wee Seetam wa dũu hai zakai adɔ̃ maatũ do mɛɛta. Kù sĩa a fũu si ajɔi kusĩmi?
Waati iyi wa fɔ ideu bɛ, anyɔ wa mu mbɛɛɛ ŋau fei, nɔ zamaau í wɛɛ do inɔ didɔ̃ na maamaake ŋa iyi wa ce fei.
Ŋɔi Jesu í ni má, mii bommai Ilaaɔ̃ í jɔ. Mii an wãa do.
Í yɛi bɛi nɡboi mutaadi iyi inɛ ɡɔ í so í ɡbɛ̃ si ilɛɛ. Nɔ í fita í ce jĩi hee yɛi ŋa à ya maa ce antɛ si amaawɔɛ ŋa.
Ŋɔi í ni má, mii an nyi n wãò bommai Ilaaɔ̃ má.
Bommai Ilaaɔ̃ í yɛi bɛi lefee iyi abo ɡɔ í so í dasi iyafũi pɛ̃ɛ ɡũa mɛɛta nɔ fei ndɛɛ í dede í kpante.
Jesu wa too si ilu nla ŋa do ilɛɛko ŋa wa kɔ inɛ ŋa si cioi idei Ilaaɔ̃ wa nɛò ikpa Zeruzalɛmu.
Si isɛɛnɛu ŋɔi inɛ ɡɔ í naa bi tɛɛ nɔ í beeɛ í ni, Lafɛ̃ɛ, inɛ ŋa iyi aa ba faaba a kaa kpɔ? Ŋɔi í jɛ í ni,
i ce kookaai i lɔ do andɛ iyi kù cĩu ŋa. Ǹ wa n sɔ̃ ŋɛi, inɛ nkpɔi á maa dɛ kpãa iyi aa lɔò a kaa nɔ a yɔkɔ.
Waati iyi amu ilu kpasɛ̃ ǹ dede ǹ cĩmbo koofau iŋɛ aa wa waduude, i maa cã ɡambo ŋa i maa ni, Lafɛ̃ɛ, cĩ nwa. Nɔ an jɛ nŋɛ n ni, n kù mà hai bii ì naa ŋa.
Waati bɛɛbɛi aa ni ŋa, à jɛ à mɔ si wajuɛ, ì nɔ ì kɔ wa si cioi idei Ilaaɔ̃ si bantumai ilu nwa ŋa.
Nɔ an sɔ̃ ŋɛ n ni, n kù mà hai bii ì naa ŋa. I fa ara nŋɛ hai bi tom, iŋɛ fei woo ce laalɔ ŋai.
Ajɔ wa naa iyi aa yɛ Aburahamu do Izaaki do Zakɔbu do walii ŋau fei si andunya titɔ̃i Ilaaɔ̃ nɔ iŋɛ i ba wee à nyɔ ŋɛ waduude. Tenɡi bɛi aa so awɔ i le si iri i kpata ŋa.
Nɔ inɛ ɡɔ ŋa aa naa hai nunui daakɔ do hai nunui alɛ do hai nunu ɡaa cinɡaa minjiu nɔ aa buba a jɛ si andunya titɔ̃i Ilaaɔ̃.
Waati bɛɛbɛ inɛi anyi ɡɔ ŋa aa na a jɛ woo cua ŋa, woo cua ɡɔ ŋa mɔ a na a jɛ inɛi anyi ŋa.
Waati nŋu, Farisi ɡɔ ŋa à naa à sɔ̃ Jesu à ni, koo, fita hai ihɛ̃ domi Herodu wa bi ku kpaɛi.
Ŋɔi í jɛ nŋa í ni, i koo i sɔ̃ Herodu, ilu bisi laalɔu bɛ i ni, wee, nnyi do ala ǹ wa n lele inɛi inɔɔko ŋa nɔ n jɔ̀ inɛ ŋa à waa ba iri, nɔ si ajɔ mɛɛtasia an koo n tambɔ icɛm.
Amma kù nɛ bɛi an ce iyi n kù ce isɛɛnɛm nnyi do ala do ala akã, domi a kaa kpa walii kãma bii ɡɔ bii kù jɛ Zeruzalɛmu.
Iŋɛ inɛi Zeruzalɛmu ŋa, iŋɛ iyi ì ya kpa walii ŋa, nɔ i ta ama abɛi Ilaaɔ̃ ŋa mɔ kuta i kpa ŋa ŋa, isɛ fɛloi ǹ ya n bi n tɔtɔɔ ŋɛ si abɛm bɛi ajɛɛ í ya tɔtɔɔ amaɛ ŋa si ikpaɛ, amma i kù jɛ ŋa.
Wee nsɛi Ilaaɔ̃ á fũ nŋɛ kpasɛ̃ nŋɛ si awɔ. Amma an sɔ̃ ŋɛ, hai nsɛi i kaa yɛm má ŋa í ɡbe hee ajɔ iyi aa ni ŋa, Ilaaɔ̃ ku weea inɛ iyi wa naa do irii Lafɛ̃ɛ.
Si ajɔi kusĩmi ɡɔ Jesu í bɔ ku jɛ kpasɛ̃i inɛ nɡboi Farisi ɡɔ ŋa. Wee inɛ ɡɔ ŋa mɔ à wa bɛ, à waa cɔɔ do laakai.
Mɔkɔ ɡɔ í wa bɛ, wa leekĩ wajui Jesu. Mɔkɔu wa ce bɔ̃ɔi ara ku wu.
Ŋɔi Jesu í bee woo kɔ inɛ ŋa si wooda do Farisi ŋau í ni, wooda í wɛɛ a jɔ̀ inɛ ɡɔ ku ba iri si ajɔi kusĩmi? Mà kù wɛɛ.
Ŋɔi à coko. Nɔ í le si awɔɛ si bɔ̃ɔu í jɔ̀ inɛɛu í ba iri nɔ í ni ku nɛ.
Nɔ í bee ŋa í ni, yoo nŋɛi, bii amaɛ walakɔ bii kɛtɛɛ í dasi lɔɡɔ, kaa nyaa ɡbakã baa bii ajɔi kusĩmii.
Ŋɔi a kù yɔkɔ a kù jɛaa ideu.
Iyi Jesu í ce laakai í yɛ inɛ ŋa iyi à kpe ku jɛ ŋau à wasi ku cica kitãi waju ŋa iyi à nɛ bɛɛrɛ ŋau nɔ í sɔ̃ ŋa í ni,
bii à kpeɛ bi ku ce abɔdɔ̃, maà buba si kitãi waju ilu bɛɛrɛ ŋau. Á yɔkɔ ku jɛ à kpe inɛ ɡɔ iyi í reɛ do bɛɛrɛ.
Nɔ inɛ iyi í kpe iŋɛ feiu á na ku ni, dede i mua mɔkɔu ihɛ̃ kitãu bɛ. Waati bɛɛbɛi aa dede do anyɔ i koo i buba si kitãi anyi ihɔ̃.
Amma bii à kpeɛ ku jɛ, koo buba si kitãi anyi ku ba bii inɛ iyi í kpeɛu í to wa ku ni, baakɔɔm, dede i naa wa waju. Waati bɛɛbɛi aa jɛ ilu bɛɛrɛ nla si wajui inɛ ŋa iyi iŋɛò ŋa ì waa buba ŋau fei.
Ntɔ ntɔ inɛ iyi í so araɛ lele à ya kayeɛi. Inɛ mɔ iyi í kaye araɛ à ya soo lelei.
Nɔ Jesu í sɔ̃ inɛ iyi í kpoo ku jɛu mɔ í ni, bii ì waa kpe inɛ ŋa ku jɛ walakɔ jinɡau, maà ti i kpe kpaasiɛ ŋa, walakɔ iɡbãɛ do ifɔɛ ŋa, walakɔ nyaanzeɛ ŋa, walakɔ kpaasi ilu fiaɛ ŋa, ku ba aŋa mɔ a maà kpeɛ a sã ɡbese.
Amma bii ì waa kpe inɛ ŋa ku jɛ, kpe ilu are ŋa, do wɛɛɡɛ ŋa, do ilu kutɛ akã ŋa do fɛɛju ŋa.
Bii ì ce bɛɛbɛ aa jɛ ilu inɔ didɔ̃ si na iyi í jɔ̀ inɛ nŋu ŋau a kaa ba nɡɔɡɔ iyi aa sãɛò ɡbese. Ilaaɔ̃i á sãɛ ɡbese si waati iyi inɛ dee dee ŋa aa jĩ hai si balɛ.
Iyi à ɡbɔ ideu, ŋɔi inɛ akãi inɛ ŋa iyi aŋaò ŋa à waa jɛu í sɔ̃ Jesu í ni, debɛi ilu inɔ didɔ̃i inɛ iyi á jɛ si andunya titɔ̃i Ilaaɔ̃.
Ŋɔi Jesu í kpa nŋa mɔnda í ni, mɔkɔ ɡɔ í ce ijɛ nla nla nɔ í kpe inɛ nkpɔ.
Iyi awaatii kujɛu í to ŋɔi í bɛ woo ce icɛɛ koo sɔ̃ inɛ ŋa iyi í kpeu ku ni, i naa wa ŋa, domi sɔnda fei í jĩa tã.
Amma aŋa fei à lɔsi ɡaafara ku tɔɔ. Inɛ sinteu í ni, ǹ ra iko, tilasi, í ɡbe n koo n cɔɔ. Ǹ wa n tɔɔɛ ku ceem suuru.
Inɛ mmu mɔ í ni, ǹ ra kɛtɛ ku loɡoo ŋai kɔ̃ɔ miu, nɔ ǹ wa n bi n dĩ nŋa n ceò icɛ n cɔ. Ǹ wa n tɔɔɛ ku ceem suuru.
Nɔ inɛ mmu ɡɔ mɔ í ni má, nsɛi ǹ so abo. Na ŋɔi í jɔ̀ n kaa n ba n naa.
Ŋɔi woo ce icɛu í sinda í koo í sɔ̃ lafɛ̃ɛɛ ɡaafara iyi inɛ ŋau fei à tɔɔ. Ŋɔi idɔi lafɛ̃ɛu í kɔ̃, nɔ í sɔ̃ woo ce icɛɛu í ni, koo i bɔ si bantuma ŋa nsɛi nsɛi do si kpãai inɔ iluu, kpeem ilu are ŋa wa do wɛɛɡɛ ŋa do fɛɛju ŋa do ilu kutɛ akã ŋa.
Ŋɔi woo ce icɛu í koo. Iyi í baa nɔ í ni, lafɛ̃ɛ, iyi ì dasim nɔu ǹ coo tã. Wee inya í ɡbe má.
Ŋɔi lafɛ̃ɛu í sɔ̃ɔ má í ni, bɔ si kpãai ilɛɛko ŋa do kpãai iko ŋa, jɔ̀ inɛ ŋa a lɔ wa baa do tilasi, kpasɛ̃m de ku kɔ̃.
Ntɔ ntɔ, an sɔ ŋɛ, inɛ ŋa iyi ǹ tako ǹ kpeu baa inɛ akã nŋa kaa tiɛ ijɛu ihɛ̃ má.
Ajɔ nŋu ɡɔ Jesu wa nɛ nɔ zamaa nla nla ɡɔ wa tooɛ. Ŋɔi Jesu í sinda í sɔ̃ ŋa í ni,
inɛ iyi í naa bi tom nɔ kù cé baaɛ do iyeɛ do aboɛ do amaɛ ŋa do iɡbãɛ ŋa do ifɔɛ ŋa do wecĩɛ ŋa do kuwɛɛi nŋu takaɛ kaa yɔkɔ kù jɛ mɔcɔm .
Inɛ iyi kù jɛsi nŋu ku so jĩi ku ɡaauɛ ku toom do wa kaa yɔkɔ ku jɛ mɔcɔm.
Bii inɛ ɡɔ nŋɛ í bi ku ma ile á buba ku ce dooa titã ku cɔ mà fiai nŋu á to ku kpaò iriɛ.
Bii kù jɛ bɛɛbɛ, nɔ í cɛ icui ileu, í bɛi í na í mɔnɡɔ ku maɛ, inɛ ŋa iyi à yɔɔ fei aa nyaanyiɛ,
a ni, mɔkɔu ihɛ̃ í sinti ku ma nɔ wee í mɔnɡɔ kù kpa iriɛ.
Bɛɛbɛ mɔi ilaalu ŋa mɔ à ya ce a bɛi a bɔ iɡũ. Bii ilaalu ɡɔ í nɛ sooɡe dubu mɛɛwa, nɔ í yɛ ilaalu mmu ɡɔ wa naa siɛ iɡũ do sooɡe dubu kɔnfia, á dedei ɡbakã ku ce iɡũ? Aawo, á bubai titã ku lasabu ku cɔ mà nŋu á yɔkɔ ku kãmiaɛ.
Bii í yɛ nŋu kaa nɔɔ, á bɛ inɛ ŋai bi ilaalu iyi ihɔ̃u hai waati iyi kù to wa titã ku ba aŋaò a ɡbɔsi njɛ nɔ laakai ku sũ ku wa anini nŋa.
Na ŋɔi í ce awɔ iyi i kù jɔ̀ mii iyi ì nɛ fei, i kaa yɔkɔ í jɛ mɔcɔm.
Nɔ Jesu í ni má, imu mii ncɛɛi, amma bii didɔ̃i imu í ku, mii aa dasi a jɔ̀ ku dɔ̃ má.
Kaa ce bukaata kãma má nɔ baa bii ikoi kaa ce taasi. À ya dikãɛi waduude. Inɛ iyi í nɛ itĩ iyi á ɡbɔò ide, ku ɡbɔ.
Woo ɡba fiai lɛmpoo ŋa do inɛ laalɔ ŋa fei à naa bi Jesu ku ba a ɡbɔ ideɛ.
Ŋɔi Farisi do woo kɔ inɛ ŋa si wooda ŋa à lɔsi ku ɡbaɡba à waa ni, mɔkɔu wa ɡba inɛ laalɔ ŋa nɔ aŋaò ŋa à tɔtɔɔ à waa jɛ.
Ŋɔi Jesu í kpa nŋa mɔnda ɡɔ í ni,
Bii inɛ ɡɔ nŋɛ í nɛ anɡudã cĩɔ iyi wa deɡbe si ɡbabua nɔ akã í nyɔ siɛ, lafɛ̃ɛ á jɔ̀ cinɛò fɛɛwa do mɛɛsã iyi í ɡbeu si ɡbabua bɛi koo dɛdɛ akã iyi í nyɔu wa hee koo yɔɔ, mà irei.
Hai í nɔ í yɔɔ ɡbakã á muu ku le siɛ kɔnɡɔ wai do inɔ didɔ̃.
Bii í baa kpasɛ̃ á kpe kpaasiɛ ŋa do inɛ ŋa iyi à waa má kɔkɔɛ ku sɔ̃ ŋa ku ni, i bam inɔ didɔ̃ ku kpɛ̃, domi anɡudãm iyi í nyɔu ǹ yɔɔ wa.
Ŋɔi Jesu í ni, bɛɛbɛ mɔi ǹ wa n sɔ̃ ŋɛ, inɔ didɔ̃i inɛi lele ŋa á la na ilu dulum akã iyi í kpaasi idɔ ku re inɛ dee dee cĩɔ fakã kù wa si iyi a kù nɛ bukaatai idɔ ku kpaasi.
Nɔ Jesu í kpa nŋa mɔnda mmuɛ má í ni, bii inaabo ɡɔ í nɛ kpɛkɛlɛ mɛɛwa nɔ akãɛ í nyɔ, á má fitilai nɔ ku kpã ileu ku dɛdɛɛ do laakai hee koo yɔɔu.
Bii í yɔɔ á kpe kpaasiɛ ŋa do inɛ ŋa iyi à waa má kɔkɔɛ nɔ ku ni, I bam inɔ didɔ̃ ku kpɛ̃, domi fiam iyi í nyɔu ǹ yɔɔ.
Bɛɛbɛ mɔi ǹ wa n sɔ̃ ŋɛ, amalekai Ilaaɔ̃ ŋa à ya wɛɛò inɔ didɔ̃ na ilu dulum akã iyi í kpaasi idɔ.
Jesu í ni má, mɔkɔ ɡɔ í nɛ ama inɛmɔkɔ minji.
Ŋɔi ifɔu í sɔ̃ baau í ni, baam, kpɛ̃ amaniu nɔ i nam iyi í jɛ titom. Nɔ baau í ce nŋa ikpɛ̃i amaniɛu.
Iyi í ce ajɔ minji, ifɔu í ta mii iyi í nɛ fei nɔ í so fiau í nɛò hee ilɛ jĩijĩ ɡɔ. Bɛi í koo í ce kuwɛɛɛ si daa laalɔ í kpaò irii amaniɛu fei.
Waati iyi í jɛ fei ndɛɛ í kpa iriɛ, ari nla ɡɔ í bɛi í naa si ilɛu nɔ í lɔ si are.
Ŋɔi í bɔ bi inɛi ilɛ bɛ ɡɔ nɔ lafɛ̃ɛ í koo í dasiɛ icɛi kusɔɔ ŋa ku deɡbe.
Tenɡi bɛi í bi ku wo araɛ do ijɛi kusɔɔ ŋau amma inɛ kãma kù muaa.
Iyi laakaɛ í na í baa nɔ í ni, ama icɛi baam ŋa fei à nɛ ijɛ wa kɔ̃ nŋai, nɔ amu wee ǹ wa n ku do ari ihɛ̃.
An dede n nyi bi baam n sɔ̃ɔ n ni, baam, ǹ ce dulum bi Ilaaɔ̃ do bi tɛɛ.
Na nŋu, n kù to a kpem amaɛ má. Ceem bɛi amaacɛɛ.
Ŋɔi í dede wa nyi ikpa bi baaɛu. Hai waati iyi wa jĩ, ŋɔi baaɛ í hɔ̃nnɛɛ nɔ araare fei í muu. Í sɛi í koo í yaa do inɔ didɔ̃ nɔ í coo fɔɔ do kubi.
Ŋɔi amau í ni, baaba, ǹ ce dulum bi Ilaaɔ̃ do bi tɛɛ. Na nŋu, n ku tò a kpem amaɛ má.
Amma baaɛu í sɔ̃ woo ce icɛɛ ŋa í ni, i naaò ibɔ kumboo wa ńya ńya iyi í sĩa, i daa si ŋa. Nɔ i naa lɛlɛawɔ do baata ku dasi.
I naaò kɛtɛ kombo saasaabɔ iyi í la í reu bɛ wa, nɔ i kpaa ŋa. Ka jɛ ka ce jinɡau do inɔ didɔ̃,
domi amam iyi í yɛ bɛi í ku wo, í baa si andunya má. Í nyɔ wo nɔ à yɔɔ má. Ŋɔi à wa si inɔ didɔ̃.
Wee waati bɛɛbɛ iɡbãu í wa iko. Iyi wa baa í maai kpasɛ̃ wa ŋɔi wa ɡbɔ anui ɡãɡã nɔ inɛ ŋa à waa jojo.
Ŋɔi í kpe woo ce icɛ ɡɔ í beeɛ í ni, mii í ce.
Ŋɔi woo ce icɛu í sɔ̃ɔ í ni, ifɔɛi í baa, nɔ baa nŋɛ í kpa kɛtɛ saasaabɔ iyi í nɛ ikpo si na iyi í jɔ̀ í yɔɔ baani.
Ŋɔi iɡbãu í damɔɔ í kɔ ku lɔ kpasɛ̃. Ŋɔi baau í fita wa í naa ku lɛlɛɛ.
Amma í sɔ̃ baau í ni, cɔ hai adɔ̃ nkpɔ nkpɔ iyi ǹ wa n ceɛ icɛ wa. Nɔ n kù donda ideɛ kãma, nɔ baa ama iwo i kù muum n ceò jinɡau do inɔ didɔ̃ amu do kpaasim ŋa.
Amma iyi amaɛ í baa, nŋu iyi í koo í jɛ amaniɛ do inaabo sakara ŋa, nɔ na iriɛi ì kpa kɛtɛ saasaabɔu ihɛ̃.
Ŋɔi baau í ni, awɔ amam nii, awaɛi à wɛɛ do ajɔ fei, nɔ mii iyi ǹ nɛ fei í jɛ tɛɛ.
Amma í sĩa ka jɛ jinɡau do inɔ didɔ̃ nla nla si na iyi í jɔ̀ ifɔɛu ihɛ̃ í yɛ bɛi í kui wo nɔ í baa si andunya má. Í nyɔ wo nɔ à yɔɔ má.
Ŋɔi Jesu í sɔ̃ mɔcɔɛ ŋa í ni, mɔkɔ ilu fia ɡɔi í wɛɛ. Mɔkɔu í nɛ amaacɛ ɡɔ nɔ í so amanii kpasɛ̃ɛ fei í daa si awɔ. Iyi í ce ajɔ minji ŋɔi inɛ ŋa à koo à kɔɔmɔtɔ amaacɛu bi lafɛ̃ɛ à ni, wa bɛjɛ amaniɛu fei.
Ŋɔi lafɛ̃ɛ í kpoo í beeɛ í ni, irei ǹ wa n ɡbɔ inɛ ŋa à wasi ku sɔ iriɛ da. I kaa yɔkɔ i jɛ amaacɛm má. Koo so tiai icɛɛ wa si bii ì ya ce dooai fiam, i naa i nyisim.
Ŋɔi amaacɛu wa bee araɛ ide wa ni, bɛirei an ce, si bɛi lafɛ̃ɛm wa nyam hai si icɛi kpasɛ̃ɛ. Wee n kù nɛ ɡbuɡbã iyi an yɔkɔ n loɡooò, nɔ wee anyɔ kaa jɔ̀ n bara.
Ǹ mà bɛi an ce ku ba inɛ ŋa a ɡbam si kpasɛ̃ nŋa waati iyi aa nyam hai si icɛm.
Ŋɔi í kpe ilu ɡbesei lafɛ̃ɛ ŋau fei. Nɔ aŋa fei à koo bi tɛɛ akã akã. Ŋɔi í bee inɛ sinte iyi í to bi tɛɛu í ni, ɡbesei lafɛ̃ɛm fɛloi ì waa mu.
Ŋɔi í jɛ í ni, ikpo iyi á kɔ̃ boonyi cĩɔ. Ŋɔi í sɔ̃ɔ í ni, so tiaɛ i buba ńya ńya nɔ i kɔ ciitaa.
Ŋɔi í bee inɛ ɡɔ má í ni, awɔ mɔ, fɛloi ì waa mu. Ŋɔi í sɔ̃ɔ í ni, iya saaki cĩɔ. Ŋɔi í sɔ̃ nŋu mɔ í ni, so tiaɛ i kɔ cinɛ.
Ŋɔi lafɛ̃ɛi amaacɛ hai nɛ naanɛu í ɡbɔ ideu nɔ í saabuɛ si na iyi í jɔ̀ í yɔɔ iyi í nɛ bisi ntɔ ntɔ. Ŋɔi Jesu í ni, inɛi andunya ŋa à nɛ bisi aŋa duusɔ̃ɔ si kuwɛɛ nŋa à re inɛi inya kumá ŋau.
Ŋɔi Jesu í sɔ̃ ŋa í ni, i ya dɛ kpaasi ŋa do amanii andunya ku ba bii í na wa ɡaizia ŋɛ a ɡba ŋɛ si andunya titɔ̃i Ilaaɔ̃.
Inɛ iyi í nɛ naanɛ si mii keeke á nɛ naanɛ si mii nla. Inɛ iyi wa ce laalɔ si mii keeke á ce laalɔ si mii nla.
Na nŋu, bii i kù nɛ naanɛ si amanii andunya ŋa, yooi á da nŋɛ si amani ntɔ si awɔ.
Bii i kù nɛ naanɛ si mii ndii inɛ ɡɔ, yooi á na ŋɛ iyi í jɛ tu ŋɛ.
Amaacɛ kãma kaa yɔkɔ ku cea lafɛ̃ɛ minji icɛ ajɔ. Ntɔ ntɔ á cé inɛ akã nɔ ku bi inɛ akã, walakɔ ku jirima inɛ akã nɔ ku donda inɛ akã. I kaa yɔkɔ i too Ilaaɔ̃ do fia ajɔ ŋa.
Wee Farisi ŋa fia ku bi nŋa í caa. Iyi à ɡbɔ ide ŋa iyi Jesu í fɔu fei ŋɔi à waa yaakoɛ.
Nɔ Jesu í sɔ̃ ŋa í ni, iŋɛ ì waa dɛ i jɛ inɛ dee dee ŋa si wajui amanɛ ŋa, amma Ilaaɔ̃ í mà idɔ nŋɛ. Ǹ wa n sɔ̃ ŋɛi, mii iyi amanɛ ŋa à waa cɔ mii jiida, bi Ilaaɔ̃ mii sãmii.
Wooda do idei walii ŋau fei à wɛɛ hee do waatii Zãa. Hai waati bɛɛbɛ à waa sisi laabaau jiidai bommai Ilaaɔ̃ nɔ inɛ fei wa ce kookaai ku ba ku lɔ do ɡbuɡbã.
Wooda baa wasali í ɡaabu ku bɛjɛ í re lele do ilɛ ku kpa iri mɔm.
Inɛ iyi í kɔsi aboɛ nɔ í so mmuɛ í ce sakarai. Inɛ iyi í so abo iyi mɔkɔɛ í kɔsi í ce sakarai.
Ŋɔi Jesu í kpa nŋa mɔndau ihɛ̃ í ni, mɔkɔ ilu amani ɡɔ í wɛɛ. Mɔkɔu í ya maa dasi ibɔ caada ilu iju ku sĩa ɡɔ. Kpasɛ̃ɛ ajɔ fei jinɡaui.
Ilu are ɡɔ mɔ í wɛɛ, í ya maa sũi andɛ koofai ilu fiau, à ya kpoo Lazaa. Konkoli wa kɔ̃ si araɛ fei.
Nɔ aja ŋa à ya naa a maa fa konkoliɛ ŋau. Mɔkɔu í bi ku wo araɛ baa do bubui sɔndai ilu fiau iyi í ya ɡbe, amma ci ya baa.
Ŋɔi mɔkɔu í na í ku nɔ amaleka ŋa à soo à bɔòɛ bi Aburahamu. Nɔ ilu fiau mɔ í na í ku à suu.
Nɔ í koo wa yɛ ijuukpã bi ku wai iku ŋa, nɔ í wu iju lele, ŋɔi í hɔ̃nnɛ Lazaa kɔkɔi Aburahamu.
Ŋɔi í dɔ̃ anu í ni, baaba Aburahamu, ce araarem. Bɛ Lazaa wa ku sɔsi amaawɔɛ si inyi ku na ku tũ amɛm, domi ǹ wa n yɛ ijuukpã nla nla si amɛi inau ihɛ̃.
Ŋɔi Aburahamu í ni, amam, ye ɡiɡi iyi ì ba mii jiidaɛ tã hai andunya, nɔ Lazaa mɔ í yɛ wahala. Wee ihɛ̃ nsɛi inɔɛ í tũ nɔ awɔ mɔ ì waa yɛ ijuukpã.
Nɔ si antaiɛ, isa nla ɡɔi í fɛɛfɛ wa ku ba inɛ ŋa iyi à bi a kua a bɔ bi tu ŋɛ bɛ a maà yɔkɔ. Bɛɛbɛ mɔi inɛ ɡɔ kaa yɔkɔ ku naa ihɛ̃ hai bɛ.
Ŋɔi ilu amaniu í ni, debɛi, ǹ wa n tɔɔɛi baaba, bɛ Lazaa kpasɛ̃i baam,
koo sɔ̃ ifɔ miu ŋa iyi ǹ nɛ bɛu ku ni a ce laakai ku ba a maà na a naa si inya ku ɡaabuu ihɛ̃.
Amma Aburahamu í ni, à nɛ tia iyi Moizi do walii ŋa à kɔ wou tã, aa yɔkɔ a ɡbɔ ide nŋa.
Nɔ í ni, aawo, baaba Aburahamu. Amma bii hai bi iku ŋai inɛ ɡɔ í koo bi tu ŋa, aa kpaasi idɔ nŋa.
Ŋɔi Aburahamu í sɔ̃ɔ í ni, bii a kù ɡbɔ ti Moizi do ti walii ŋau, baa bii inɛ ɡɔ í jĩ hai bi iku ŋa ihɛ̃ í koo bɛ a kaa dasi naanɛ.
Jesu í sɔ̃ mɔcɔɛ ŋa í ni, kù nɛ bɛi á ce iyi kulɛlɛ iyi á dasi amanɛ laalɔ kù waa ce, amma ijuukpãi á jɛ ti inɛ iyi í naaò wa.
Á tia a dĩa lafɛ̃ɛ alɔ si kɔ̃ɔ a sɔsiɛ inɔ tenku do iyi á lɛlɛ ama akã ku dasiɛ dulum.
I ya ce laakaii njɛ ŋa. Bii kpaasiɛ ɡɔ í na í ce dulum, sɔ̃ɔ ide do laakai í nyisiɛ taaleɛ. Bii í kpaasi idɔ, kpa idei kuraraɛ.
Baa bii isɛ ɡbɛɛjei wa raraɛ si ajɔ akã, nɔ isɛ ɡbɛɛjeu fei wa ce tuubai dulum dɛɛ, awɔ mɔ kpa idei dulum dɛɛ.
Woo bɛ ŋau à sɔ̃ Lafɛ̃ɛ à ni, kɔ̃ɔsi naanɛ ku dasi nwa.
Ŋɔi Lafɛ̃ɛ í ni, baa bii naanɛ ku dasi nŋɛ í munɡau ijui iyaku, aa yɔkɔ i sɔ̃ jĩi nɔu ihɛ̃ i ni ku wu hai bɛ, koo lɔ araɛ si tenku, á nɔ ku ceò ide nŋɛ icɛ.
Jesu í ni má, inɛ kãma nŋɛ bii í nɛ aru iyi wa loɡoo walakɔ wa deɡbea kɛtɛ ŋa, bii í baa kpasɛ̃ kaa sɔ̃ɔ ku ni, naa wa nsɛi i buba i jɛ.
Amma á sɔ̃ɔi ku ni, ceem sɔɔlui ijɛ, kpaasi jaaɛ ŋa, i naam ijɛ wa hee n jɛ n mɔ. Si anyiɛ, awɔ mɔ aa jɛ nɔ i mɔ.
Amma kaa saabu aruu si na iyi í jɔ̀ í ce bɛi í sɔ̃ɔ.
Bɛɛbɛ mɔi bii iŋɛ taka nŋɛ ì ce mii iyi à dasi ŋɛ fei í sĩa i ni ŋa, à jɛ amaacɛ ŋa iyi a kù nɛ saabu. Iyi à dasi wa ku ce nŋu akãi à ce.
Si waati iyi Jesu wa bɔ ikpa ilui Zeruzalɛmu, í too si afei ilɛi Galilee do ilɛi Samari.
Ŋɔi í maai ilu ɡɔ. Waati iyi wa bi ku lɔ inɔ iluu, ŋɔi dintɛ mɛɛwa ɡɔ ŋa à koo à kòo amma à leekĩ à jĩiɛ keeke.
Ŋɔi à dɔ̃ anu hee lele à ni, Jesu, Mɛɛtu, ce araare nwa.
Iyi í yɛ ŋa ŋɔi í ni, i koo i nyisi ara nŋɛ bi woo weei Ilaaɔ̃ ŋa. Ŋɔi à waa koo. Si bɛi à waa nɛu, ŋɔi à ba iri.
Iyi inɛ akã nŋa í yɛ nŋu í ba iri, ŋɔi í sinda wa baa wa saabuò Ilaaɔ̃ hee lele.
Waati iyi í to wa bi Jesu nɔ í sɛɛbata si wajuɛ wa saabuɛ. Wee mɔkɔu inɛi Samarii.
Ŋɔi Jesu í ni, amanɛ mɛɛwa si ǹ jɔ̀ í ba iri ba. To, iwoi amanɛ mɛɛsã iyi à ɡbe ŋau à wa.
Isɛ mmuu ihɛ̃ nŋu akãi í sinda wa ku saabu Ilaaɔ̃?
Ŋɔi í sɔ̃ mɔkɔu í ni, dede i nɛ, naanɛ ku dasiɛi í faabaɛ.
Ŋɔi Farisi ŋau à bee Jesu à ni, ajɔ yoomai Ilaaɔ̃ á na ku jɛ bommaɛ. Ŋɔi í jɛ nŋa í ni, Ilaaɔ̃ kaa jɛ bommaɛ do yaase bɛi inɛ ŋa aa yɔɔ.
Inɛ ɡɔ kaa fɔ ku ni, Ilaaɔ̃ í jɛ bommaɛ ikpa ihɛ̃, walakɔ ikpa ihɔ̃. Aawo, domi wee Ilaaɔ̃ í jɛ bommaɛ tã si idɔi inɛ ŋa .
Nɔ í sɔ̃ mɔcɔ ŋau í ni, awaati wa naa iyi amu Amai Amanɛ an nyi wa do amboem. Hee ajɔu ku maa to wa awaati wa naa iyi aa bi i yɛm ŋa baa ajɔ akã, amma i kaa yɛm ŋa.
Inɛ ɡɔ ŋa aa sɔ̃ ŋɛ a ni, í wa ihɛ̃ walakɔ í wa ihɔ̃. I maà sɛi i koo ŋa.
Ǹ wa n sɔ̃ ŋɛi, bɛi kuŋɔi ijĩ í ya daana hai lele anu akã koo kã ilɛu bɛ, bɛɛbɛ mɔi kubaai amu Amai Amanɛ á yɛ.
Amma sinte titã kù nɛ bɛi an ce iyi n kù yɛ ijuukpã ntɔ ntɔ nɔ inɛi nsɛi ŋau ihɛ̃ aa kɔsim.
Mii iyi í ce si waatii Noweeu, bɛɛbɛ mɔi á ce si waati iyi amu Amai Amanɛ an nyi wa.
Inɛ ŋa à jɛ à waa mɔ, à waa ce abɔdɔ̃ ŋa, à ya maa mua ama nŋa ŋa mɔkɔ hee í koo í to ajɔ iyi Nowee í lɔ akɔi inyiu. Nɔ ijĩ nlau í naa í jɛ aŋa fei.
Á nyi ku cei má bɛi waatii Lɔtuu. Inɛ ŋa à jɛ à waa mɔ, à ra à waa ta, à waa ɡbɛ̃, nɔ à waa ma ile.
Amma si ajɔ iyi Lɔtu í fita hai Sodomu, ina do fainwita wa rɔ wai hai lele nɔ aŋa fei à ce nfe.
Nɔ bɛɛbɛ mɔi á yɛ ajɔ iyi amu Amai Amanɛ an faata wa.
Si ajɔ nŋu, inɛ iyi í wa antai ile sikifa nɔ nyauɛ ŋa í wa inɔ ile, kaa ba ku lɔ ku soo má. Inɛ mɔ iyi í wa iko kaa ba ku baa ide má.
I ye ɡiɡii aboi Lɔtu.
Inɛ iyi í bi ku jɛ andunya do idɔɔbiɛ á na ku kuaɛ. Amma inɛ iyi í kɔsi kuwɛɛɛ á báa ntɔ ntɔ.
An sɔ̃ ŋɛ si idũ ajɔ nŋu, amanɛ minji á maa sũ si daayi akã, aa so inɛ akã a jɔ̀ inɛ akã.
Inaabo minji á maa lɔlɔ aa so inɛ akã a jɔ̀ inɛ akã. [
Inɛmɔkɔ minji á wa iko, aa so inɛ akã a jɔ̀ inɛ akã.]
Ŋɔi mɔcɔ ŋau à beeɛ à ni, ikpa iwoi ideu bɛ á ce ya Lafɛ̃ɛ. Ŋɔi í jɛ nŋa do mɔndau ihɛ̃ í ni, bii iku wa sũ, tenɡi bɛi yembeeku ŋa à ya tɔtɔɔ.
Jesu í kpa nŋa mɔndau ihɛ̃ ku nyisi ŋa iyi í sĩa a maa ce kutɔɔ waati kãma fei, ɡbɛɛji ku maà wa si.
Í ni, woo kiiti ɡɔ í wa si ilu nla ɡɔ, kù waa ce njoi Ilaaɔ̃, kù nɔ kù waa jirima inɛ kãma.
Wee si ilu akãu jaaɔ̃ ɡɔ mɔ í wa bɛ. Í ya naa ajɔò ajɔ bi tɛɛ ku sɔ̃ɔ ku ni, kiitim, amu do mbɛɛm.
Ŋɔi í kɔ hee í kpɛ. Amma si anyiɛ í lasabu si idɔɛ í ni, baa bii n kù wa n ce njoi Ilaaɔ̃, nɔ n kù wa n jirima inɛ ɡɔ,
do nŋu fei, si na iyi í jɔ̀ jaaɔ̃u ihɛ̃ í ya maa bitandim, an ceaa kiitiu nŋu do mbɛɛɛ, ku ba ku maà bitandim má.
Ŋɔi Lafɛ̃ɛ í ni, to, i ɡbɔ bɛi woo kiiti laalɔu í fɔ bɛ ŋa de.
Ilaaɔ̃ kaa bɛi ku ce ku re zaka bɛɛbɛ? Inɛ ŋa iyi í cica, kaa kiiti ŋa bii à waa dɔ̃ siɛ anu dasã do idũ? Iyi í re mɔm, kaa kpɛ ku bɛi ku ɡbɔ nŋa.
Ǹ wa n sɔ̃ ŋɛi, á ce nŋa kiitii ɡbãa ɡbãa. Amma waati iyi amu Amai Amanɛ an nyi wa má an na n ba naanɛ ku dasi si ilɛu ihɛ̃?
Jesu í kpa mɔnda ɡɔ má na irii inɛ ɡɔ ŋa iyi à waa cɔ ara nŋa inɛ dee dee, nɔ à waa ca inɛ ɡɔ ŋa.
Í ni, amanɛ minji ɡɔ ŋa à bɔ ku tɔɔ kpasɛ̃i Ilaaɔ̃, inɛ akã Farisii, inɛ akã mɔ woo ɡba fiai lɛmpooi.
Farisiu í leekĩ wa cea araɛ kutɔɔ wa ni, Ilaaɔ̃, ǹ saabuɛ do iyi n kù yɛ bɛi inɛ ŋa iyi à ɡbe, iyi à jɛ woo taki inɛ ŋa, do woo ce laalɔ ŋa, do woo ce sakara ŋa, do woo ɡba fiai lɛmpoo ŋa bɛi mɔkɔu ihɛ̃.
Si azuma akã fei ǹ ya n dĩ anu ajɔ minji, nɔ mii iyi ǹ ba fei ǹ ya n nya zaɡaaɛi si bɛi í jɔ.
Woo ɡba fiai lɛmpoou mɔ í leekĩ í mu araɛ ikã, kù yɔkɔ kù wu iju lele, í le awɔ si iri í ni, Ilaaɔ̃, ce araarem amu ilu dulum.
Jesu í ni, ǹ wa n sɔ̃ ŋɛi, hai bɛ inɛɛu ihɛ̃ í baa í jɛ dee dee si wajui Ilaaɔ̃ í nyiò ideɛ. Amma Farisiu kù jɛ dee dee, domi inɛ iyi í so araɛ lele aa kaye lafɛ̃ɛi, inɛ mɔ iyi í kaye araɛ aa soo lelei.
Si anyii nŋu, inɛ ŋa à ɡbã ama kpɔtɔɔ ŋa à naaa Jesu wa ku lesi ŋa awɔ. Iyi mɔcɔɛ ŋau à yɔɔ bɛɛbɛ ŋɔi à wa ɡbaɡba si ŋa.
Amma Jesu í ni a naa nŋu amu ŋau wa. Nɔ í sɔ̃ mɔcɔɛ ŋau í ni, i jɔ̀ amu ŋau a naa bi tom, i maà ɡanji ŋa, domi Ilaaɔ̃ í jɛ ilaalui inɛ ŋa iyi à jɔ ŋa.
Ntɔ ntɔ, inɛ iyi kù waa sũa Ilaaɔ̃ iri ilɛ bɛi ama keeke, Ilaaɔ̃ kaa jɛ ilaaluɛ pai.
Inɛ nɡboi Zuifu ɡɔ í naa bi Jesu í beeɛ í ni, Mɛɛtu, awɔ inɛ ncɛɛ, mii an ce n baò kuwɛɛ hai tã.
Ŋɔi Jesu í beeɛ í ni, na mii í ce ì waa kpem inɛ ncɛɛ. Inɛ ɡɔ kù wɛɛ iyi í jɛ ncɛɛ bii kù jɛ Ilaaɔ̃ nŋu akã.
Ì mà sãa sãa mii iyi wooda í ni. Mii iyi wooda í ni wee, maà ce sakara, maà kpa inɛ, maà ce ile, maà jɛa inɛ ɡɔ sɛɛda ibo, jirima iyeò baaɛ.
Ŋɔi inɛɛu í ni, ǹ wa n jirima mii ŋau bɛ fei tã hai keekem.
Iyi Jesu í ɡbɔ bɛɛbɛ, ŋɔi í sɔ̃ɔ í ni, í ɡbeɛ mii akã. Koo i ta mii iyi ì nɛ fei nɔ i kpɛ̃a ilu are ŋa fiau. Bii ì ce bɛɛbɛ aa ba amani jiida lelei Aɔ̃. Si anyiɛ nɔ i naa i toom.
Iyi mɔkɔu í ɡbɔ bɛɛbɛ ŋɔi inɔɛ í fɔ ntɔ ntɔ, domi ilu amani nla nlai.
Iyi Jesu í cɔɔ ŋɔi í ni, á ɡaabu hee ku caa ilu fia ku jɛsi Ilaaɔ̃ ku jɛ ilaaluɛ.
Á faalaa kpookpo ku lɔ si iwoi abɛɛ do iyi ilu amani á jɛsi Ilaaɔ̃ ku jɛ ilaaluɛ.
Ŋɔi inɛ ŋa iyi à waa de siɛ itĩu à ni, bii bɛɛbɛi nɔ yooi á ba faaba.
Nɔ Jesu í sɔ̃ ŋa í ni, mii iyi amanɛ í mɔnɡɔ, Ilaaɔ̃ kaa mɔnɡɔɛ.
Ŋɔi Piɛɛ í ni, wee à jɔ̀ mii iyi à nɛ fei tã, à waa tooɛ.
Nɔ Jesu í ni, ntɔ ntɔ, inɛ iyi í jɔ̀ kpasɛ̃ɛ fei, walakɔ aboɛ, wala iɡbã do ifɔɛ ŋa, wala iyeò baaɛ, wala amaɛ ŋa, na irii bommai Ilaaɔ̃,
á ba ku kpɔ ku re si nsɛi, nɔ si antaɛ má á ba kuwɛɛ hai tã ala.
Jesu í kpe mɔcɔ maateeji ŋau bi tɛɛ, nɔ í sɔ̃ ŋa í ni, wee à waa bɔ Zeruzalɛmu. Bɛi, ide iyi walii ŋau a kɔ na irii amu Amai Amanɛu fei á ce.
Aa mum a daa dimi mmu ŋa si awɔ a yaakoom, nɔ a kpãm iju a tu sim antɔ.
Aa weem kpɔtɔɔ, si anyiɛ nɔ aa kpam, amma si ajɔ mɛɛtasia an jĩ hai si balɛ.
Amma mɔcɔ ŋau a kù mà nkãma si ideu. Ideu í manji nŋa a kù ɡbɔ yaaseɛ.
Si isɛɛnɛu Jesu í maai Zeriko. Wee fɛɛju ɡɔ wa buba itĩ kpãa wa bara.
Iyi í ɡbɔ ibai zamaa iyi wa lɔ, ŋɔi í bee mii í ce.
Ŋɔi à sɔ̃ɔ à ni, Jesu inɛi Nazarɛtiui wa lɔ.
Ŋɔi í wasi ku dɔ̃ anu wa ni, Jesu, tɔkui Davidi, ce araarem.
Inɛ ŋa iyi à waa cua ŋau à la siɛ à ni ku coko. Amma bɛi à waa ni ku cokou, bɛɛbɛ mɔi í ya dɔ̃ anu hee lele ku maa ni, tɔkui Davidi, ce araarem.
Ŋɔi Jesu í leekĩ í ni a naaɛ wa. Iyi fɛɛjuu í to wa ŋɔi Jesu í beeɛ í ni,
mii ì bi n ceeɛ. Ŋɔi í ni, Lafɛ̃ɛ, ǹ bi n yɛ ilui.
Ŋɔi Jesu í sɔ̃ɔ í ni, yɛ ilu. Naanɛɛ í faabaɛ.
Ŋɔi ɡbakã í yɛ ilu, nɔ wa too Jesu í wasi Ilaaɔ̃ ku saabu. Iyi zamaau í yɔɔ, ŋɔi aŋa fei à wasi Ilaaɔ̃ ku saabu.
Jesu í to inɔ ilu Zeriko, nɔ wa lɔ.
Wee mɔkɔ ilu fia ɡɔ í wa bɛ à ya kpoo Zakee, wa jɛ inɛ nɡboi woo ɡba fiai lɛmpoo ŋa.
Nɔ wa dɛ nŋu ku yɛ Jesu, amma kù ba kù yɔɔ na zamaau, domi nŋu amanɛ kandaai.
Ŋɔi í sɛi í bɔ waju í koo í ɡũ jĩi ndii sikomɔɔ ɡɔ ku ba ku yɔɔ, domi í mà iyi do bɛi á lɔò.
Iyi Jesu í to tenɡi bii í wau, ŋɔi í wu iju lele í sɔ̃ɔ í ni, Zakee, kita wa ńya ńya, domi kpasɛ̃ɛi an sɔ nnyi.
Nɔ Zakee í kita wa do saasa í naa í ɡbaa do inɔ didɔ̃.
Iyi inɛ ŋa à yɔɔ, ŋɔi aŋa fei à ɡbaɡba à waa ni, í koo í sɔ kpasɛ̃i ilu dulum.
Amma Zakee í dede í leekĩ si wajui Lafɛ̃ɛ í ni, bubui amanim an na ilu are ŋa. Nɔ inɛ ŋa iyi ǹ takii ŋa ǹ ɡba mii ndu ŋa, an sindo nŋa bɛɛbɛ má tuuba mɛɛ.
Nɔ Jesu í sɔ̃ɔ í ni, nnyi inɛi kpasɛ̃ ŋau ihɛ̃ à ba faaba, domi awɔ mɔ tɔkui Aburahamui.
Amu Amai Amanɛ ǹ naa ku dɛdɛ inɛ ŋa iyi à nyɔi n faaba ŋa.
Si bɛi inɛ ŋa à waa de si ideu itĩ, nɔ í kpa mɔnda ɡɔ má. Inɛ ŋau à waa tamaa bɛi bii í to Zeruzalɛmu á jɛ bommai ɡbakã, nɔ wee waati bɛɛbɛ í maai Zeruzalɛmu. Na ŋɔi í jɔ í kpa nŋa mɔndau ihɛ̃ ku ba ku nyisi iyi nŋu kaa jɛ bommau ɡbãa ɡbãa.
Í ni, mɔkɔ amai amanlu ɡɔi í bɔ bomma ku jɛ hee ilɛ jĩijĩ ɡɔ si anyiɛ nɔ ku baa ideɛ.
Hee ku maa nɛ ŋɔi í kpe amaacɛɛ ŋa aŋa mɛɛwa, nɔ í na aŋa fei kpɛkɛlɛi wura ɡɔ nɔ í ni, i ceò fiau ihɛ̃ sĩa hee n maa n baa. Iyi í fɔ bɛɛbɛ í tã nɔ í nɛ.
Amma inɛi ilɛɛ ŋa à cóo nɔ à bɛ inɛ ŋa si anyiɛ à ni aŋa a kù bi ku jɛ bomma si ilɛi aŋa.
Waati iyi í jɛ bommau í baa si ilɛɛ, ŋɔi í kpe amaacɛ ŋa iyi í na fiau wo bi tɛɛ ku ba ku yɛ bɛi fiai inɛ fei í bíaa.
Inɛ sinteu í naa í ni, Lafɛ̃ɛ, kpɛkɛlɛ iyi ì nam nɔu ǹ ceò sĩa hee ǹ ba riba mɛɛwa.
Ŋɔi í sɔ̃ɔ í ni, í sĩa, awɔ amaacɛ jiidai. Si bɛi ì jɛ ilu naanɛ si mii keekeu ihɛ̃, an jɔ̀ í jɛ ilaalu si ilu mɛɛwa.
Inɛ minjisiau mɔ í naa í ni, Lafɛ̃ɛ, kpɛkɛlɛ iyi ì nam nɔu ǹ ceò sĩa hee ǹ ba riba miu.
Nɔ í sɔ̃ɔ í ni, awɔ mɔ, an ceɛ ilaalu si ilu miu.
Nɔ inɛ mmu í naa má í ni, Lafɛ̃ɛ, fiaɛ wee. Ǹ wooi si manɡo
domi ǹ wa n ce njoɛ si na iyi í jɔ̀ ì jɛ inɛ ku ɡaabu. Mii iyi i kù jilɛ nŋui i ya maa dɛ ku so, baa bii i kù ɡbɛ̃ ì ya maa dai.
Ŋɔi ilaaluu í sɔ̃ɔ í ni, awɔ amaacɛ yaamɔ, an kiitiɛi hai si ideɛ iyi ì fɔ. Awɔi ì mà iyi ǹ jɛ inɛ ku ɡaabu, ǹ ya n so mii iyi n kù jilɛ, nɔ n da mii iyi n kù ɡbɛ̃.
To, na mii í ce i kù ni i wɛ̃a inɛ ŋa fiam nɔu i da nŋa si inyi ku ba n ba ndom do riba waati iyi ǹ baa.
Ŋɔi í sɔ̃ inɛ ŋa iyi à wa bɛu í ni a ɡba fiau a na ilu mɛɛwau.
Ŋɔi à sɔ̃ɔ à ni, Lafɛ̃ɛ, inɛ nŋu í nɛ mɛɛwa tã.
Ŋɔi í ni, ǹ wa n sɔ̃ ŋɛi, inɛ iyi í nɛ, lafɛ̃ɛi aa kɔ̃ɔa si. Inɛ mɔ iyi kù nɛ, baa andi keeke iyi í nɛu mɔm aa ɡbaai.
Si anyiɛ nɔ í ni, i koo i naam mbɛɛm ŋau wa ihɛ̃, aŋa iyi a kù bi n jɛ bommau, nɔ i kpa ŋa si wajum.
Iyi Jesu í fɔ bɛɛbɛ í tã, ŋɔi í mu kpãa í cuaa zamaau wa bɔ ikpa Zeruzalɛmu.
Si isɛɛnɛɛu í maai ilui Bɛtifaze do Betani, kɔkɔi ɡeetei Olivie. Ŋɔi í bɛ mɔcɔ minjiɛ ɡɔ ŋa
í sɔ̃ ŋa í ni, i bɔ ilu iyi í wa waju nŋɛu bɛ. Bii ì to bɛ ŋa aa yɛ ama ɡbankɛlɛ ɡɔ wa so bɛ iyi inɛ ɡɔ kù ɡũu titã. I fũu i naam wa ihɛ̃ ŋa.
Nɔ bii inɛ ɡɔ í bee ŋɛ í ni, na mii í ce ì waa fũu ŋa, i ni, Lafɛ̃ɛi í nɛ bukaataɛ.
Inɛ ŋa iyi Jesu í bɛu à koo à ba mii ŋau fei í ce si bɛi í sɔ̃ ŋau.
Si waati iyi à waa fũu, ilu ɡbankɛlɛ ŋau à ni, bɛirei í ce ì waa fũu ŋa.
Ŋɔi à ni, Lafɛ̃ɛi í nɛ bukaataɛ.
Ŋɔi à naaa Jesu ama ɡbankɛlɛu wa. Nɔ à tɛ si ibɔ nŋa ŋa Jesu í bɛi í ɡũ antaɛ í buba si.
Iyi í sinti ku nɛ, ŋɔi inɛ ŋa à wasi ku tɛ ibɔ nŋa ŋa si kpãau.
Iyi í maai Zeruzalɛmu tenɡi bii kpãai ɡeetei Olivieu í sinti ku dasi lɔɔma, ŋɔi mɔcɔɛ ŋau fei à waa dɔ̃ anu à lɔsi Ilaaɔ̃ ku saabu do inɔ didɔ̃ na irii maamaake ŋa iyi à yɛu fei.
À wasi ku ni, Ilaaɔ̃ ku weea ilaalu iyi wa naa do irii Lafɛ̃ɛ. Ilaaɔ̃ ku jɔ̀ laakai ku sũ ku wa lele nɔ ku nyisi amboeɛ.
Hai si inɔ zamaau Farisi ɡɔ ŋa à sɔ̃ Jesu à ni, Mɛɛtu, sɔ̃ mɔcɔɛ ŋau a coko.
Ŋɔi Jesu í ni, ǹ wa n sɔ̃ ŋɛ, baa bii inɛ ihɛ̃ ŋa à coko, kuta ŋa aa dɔ̃ anu.
Si bɛi Jesu í maai Zeruzalɛmu, ŋɔi í yɛ iluu nɔ wa kpataa inɛɛ ŋa í ni,
ǹ bi wo i mà ŋa mii iyi á mu nŋɛ laakai ku sũ, baa nnyi. Amma nsɛi í manji nŋɛ.
Awaati wa naa si ŋɛ iyi mbɛɛ nŋɛ ŋa aa bu ilu nŋɛ koe, aa bii si ŋɛ a mante ŋɛ canɡa do njɛ.
Aa lɛɡɛ ilu nŋɛ do iŋɛ inɛɛ ŋa iyi ì wa inɔɛ ŋa. A kaa jɔ̀ kuta baa akã ku le si njɛ ajɔ nŋu. Bɛɛbɛi á ce si na iyi í jɔ̀ Ilaaɔ̃ í naa bi tu ŋɛ nɔ i kù mà ŋa.
Waati iyi à to Zeruzalɛmu Jesu í bɔ bantumai kpasɛ̃i Ilaaɔ̃. Nɔ í lɔsi ku lele woo ta iwò ŋa.
Í sɔ̃ ŋa í ni, à kɔɔ à ni, Ilaaɔ̃ í ni ilei nŋu ile bi ku tɔɔi á jɛ. Amma iŋɛ wee ì coo bi ku tɔtɔɔi ile ŋa.
Jesu í ya maa kɔa inɛ ŋa si cioi idei Ilaaɔ̃ ajɔ fei kpasɛ̃i Ilaaɔ̃ bɛ. Ŋɔi inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋa do ilu irii inɛi Zuifu ŋa à waa bi a kpaa.
Amma a kù mà bɛirei aa ce, domi inɛ feii í ya maa de si ideɛ itĩ do laakai.
Ajɔ nŋu ɡɔ si bɛi Jesu wa kɔ zamaau si cio bantumai kpasɛ̃i Ilaaɔ̃ wa sisi laabaau jiidau, ŋɔi inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋa do inɛ nɡbo ŋa à faata wa.
Nɔ à ni, sɔ̃ wa, yiiko yoomai ì waa ceò mii ŋau ihɛ̃, mà yooi í naɛ kpãaɛ.
Ŋɔi í sɔ̃ ŋa í ni, amu mɔ, an bee ŋɛ ide ɡɔ. I sɔ̃m ŋa,
hai iwoi Zãa í ba yiiko iyi í dasiò inɛ ŋa inyi. Hai bi Ilaaɔ̃ de, mà hai bi amanɛ ŋa.
Ŋɔi à waa busi njɛ à waa ni, bɛirei aa ka jɛaa. Nsɛi nɔɔ, bii à jɛaa à ni hai bi Ilaaɔ̃i, á bee wa bɛirei í ce a kù dasi Zãa naanɛ.
Bii à nɔ à ni hai bi amanɛ ŋai, inɛ ŋa aa na a ta wa kuta domi inɛ fei í dasi naanɛ iyi Zãa waliii.
Ŋɔi à jɛ à ni, a kù mà hai iwoi í ba yiikoɛ.
Nɔ Jesu í sɔ̃ ŋa í ni, amu mɔ, n kaa n sɔ̃ ŋɛ yiikoi inɛ iyi ǹ wa n ceò mii ŋau ihɛ̃.
Si anyiɛ nɔ í kpaa inɛ ŋa mɔndau ihɛ̃ í ni, inɛ ɡɔ í ce ikoɛ nɔ í lɔ si jĩi ndii rezɛ̃ɛ nɔ í ce kaa í kaakoɛò. Ŋɔi í so ɡaanɔɔma ŋa í dasi ŋa si ikou a maa loɡooɛ, í bɛi í bɔ ilu koo kpɛ bɛ.
Waati iyi jĩi nɔu í so í to ku ka, ŋɔi í bɛ woo ce icɛ ɡɔ bi ɡaanɔɔma ŋau koo ɡba iyi í jɛ ti nŋu wa. Nɔ ɡaanɔɔma ŋau à cãa à leleɛ í nɛ awɔ nɡbɛ.
Nɔ ilu ikou í bɛ woo ce icɛ mmu má. Nɔ à cã nŋu mɔ, à buu yaka yaka, à sindaɛ awɔ nɡbɛ.
Nɔ í bɛ amanɛ mɛɛtasia wa má, nɔ à mɛɛ nŋu mɔ à bɛi à leleɛ.
Ŋɔi ilu ikou í ni, bɛirei an ce. An bɛ ama akãm iyi ǹ bi jiidaui. Aa yɔkɔ a jirimaɛ.
Amma iyi ɡaanɔɔma ŋau à yɔɔ, ŋɔi à busi njɛ à waa ni, i cɔ inɛ iyi á na ku jɛ tubuu. Ka kpaa ku ba ilɛu ku jɛ tu wa.
Ŋɔi à muu à fitaɛ hai inɔ karau nɔ à kpaa. Ŋɔi Jesu í ni, to, nsɛi, bɛirei ilu ikou takaɛ á ce nŋa.
Á koo ku kpa ŋai, nɔ ku dɛ inɛ mmu ŋa ku dasi ŋa si ikou. Iyi à ɡbɔ ideu, ŋɔi à ni, Ilaaɔ̃ ku maà ce bɛɛbɛ.
Amma Jesu í cɔ ŋa, nɔ í ni, bii bɛɛbɛi, yoomai í jɛ yaasei kukɔu ihɛ̃ si bɛi í ni, Kuta iyi woo ma ŋa à kɔsiu, Nŋui í baa í jɛ kuta sintei icui ileu.
Nɔ inɛ iyi í cuku si kutau fei, á cɛi. Inɛ iyi í nɔ í bata mɔ á lɔlɔɛi nɛkɔ̃ nɛkɔ̃.
Iyi inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋau à ɡbɔ ideu ɡbakã ŋɔi à waa dɛ bɛi aa ce a mu Jesu. Amma à waa ce njoi zamaau. À waa bi a muui domi à mà iyi na irii aŋai í kpa mɔndau.
Nŋui í jɔ̀ si fei ndɛɛ à ya maa ce laakaɛ. Ŋɔi à bɛ siɛ woo zamba ɡɔ ŋa iyi à yɛ bɛi inɛ jiida ŋa a koo a cɔ laakaɛ. À bɛ ŋai ku ba a leaa taai ide nɔ a ba kpãa a muu a daa ilu ilɛu si awɔi nŋu iyi í nɛ ɡbuɡbã.
Inɛ ŋau à sɔ̃ɔ ide à ni, Mɛɛtu, à mà iyi ideɛ do cio iyi ì waa kɔ inɛ ŋa siu, fei ndɛɛ dee deei. I ci ya na inɛ ɡɔ ntɔ na kubi, ì waa nyisi inɛ ŋa kpãai Ilaaɔ̃ si ntɔɛ.
Á sĩa ka sãa ilaalu Sezaa fiai lɛmpoo? Mà ka maà sãa.
Amma Jesu í mà muafiti nŋa, nɔ í ni,
i nyisim kpɛkɛlɛ akã wa n cɔ. Fotooi yooi í wa si kpɛkɛlɛu ihɛ̃ nɔ irii yooi à kɔ si. Ŋɔi à ni, ti Sezaai.
Ŋɔi Jesu í sɔ̃ ŋa í ni, to, i sãa Sezaa iyi í jɛ tɛɛ ŋa. Nɔ i sãa Ilaaɔ̃ mɔ iyi í jɛ tɛɛ ŋa.
Ŋɔi à mɔnɡɔ ku too awɔ do ideɛ ŋa iyi wa fɔ si wajui zamaau. Ŋɔi à biti do ide ŋa iyi í jɛò, nɔ à coko nŋa.
Si ajɔ akãu Sadusi ɡɔ ŋa mɔ à naa bi Jesu. Aŋai à ya maa ni iku ŋa a kaa jĩ. Iyi à to bi tɛɛ ŋɔi à beeɛ à ni,
Mɛɛtu, ide iyi Moizi í kɔ nwa wee. Í ni bii inɛ ɡɔ í ku í jɔ̀ aboɛ, nɔ nŋu do aboɛ a kù nɛ ama, ifɔɛ ku so jaaɔ̃u ku ba ku bía iɡbãɛ ama.
Wee inɛ mɛɛje ɡɔ ŋa à wɛɛ iyi à jɛ amai baa akã. Iɡbã nŋa í so abo nɔ í ku, kù nɛ ama do abou baa akã.
Ŋɔi inɛ minjisiau do mɛɛtasiau à so jaaɔ̃u.
Nɔ bɛɛbɛi í ce si ɡãmɛi aŋa mɛɛjeu fei, nɔ à ku. Kãma nŋa kù ba ama do abou.
Nɔ si anyiɛ abou mɔ í na í ku.
To, ajɔ iyi iku ŋa aa na a jĩ, aboi yoo nŋai á jɛ, si bɛi aŋa mɛɛjeu fei à soo aboi.
Ŋɔi Jesu í jɛ nŋa í ni, si andunyau ihɛ̃ inɛmɔkɔ do inaabo ŋa à ya so njɛ.
Amma inɛ ŋa iyi Ilaaɔ̃ í jɔ̀ à jĩ hai si balɛ à ba kuwɛɛi ala, abo do mɔkɔ ŋa a kaa ya so njɛ má.
Aa yɛi bɛi amaleka ŋa, a kaa ku má. Aa jɛ amai Ilaaɔ̃ ŋa si na iyi í jɔ̀ à jĩ hai si balɛ.
Si waati iyi Moizi í yɛ ama jĩi iyi í mu ina nɔ kù waa jou, nŋu takaɛ í fɔ mam mam iyi iku ŋa aa jĩ. Waati nŋu í kpe Ilaaɔ̃ Lafɛ̃ɛi Aburahamu do Izaaki do Zakɔbu.
Ntɔ ntɔ, Ilaaɔ̃ kù jɛ Lafɛ̃ɛi iku ŋa, ti ilu hunde ŋai, domi bi tɛɛ, inɛ fei ilu hundei.
Ŋɔi woo kɔ inɛ ŋa si wooda ŋau, ɡɔɡɔ ŋa à ɡba ide à ni, ide iyi ì fɔu bɛ Mɛɛtu, dee deei.
Si anyiɛ a kù jɛ a kù beeɛ ide ɡɔ má.
Nɔ Jesu í bee ŋa í ni, bɛirei aa ce a ni inɛ iyi Ilaaɔ̃ í cicau tɔkui ilaalu Davidii.
Davidi takaɛ í fɔ si tiai iri ku kɔ̃ɛ í ni, Aɔ̃ Lafɛ̃ɛ í sɔ̃ Lafɛ̃ɛm í ni, Buba awɔ njɛm,
Hee n ce mbɛɛɛ ŋa bi ku lesi isɛɛ titã.
To, bii Davidi takaɛ wa kpoo Lafɛ̃ɛ, bɛirei á ce ku jɛ tɔkuɛ má.
Si bɛi inɛ fei wa de si Jesu itĩ, ŋɔi í sɔ̃ mɔcɔɛ ŋa í ni,
i mu ara nŋɛ do woo kɔ inɛ ŋa si wooda ŋau, aŋa iyi à ya bi a maa dabii do ibɔ kumboo, nɔ à bi a ya ce aŋa fɔɔ do jirima nla nla si bantuma. A ci ya bi kaa kitãi inɛ nɡbo ŋa ile bi kutɔtɔɔ do inya sinte bi ku ce jinɡau ŋa.
À ya takii jaaɔ̃ ŋa a ɡba mii ndu ŋa ŋa fei, nɔ à ya maa ce kutɔɔ sisɔ ku ba a yɛ ŋa nŋu akã. Na ŋɔi í jɔ̀ ijuukpã nŋa á la ku caa.
Iyi Jesu í fɔ bɛɛbɛ í tã ŋɔi í wu iju wa cɔ bɛi ilu fia ŋa à waa dasi fia si kpakoi kɔlɛtiu.
Nɔ í yɛ abo jaaɔ̃ ilu are ɡɔ mɔ í sɔsi kpɛkɛlɛ keeke minji ɡɔ.
Ŋɔi í ni, ntɔ ntɔ, jaaɔ̃ ilu areu ihɛ̃ í dasi fia í re inɛ ŋa iyi à ɡbe fei.
Inɛ ŋa iyi à ɡbe ŋau fei, iyi í lesi antai fia nŋa ŋai à dasi, amma abou, baa do iyi í jɛ ilu are, andi iyi í nɛ feii í dasi bɛ, nkãma kù ɡbea iyi á maa wɛɛò má.
Ajɔ nŋu ɡɔ inɛ ɡɔ ŋa à fɔ à waa ni kpasɛ̃i Ilaaɔ̃u í sĩa do kutaɛ ŋa fei do amua ŋa iyi à na Ilaaɔ̃ à ceaò booda. Iyi Jesu í ɡbɔ bɛɛbɛ ŋɔi í ni,
mii ŋau bɛ iyi ì waa yɛ fei ŋa ajɔ akã á kpa iri. Kuta baa akã kaa na ku maa lesi njɛ bɛ má, aa kɛkɛɛ mbɛ fei.
Ŋɔi à beeɛ à ni, Mɛɛtu, waati yoomai inɛ nŋu á to wa. Nyinda yoomai aa ka tako ka yɛ.
Ŋɔi Jesu í sɔ̃ ŋa í ni, i ce laakai ŋa i maà jɔ̀ inɛ ɡɔ ku dĩ iju nŋɛ, domi inɛ ŋa iyi aa na a maa naa akã akã a maa ni aŋai à jɛ inɛ iyi Ilaaɔ̃ í cicau aa kpɔ. Nɔ aa nyi a sɔ̃ ŋɛ má a ni, waatiu í maai wa mbɛ. Amma i maà too ŋa ŋa.
Bii ì ɡbɔ à waa fɔ laabaaui iɡũ ŋa do ija ŋa, i maà jɔ̀ ziɡi nŋɛ ku da, domi nŋu ŋau bɛi á tako ku to wa. Amma kù jɛ waatii ankãanyiu bɛ titã.
Ŋɔi í sɔ̃ ŋa má í ni, dimi ɡɔ ŋa aa ya na a maa ja do dimi mmu ŋa, nɔ ilaalu ɡɔ ŋa mɔ aa maa ja do ilaalu mmu ŋa.
Ilɛ á yaya bii ɡɔ ŋa nla nla, nɔ si ilɛ ɡɔ ŋa mɔ ari á ce do bɔ̃ɔ laalɔ ŋa iyi á kpa inɛ nkpɔ. Aa na i yɛ maamaake laalɔ ŋa do nyinda nla nla ikpa lele hee ziɡi nŋɛ ku da.
Amma hee nŋu ŋau bɛ fei ku maa ce aa mu ŋɛ a kpã ŋɛ iju. Aa dasi ŋɛ awɔi woo kiiti ŋa ile bii à ya ce kutɔtɔɔ ŋa, aa dasi ŋɛ piisɔ̃ɔ, nɔ a bɔò ŋɛ bi amanlu ŋa do bi ilu ilɛ ŋa na irim.
Nŋu ŋau bɛi á mu nŋɛ kpãa i jɛò sɛɛdam ŋa.
Na nŋu, i jilɛ idɔ nŋɛ i maà ya biti do ide iyi aa fɔ i nyaò ara nŋɛ ŋa.
I maà biti ŋa domi an mu nŋɛ ide do bisi iyi mbɛɛ nŋɛ ŋa kãma nŋa a kaa yɔkɔ a jã ŋɛ hee má jɛ a kɔ.
Baa iyeò baa nŋɛ ŋa do iɡbã nŋɛ ŋa do ifɔ nŋɛ ŋa do nyaanze nŋɛ ŋa do kpaasi nŋɛ ŋa, aa zamba ŋɛ nɔ a jɔ̀ a kpa inɛ nkpɔ si inɔ nŋɛ.
Inɛ fei á cé ŋɛi na irim.
Amma baa ntoi iri akã nŋɛ kaa da ku nyɔ.
I temua ŋa, aa ba faabai hunde nŋɛ.
Ajɔ iyi ì yɛ woo ja iɡũ ŋa à to wa Zeruzalɛmu à buu koe, i mà ŋa iyi iri kukpaɛ í maai wa mbɛ.
Waati bɛɛbɛ inɛ ŋa iyi à wa ilɛi Zudee a sa a bɔ iri kuta ŋau. Inɛ ŋa mɔ iyi à wa inɔ ilu Zeruzalɛmu takaɛ a sa a fita, inɛ ŋa mɔ iyi à wa iko ku sũ a maà bɔ inɔ ilu má.
Ntɔ ntɔ, waatiu á jɛ waati iyi Ilaaɔ̃ á kpã inɛ ŋa iju ku sã ɡbese ku ba mii iyi à fɔ si kukɔi ideɛ ku kɔ̃.
Waati bɛɛbɛ wahalai baasĩ ŋa do ayawo ŋa á caa. Inɔ ku fɔ nla nlai á wa si ilɛu si na iyi í jɔ̀ Ilaaɔ̃ á sã idɔɔkɔ̃ɛ si inɛ ŋau.
Aa maa kpa ŋa do taakuba, nɔ a mu ŋa aru si ilɛ fei. Dimi mmu ŋa aa tɛɛsɛ Zeruzalɛmuui hee waatiu koo kpaò iri.
Aa yɛ nyinda si inunu do si cukpa do si andaiya ŋa. Nɔ si ilɛ ibai tenku do kucãi inyiu á jɔ̀ dimi ŋa a biti hee a kaa mà baa bɛi aa ce.
Baa njo alála á jɔ̀ inɛ ŋa a kasãm na mii ŋa iyi á na ku ce si andunyau ihɛ̃, domi ɡbuɡbãi lele ŋa aa maa yayai.
Waati bɛɛbɛi aa yɛ amu Amai Amanɛ ǹ faata wa si kudũi ijĩ do ɡbuɡbã nla nla do amboe.
Bii iyi bɛ ŋa à sinti ku ce, i leekĩ i mu ara nŋɛ ŋa, domi faaba nŋɛi í maai wa.
Nɔ Jesu í kpa nŋa mɔnda ɡɔ í ni, i cɔ jĩi ndii fiɡi do jĩi ŋa iyi à ɡbe fei.
Bii ì yɛ í sinti ku ru wua ŋa, iŋɛ taka nŋɛ ì ya mà ŋa iyi atɛ í maai wai.
Bɛɛbɛ mɔi bii iŋɛ mɔ ì yɛ mii ŋau bɛ wa ce, i mà ŋa iyi bommai Ilaaɔ̃i í maai wa.
Ntɔ ntɔ ǹ wa n sɔ̃ ŋɛ, inɛi nsɛi ŋa, kù jɛ aŋa feii aa ku ideu ihɛ̃ ku bɛi ku ce.
Lele do ilɛ fei á na ku tã amma idem ŋa a kaa tã pai.
I ce laakaii ara nŋɛ ŋa ku ba i maà na i jɛ hai nɛ laakai ŋa na atɛ̃ ku mɔ do ijɛ ku bi do lasabui mii ndii andunya ŋa. Bii kù jɛ bɛɛbɛ ajɔu á na ku boe ŋɛi bɛi cɛkũm,
domi á na ku ba inɛ ŋa iyi à wa si andunyau ihɛ̃ fei.
Na nŋu, i cɔ kpãa i maa ceò kutɔɔ ŋa waati kãma fei ku ba i ba ɡbuɡbã i ɡbã si mii iyi wa naa fei ŋa, nɔ i yɔkɔ i leekĩ si wajui amu Amai Amanɛ ŋa.
Ajɔ fei Jesu í ya kɔ inɛ ŋa si cio kpasɛ̃i Ilaaɔ̃, alɛ nɔ koo sũ ɡeetei Olivie.
Bii iju í má inɛ fei í ya naa kpasɛ̃i Ilaaɔ̃ bɛ ku ɡbɔò ideɛ iyi wa fɔ.
Jinɡaui Pɛ̃ɛ hai nɛ lefee iyi à ya kpe jinɡaui Iku ku kuau í maai wa.
Inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋau à waa dɛ kpãa bɛi aa ce a kpaò Jesu, amma à waa ce njoi zamaau.
Ŋɔi Seetam í lɔ idɔi Zudasi iyi à ya kpe Isikariɔti. Wee inɛ akãi mɔcɔ maateeji ŋaui.
Zudasi í koo í dĩ anu tɔɔsi do inɛ nɡboi woo weei Ilaaɔ̃ ŋau do inɛ nɡboi woo deɡbe kpasɛ̃i Ilaaɔ̃ ŋau do yaase bɛi á ce ku da nŋa Jesu si awɔ.
Ŋɔi inɔ nŋa í dɔ̃ nɔ à ni aŋa aa mua fia.
Nɔ Zudasi í jɛsi, nɔ wa dɛ kpãa bɛi á ce ku da nŋa Jesu si awɔ, zamaau ku maà ti ku mà.
Ŋɔi ajɔi jinɡaui Pɛ̃ɛ hai nɛ lefeeu í to wa si bii à ya kpa anɡudãi jinɡaui Iku ku kua a ceò kuweeu.
Ŋɔi Jesu í bɛ Piɛɛ do Zãa í ni, i koo i ce sɔɔlui jinɡaui Iku ku kuau ka jɔɔ ŋa.
Ŋɔi à beeɛ à ni, iwoi ì bi kaa ce sɔɔluu.
Ŋɔi í sɔ̃ ŋa í ni, bii ì lɔ inɔ iluu ŋa aa yɛ mɔkɔ ɡɔ wa so inyi jɔlɔ. I tooɛ. Mɔkɔu á koo ku lɔ kpasɛ̃ ɡɔ. Kpasɛ̃ bii á lɔu
i koo i sɔ̃ ilu kpasɛ̃u i ni ŋa, Mɛɛtu í ni ka beeɛ ile bii nŋu á jɛ jinɡaui Iku ku kua do mɔcɔi nŋu ŋa.
Mɔkɔu á bɔò ŋɛ si antai ile kukpɛkɛ ɡɔ nɔ á nyisi ŋɛ ilaawa nla ɡɔ iyi à ce sɔɔlui fei ndɛɛ tã. Bɛi aa ce nwa sɔɔlui jinɡauu ŋa.
Iyi à nɛ nɔ à koo à ba mii ŋau fei í cei dee dee si bɛi í sɔ̃ ŋau, nɔ à ce sɔɔlui jinɡauu.
Iyi waatiu í to, Jesu do mɔcɔɛ ŋau à bɔ tenɡi bii à ce sɔɔluu, nɔ à buba à waa jɛ.
Ŋɔi Jesu í sɔ̃ ŋa í ni, ǹ bi ntɔ ntɔ n ce jinɡaui Iku ku kuau ihɛ̃i awaɛ ŋa n bɛi n yɛ ijuukpãm nɔu.
Nɔ ntɔ ntɔ ǹ wa n sɔ̃ ŋɛi, n kaa n jɛ jinɡau ihɛ̃ má bii kù jɛ si andunya titɔ̃i Ilaaɔ̃.
Iyi í fɔ bɛɛbɛ í tã, ŋɔi í so kɔɔfu í saabu Ilaaɔ̃ nɔ í sɔ̃ mɔcɔɛ ŋa í ni, i ɡba vɛ̃ɛ iyi í wa si kɔɔfuu ihɛ̃ i mɔ iŋɛ fei.
Amma ǹ wa n sɔ̃ ŋɛi, hai nsɛi amu n kaa n mɔ vɛ̃ɛ má hee andunya titɔ̃i Ilaaɔ̃ koo too wa.
Si anyii nŋu, nɔ í so pɛ̃ɛ nɔ í saabu Ilaaɔ̃ titã í bɛi í bububuɛ, nɔ í na ŋa í ni, iyi ihɛ̃i í jɛ aram [iyi ǹ na na iri nŋɛ. I ya coo ŋa i maa yeò ɡiɡim.
Iyi à jɛ à tã ŋɔi í so kɔɔfu má í na ŋa í ni, kɔɔfuu ihɛ̃i í jɛ nyindai akabuu titɔ̃ iyi Ilaaɔ̃ í dĩ do njɛm iyi á nikã na iri nŋɛ si ikum.]
Amma i cɔ inɛ iyi á zambam nɔu wee í wa ihɛ̃, awɔɛ do tom nii í wa si inɔ jɛɛ ihɛ̃ ajɔ.
Amu Amai Amanɛ an ku si bɛi Ilaaɔ̃ í jilɔɔ. Amma ijuukpãi inɛ iyi á zambam nɔu á la.
Ŋɔi à sinti ku bee njɛ à waa ni, yooi á yɔkɔ ku ce dimiɛ si inɔ nwa.
Ŋɔi kakɔɔ í dede si aninii mɔcɔ ŋau, à waa bee njɛ inɛ iyi á jɛ inɛ nɡbo si inɔ nŋa.
Ŋɔi Jesu í sɔ̃ ŋa í ni, amanlui andunya ŋa à ya maa taa inɛ ŋa amanlu ku jɛi, nɔ inɛ nɡbo ŋa iyi à waa nyisi ɡbuɡbã nŋa à ya bi a kpe aŋa woo ce jiida ŋa.
Amma iŋɛ i maà yɛ bɛɛbɛ ŋa. I jɔ̀ inɛ iyi í la í re si inɔ nŋɛ ku baa ku jɛ keeke nŋɛ, nɔ inɛ iyi í jɛ inɛ nɡbo kú jɛ amaacɛ nŋɛ.
Inɛ iyi í buba wa jɛ si antai taabu do inɛ iyi wa naaò ijɛu wa, yoo nŋai í re. Kù jɛ inɛ iyi wa jɛui? To, amu wee ǹ wa inɔ nŋɛi bɛi inɛ iyi wa naaò ijɛu wa.
Iŋɛi ì temua do amu si wahalam ŋau ŋa.
Na nŋu, si bɛi Baaba í jilɛɛm bommau, bɛɛbɛ mɔi amu mɔ ǹ wa n jilɛ nŋɛ
ku ba i jɛ nɔ i mɔ do amu si bommam ŋa, nɔ i buba si batai amanlu ŋa i kiitiò dimi maateejii Izirɛli ŋau.
Ŋɔi Jesu í ni, Simɔɔ, Simɔɔ, Seetam í tɔɔ kpãa ku ba ku fɛɛ bɛi iya.
Amma amu ǹ ce kutɔɔ na iriɛ ku ba naanɛ ku dasiɛ ku maà ɡaizia. Nɔ awɔ, waati iyi aa kpaasi idɔ má, mua kpaasiɛ ŋa mɔ ɡbuɡbã.
Ŋɔi Piɛɛ í ni, Lafɛ̃ɛ, ǹ tã sɔɔlu awaɛ ka bɔ piisɔ̃ɔ, bii iku mɔi ka ku ajɔ.
Ŋɔi Jesu í ni, Piɛɛ, ǹ wa n sɔ̃ɛi, idũuyi mɔm, hee ajɛɛ ku maa kɔ aa jã isɛ ɡbɛɛta i ni i kù màm.
Si anyii nŋu ŋɔi Jesu í bee ŋa í ni, si waati iyi ǹ bɛ ŋɛ hai mu taalili do bɔɡɔ do baata ì kua nɡɔɡɔ ŋa? Ŋɔi à jɛ à ni, aawo, a kù kua nkãma.
Ŋɔi í ni, to, nsɛi, kù jɛ bɛɛbɛ má. Inɛ iyi í nɛ taalili ku soo, bɛɛbɛ mɔi inɛ iyi í nɛ bɔɡɔ ku soo. Inɛ mɔ iyi kù nɛ taakuba, ku ta ibɔɛ ku raò.
Si anyii nŋu má, í sɔ̃ ŋa í ni, ideu ihɛ̃ iyi à kɔ na irim nɔu á cei, si bɛi à ni, à dooaɛ si woo ce laalɔ ŋa. Kù nɔ kù nɛ bɛi á ce iyi kù ce bɛɛbɛ.
Ŋɔi mɔcɔ ŋau à ni, Lafɛ̃ɛ, taakuba minji ɡɔ wee. Nɔ í ni, ka jɔ̀ ide nŋu bɛ.
Iyi Jesu í fɔ bɛɛbɛ í tã nɔ í fita hai inɔ iluu í bɔ iri kutai Olivie si bɛi í nɛ dɔɔnɛɛ. Nɔ mɔcɔɛ ŋa à waa tooɛ.
Iyi à to inyau, ŋɔi í sɔ̃ ŋa í ni, i ce kutɔɔ ŋa ku ba i maà dási kulɛlɛi inɛ ŋa.
Si anyii nŋu nɔ í sɛkɛɛ í jɔ̀ ŋa zakai kujĩi kutai awɔ nɔ í ɡulɛ bɛ wa ce kutɔɔ
wa ni, Baaba, bii ì bi, aa jɔ̀ wahalau ihɛ̃ ku jĩim. Amma ku maà ti ku jɛ ti idɔɔbim, jɔ̀ idɔɔbiɛ ku ce. [
Ŋɔi amaleka ɡɔ í naa siɛ wa hai lele í naa í muaa ɡbuɡbã.
Si inɔ ku fɔ nla nlau wa ce kutɔɔui do ɡbuɡbã, nɔ í da koko hee wa tontoo ilɛ. Koko iyi í dau í yɛi bɛi njɛ.]
Iyi í ce kutɔɔu í tã ŋɔi í dede í bɔ bi mɔcɔɛ ŋau nɔ í koo í ba à waa sĩ njoo do inɔ ku fɔ.
Nɔ í bee ŋa í ni, na mii í ce ì waa sĩ njoo ŋa. I dede i ce kutɔɔ ŋa ku ba i maà dasi kulɛlɛi inɛ ŋa.
Iyi Jesu wa fɔ bɛɛbɛ ɡbakã ŋɔi Zudasi inɛ akãi mɔcɔ maateeji ŋau í to wa do zamaa ɡɔ. Iyi í to wa í na wa baaba Jesu.
Ŋɔi Jesu í ni, Zudasi, do dimii fɔɔ bɛ ihɛ̃i aa zambaò amu Amai Amanɛ?
Inɛ ŋa iyi à waa too Jesuu, iyi à yɛ mii iyi wa ce, ŋɔi à bee Jesu à ni, Lafɛ̃ɛ, ka da ŋa do taakubau?
Ŋɔi inɛ akã nŋa í cafe itĩ njɛi amaacɛi woo wee nlai Ilaaɔ̃u í buu.
Amma Jesu í ni, i leekĩ, i jɔ̀ bɛɛbɛ. Nɔ í lu itĩi mɔkɔu nɔ í ba iri.
Si anyii nŋu Jesu í bee inɛ nɡboi woo weei Ilaaɔ̃ ŋa do inɛ nɡboi woo deɡbe kpasɛ̃i Ilaaɔ̃ ŋau do inɛ nɡbo ŋa iyi à naa siɛu í ni, amui ì naa ku mu ŋa do taakuba do ɡolo ŋa bɛi woo ce ile?
Ajɔ fei ǹ ya n wa si inɔ nŋɛ n maa n kɔ inɛ ŋa si cio kpasɛ̃i Ilaaɔ̃, nɔ i kù mum ŋa. Amma waatiu ihɛ̃i í jɛ tu ŋɛ do ɡbuɡbãi ilu kuku.
Iyi inɛ ŋau à mu Jesu, ŋɔi à bɔòɛ kpasɛ̃i woo wee nlai Ilaaɔ̃u. Nɔ Piɛɛ í wa hee jĩijĩ wa too ŋa wa do anyi.
Ŋɔi inɛ ŋa à ko ina si aninii bantumai kpasɛ̃u à waa buba bɛ. Nɔ Piɛɛ mɔ í koo í buba bi tu ŋa bɛ.
Ŋɔi inaabo woo ce icɛ ɡɔ í yɔɔ wa buba kɔkɔi inau nɔ í kãsiɛ iju í ni, inɛɛu ihɛ̃ mɔ í tako í wa bi Jesu wo.
Amma í jã í ni, abooyi, n kù màa.
Iyi í ce sãa má ŋɔi inɛ ɡɔ í yɔɔ nɔ í ni, awɔ mɔ inɛ akãi inɛ ŋaui. Amma Piɛɛ í ni, mɔkɔɔyi, n kù jɛ inɛ nŋa.
Si anyii nŋu zakai lɛɛu akã má, ŋɔi inɛ ɡɔ í fɔ do ɡbuɡbã í ni, ntɔ ntɔ, mɔkɔu ihɛ̃ mɔ í ya wa bi Jesu wo domi nŋu mɔ inɛi Galileei.
Amma Piɛɛ í ni, awɔu bɛ, n kù mà bɛi ì waa bi i fɔ. Si bɛi wa fɔ ideu ɡbakã ŋɔi ajɛɛ wa kɔ.
Nɔ Jesu í sinda í cɔ Piɛɛ. Ŋɔi Piɛɛ í ye ɡiɡii ide iyi Lafɛ̃ɛ í sɔ̃ɔu wo í ni, nnyi hee ajɛɛ ku maa kɔ aa jã isɛ ɡbɛɛta i ni i kù màm.
Ŋɔi í fita waduude í koo wa kpata do inɔ ku fɔ.
Inɛ ŋa iyi à mu Jesuu à waa buu nɔ à wasi ku cãa.
À bii wajuɛ à bɛi à beeɛ à waa ni, ce walii. Yooi í cãɛ.
Nɔ à buu dimii arabu ikã ikã fei.
Iyi iju í má ŋɔi iɡbɛi inɛ nɡboi Zuifu ŋau à tɔtɔɔ nɔ inɛ nɡboi woo weei Ilaaɔ̃ ŋau do woo kɔ inɛ ŋa si wooda ŋau à bɔò Jesu bi iɡbɛi woo kiiti nŋa.
Nɔ à beeɛ à ni, sɔ̃ wa bii awɔu inɛ iyi Ilaaɔ̃ í cicaui. Ŋɔi Jesu í jɛ nŋa í ni, baa bii ǹ sɔ̃ ŋɛ i kaa dasi naanɛ ŋa.
Nɔ bii ǹ bee ŋɛ ide ɡɔ i kaa jɛɛm ŋa.
Amma hai nsɛi amu Amai Amanɛ an bubai si awɔ njɛi Ilaaɔ̃ ilu ɡbuɡbã.
Ŋɔi aŋa fei à ni, debɛi, awɔu Amai Ilaaɔ̃i? Ŋɔi í jɛ nŋa í ni, oo, amu Amai Ilaaɔ̃i si bɛi ì fɔu ŋa.
Ŋɔi à ni, sɛɛda yoomai à waa deɡbe má. Awa taka nwa à ɡbɔɔ tã hai si ɡɛlɛɛ.
Nɔ aŋa fei à dede à bɔò Jesu bi Pilati.
Ŋɔi à lɔsi dulum ku máa à ni, à ba inɛɛu ihɛ̃ í wasi ku kɔ inɛ ŋa si bisi bɛi aa ce a jɛ ilɛ nwa iɡũ nɔ wa ɡanji a sãa ilaalu nlai Romu fiai lɛmpoo. Si anyii nŋu má í ya maa kpe araɛ amanlu, nɔ í ni nŋuu inɛ iyi Ilaaɔ̃ í cicaui.
Nɔ Pilati í beeɛ í ni, awɔi ì jɛ ilaalui Zuifu ŋa? Nɔ Jesu í jɛaa í ni, oo, si bɛi ì fɔ.
Nɔ Pilati í sɔ̃ inɛ nɡboi woo weei Ilaaɔ̃ ŋau do zamaau í ni, n kù yɛ taale kãma si mɔkɔu ihɛ̃.
Amma à la do ɡbuɡbã à waa ni, í ya maa kosi inɛ ŋa ijai do cioɛ iyi í ya maa ce nŋa. Hai ilɛi Galileei í sintiɛ nɔ í bɔ si ilɛi Zudee fei í bɛi í to wa ihɛ̃ ma nsɛi.
Iyi Pilati í ɡbɔ bɛɛbɛ, ŋɔi í bee í ni, kù jɛ mɔkɔu inɛi Galileei ba.
Nɔ í ɡbɔ à ni Jesu wa naai hai si ilɛi bommai Herodu. Ŋɔi í ni a bɔòɛ bi Herodu. Wee waati bɛɛbɛ Herodu mɔ í wa Zeruzalɛmu.
Ŋɔi à bɔò Jesu bi tɛɛ. Iyi Herodu í yɛ Jesu ŋɔi inɔɛ í dɔ̃ ntɔ ntɔ, si na iyi í jɔ̀ hai ku kpɛi wa dɛ ku yɔɔ, na irii laabaauɛ iyi í ɡbɔ à ya maa fɔu. Ŋɔi í bi ku cea nŋu maamaake ɡɔ.
Ŋɔi í bee Jesu ide nkpɔ nkpɔ amma Jesu kù jɛaa ide kãma.
Wee inɛ nɡboi woo weei Ilaaɔ̃ ŋa do woo kɔ inɛ ŋa si wooda ŋau à wa bɛ, à waa máa dulum do ɡbuɡbã.
Ŋɔi Herodu í jɔ̀ à daa si ibɔ ku sĩa ɡɔ nɔ nŋu do sooɡeɛ ŋa à waa yaakoɛ nɔ à wasi ku buu. Si anyii nŋu nɔ í jɔ̀ à nyiòɛ bi Pilati má.
Herodu do Pilati wee mbɛɛ ŋai wo, amma ajɔ nŋu bɛi à dɔ̃.
Pilati í kpe inɛ nɡboi woo weei Ilaaɔ̃ ŋa do inɛ nɡbo ŋa do zamaa nkpɔ má í tɔtɔɔ ŋa.
Nɔ í sɔ̃ ŋa í ni, ì naam mɔkɔu ihɛ̃ wa ŋa, ì ni wa kɔ inɛ ŋa si bisi bɛi aa ce a jɛò ilɛ nwa iɡũ do ile. Nɔ wee ǹ beeɛ ideu si waju nŋɛ ihɛ̃, amma n kù yɛ si mɔkɔu ide kãma iyi ì waa yɛò taaleɛ ŋa.
Nɔ Herodu mɔ kù yɛ siɛ taale kãma. Na ŋɔi í ce í jɔ̀ à nyiòɛ wa ihɛ̃. Mɔkɔu kù ce kurara kãma iyi í to a kpaa.
Na nŋu, an jɔ̀ a tɛaa kpɔtɔɔ nɔ n jɔ̀ɔ ku nɛɛ. [
Wee si jinɡaui Iku ku kua fei tilasi Pilati í ya jɔ̀ inɛi piisɔ̃ɔ akãi.]
Ŋɔi aŋa fei à dɔ̃ anu hee lele à waa ni, kpa inɛ ihɛ̃ nɔ i jɔ̀ nwa Barabasi.
Wee à mu Barabasi à dasiɛ piisɔ̃ɔi wo na kosi iyi í ce si inɔ ilu nɔ í nyi í kpa inɛ ɡɔ má.
Ŋɔi Pilati í bee ŋa ide má si na iyi í jɔ̀ í dasi idɔ nŋu ku jɔ̀ Jesu.
Ŋɔi à dedeò hoya hoya à wasi ku ni, kpakpaɛ si jĩi ku ɡaau.
Ŋɔi Pilati í bee ŋa isɛ ɡbɛɛtasiaɛ í ni, laalɔ yoomai í bɛi í ce. Amu n kù yɛ siɛ nɡɔɡɔ iyi í to iku. Na nŋu, an jɔ̀ a tɛaa kpɔtɔɔi nɔ n jɔ̀ɔ ku nɛ.
Amma bɛi Pilati wa fɔ fei, bɛɛbɛ mɔi inɛ ŋau à ya dɔ̃ anu hee lele a maa ni, kpakpaɛ si jĩi ku ɡaau. Ŋɔi anu ku dɔ̃ nŋau í kãmiaɛ.
Nɔ Pilati í dasi idɔ nŋu ku ce bɛi à biu.
Nɔ í jɔ̀ nŋa inɛ iyi à biu, inɛ iyi à dasi piisɔ̃ɔ na kosi do inɛ ku kpau, nɔ í da nŋa Jesu si awɔ a ceaa bɛi à bi.
Ŋɔi inɛ ŋau à ɡbã Jesu à waa nɛòɛ. Waati iyi à waa nɛòɛu, ŋɔi à ko mɔkɔ ɡɔ iyi à ya kpe Simɔɔ, inɛi Sirɛni. Mɔkɔu wa baai hai ikoɛ. Ŋɔi à muu à kãa jĩi ku ɡaauu ku tooò Jesu.
Nɔ zamaa nla ɡɔ wa tooɛ. Si inɔ nŋa inaabo ɡɔ ŋa à wa bɛ à kpata à waa cã kpokpo na iriɛ.
Iyi Jesu í sinda í cɔ ŋa ŋɔi í ni, iŋɛ inaaboi Zeruzalɛmu ŋa, i maà kpata na irim, amma i kpata na iri nŋɛ do na irii ama nŋɛ ŋa.
Ntɔ ntɔ ǹ wa n sɔ̃ ŋɛi, ajɔ wa naa iyi inɛ ŋa aa ni, ilu inɔ didɔ̃i ɡbɛnda ŋa do inaabo ŋa iyi a kù bí, do inaabo ŋa iyi ama kù mɔmɔ si amɔ nŋa.
Waati bɛɛbɛi aa maa sɔ̃ iri kuta ŋa a ni, i cuku i bata wa wa ŋa. Nɔ aa sɔ̃ ɡeete ŋa a ni, i bii wa wa ŋa.
Ntɔ ntɔ, ǹ wa n sɔ̃ ŋɛ, bii inɛ ŋa à waa cea jĩi tũtũ dimi bɛ ihɛ̃, bɛirei aa na a cea jĩi nɡbɛ.
Waati iyi à waa nɛò Jesu à kooò woo ce laalɔ minji ɡɔ ŋa mɔ iyi aa kpa ŋa do nŋu ajɔ.
Ŋɔi à to inya iyi à ya kpe kokoi iriu. Bɛi à kpakpa Jesu si jĩi ku ɡaauu. Bɛ mɔi à kpakpa woo ce laalɔ minji ŋau, inɛ akã ikpa awɔ njɛɛ, inɛ akã mɔ ikpa awɔ canɡaɛ.
Nɔ Jesu í ni, Baaba, kpa idei dulum du ŋa, domi a kù mà mii iyi à waa ce. Si anyiɛ sooɡe ŋau à ta kpasa si jĩnɛɛ ŋa a ba a yɛ iyi inɛ fei á ba. Bɛɛbɛi à ceò ikpɛ̃i jĩnɛɛ ŋau.
Ŋɔi zamaau í wa bɛ wa cɔɔ. Nɔ inɛ nɡbo ŋau à yaakoɛ à waa ni, í faaba inɛ ɡɔ ŋa. To, kú faaba araɛ bɛ bii nŋui í jɛ inɛ iyi Ilaaɔ̃ í cicau.
Ŋɔi sooɡe ŋa mɔ à sɛkɛɛ siɛ aŋa mɔ à koo à waa yaakoɛ nɔ à naa inyi ikã ku mɔ.
Nɔ à sɔ̃ɔ à ni, bii awɔi í jɛ ilaalui Zuifu ŋa, awɔ takaɛ faaba araɛ.
Si dee deei antai iriɛ à kɔɔ à ni, inɛ ihɛ̃i í jɛ ilaalui Zuifu ŋa.
Inɛ akãi woo ce laalɔ ŋa iyi à kpakpa si jĩi nɔu wa sɔ̃ Jesu ide nfe wa ni, kù jɛ awɔi ì jɛ inɛ iyi Ilaaɔ̃ í cicau ba. To, faaba araɛ nɔ i faaba awa mɔ.
Amma inɛ akãu mɔ í jɛaa í ni, i kù waa ce njoi Ilaaɔ̃, baa awɔ iyi iŋɛò fei ì waa yɛ ijuukpã akã?
Bii awai à waa kpã iju bɛɛbɛ, dee deei, domi à waa sã nwa ɡbesei mii iyi à ce. Amma njɛ kù ce laalɔ kãma.
Ŋɔi í sinda í sɔ̃ Jesu í ni, waati iyi aa koo i jɛ bommaɛ nɔ i nyi wa si andunya má, ye ɡiɡim.
Nɔ Jesu í jɛaa í ni, ntɔ ntɔ, ǹ wa n sɔ̃ɛi, nnyi mɔm aa wɛɛ do amu lelei Aɔ̃.
Ŋɔi zakai dasã nkpau ilu í kuku si andunyau fei hee í koo í to isɔ mɛɛtai alɛ.
Waati iyi ilu kukuu í ce ŋɔi ridooi kpasɛ̃i Ilaaɔ̃u í ɡa í kpɛ̃ minji.
Nɔ Jesu í la do ɡbuɡbã í ni, Baaba, ǹ daaɛ hundem si awɔ. Iyi í fɔ bɛɛbɛ nɔ í ku.
Iyi inɛ nɡboi sooɡe ŋau í yɛ mii iyi í ceu, ŋɔi í saabu Ilaaɔ̃ í ni, ntɔ ntɔ inɛɛu ihɛ̃ kù nɛ taale kãma.
Nɔ inɛ ŋa mɔ iyi à naa ku cɔ mii iyi á na ku ceu fei à yɔɔ nɔ à sinda à nɛ do inɔ ku fɔ nla nla.
Inɛ ŋa iyi à mà Jesu fei do inaabo ŋa iyi à tooɛ wa hai ilɛi Galileeu, à leekĩ hee jĩijĩ à waa cɔ mii iyi wa ce.
Mɔkɔ ɡɔ iyi à ya kpe Zozɛfu, inɛi Arimatee ilu akãi Zuifu ŋau í naa bɛ. Mɔkɔu inɛ dee deei, wa ce jiida, nɔ í wɛɛò kpãa ku cɔ iyi Ilaaɔ̃ á na ku jɛ bommaɛ. Í wa si iɡbɛi woo kiiti ŋa, amma kù jɛsi ide nŋa iyi à jilɛ a cea Jesu wo.
<range>
Mɔkɔu í bɔ bi Pilati í koo í tɔɔ ikui Jesu.
Ŋɔi í kitaɛ wa hai si antai jĩi ku ɡaauu nɔ í biiɛ do acɔ fũfũ titɔ̃ ɡɔ í bɛi í koo í suu. Í suui si isai kuta ɡɔ iyi à ɡbe wo nɔ a kù si inɛ ɡɔ bɛ titã.
Wee ajɔi sɔɔlui kusĩmii, iyi hai alɛu ajɔi kusĩmiu á sinti.
Ŋɔi inaabo ŋa iyi à too Jesu wa hai ilɛi Galileeu à too Zozɛfu nɔ à yɛ balɛu do bɛ́i à si Jesu fei.
Ŋɔi à sinda à bɔ ide à koo à ce sɔɔlui ikpo ku dɔ̃ inúnu do tulare ŋa wa. Si ajɔi kusĩmiu nɔ à sĩmi si bɛi wooda í fɔ.
Ajɔ ama azuma daadaakɔu inaabo ŋau à bɔ bi balɛu à waa mu ikpo nŋa ŋa do tulare jiida iyi à ce sɔɔluɛu.
Ŋɔi à ba kutau í bimbili hai andɛi balɛu.
Ŋɔi à lɔ inɔ balɛu amma a kù yɛ ikui Jesu bɛ.
Si bɛi à waa leekĩ do bitiu ŋɔi amanɛ minji ɡɔ ŋa à naa si ŋa à waa dasi jaaɛ ku daana ɡɔ ŋa.
Ŋɔi inaabo ŋau à waa ce njo nɔ à kɔmba iri nŋa ilɛ, nɔ inɛ ŋau à sɔ̃ ŋa à ni, na mii í ce ì waa dɛdɛ ilu hunde bi ku wai iku ŋa.
Kù wa ihɛ̃ má, njɛ í jĩ hai si balɛ. I ye ɡiɡii ide iyi í sɔ̃ ŋɛ si waati iyi í wa Galilee ŋa.
Í ni kù nɛ bɛi á ce iyi a kù mu nŋu Amai Amanɛ a kù dasi nŋu si awɔi ilu dulum ŋa. Í ni aa kpakpa nŋu si jĩi ku ɡaauu, amma nŋu á jĩ má si ajɔ mɛɛtasia.
Ŋɔi inaabo ŋau à ye ɡiɡii idei Jesuu.
Ŋɔi à sinda à nɛ hai bi balɛu. Nɔ bɛi mii ŋau í ce fei à koo à sisia mɔcɔ maatakã ŋau do inɛ ŋa iyi à ɡbeu fei.
Maari inɛi Madala do Zoana do Maari iyei Zaaki do inaabo ɡɔ ŋa má, aŋai à koo à sɔ̃ woo bɛ ŋau ideu.
Amma ideu wa jɛ nŋai bɛi ara, a kù dasi idei inaabo ŋau naanɛ. [
Do nŋu fei Piɛɛ í dede í sɛi í bɔ bi balɛu. Iyi í to í bate í cɔ inɔ balɛu, amma acɔ iyi à woo dou nŋu akãi í yɛ wa timbi ilɛ, nɔ í sinda í nyi kpasɛ̃ do biti.]
Si ajɔ akãu mɔcɔ minji ɡɔ ŋa à waa bɔ ilu ɡɔ iyi à ya kpe Emayusi. Zakai kilo maatakãi í jĩò Zeruzalɛmu.
À waa nya faajii mii ŋa iyi í ceu fei à waa nɛò.
Iyi à wasi ku nya faajii ideu, ŋɔi Jesu takaɛ í sɛkɛɛ si ŋa aŋaò ŋa à waa nɛ ajɔ.
À yɔɔ amma nɡɔɡɔ í ɡanji ŋa a màa.
Nɔ í bee ŋa í ni, ide yoomai ì fɔ ì waa nɛò bɛɛbɛ ŋa. Ŋɔi à leekĩ à bɛjɛ waju do inɔ ku fɔ.
Inɛ akã iyi à ya kpe Keleopa í ni, bii kù jɛ awɔ akã baa si, yooi í wa si Zeruzalɛmu iyi kù mà mii iyi í ce si ajɔ ɡbeejiu ihɛ̃.
Ŋɔi í bee ŋa í ni, mii í ce. Ŋɔi à ni, idei Jesu inɛi Nazarɛtiu ni. Mɔkɔu walii ilu ɡbuɡbãi si icɛ do si ide ku fɔ si wajui Ilaaɔ̃ do si wajui amanɛ ŋa fei.
Ŋɔi inɛ nɡboi woo weei Ilaaɔ̃ ŋa do inɛ nɡbo nwa ŋa à daa inɛ ŋa si awɔ à yɛ taaleɛ à kpakpaɛ si jĩi à kpaa.
À waa tamaa nŋui á faaba inɛi Izirɛli ŋa wo, amma ajɔ mɛɛtaɛi ihɛ̃ iyi ideu í ce wa tã.
Si anyii nŋu, inaabo ɡɔ ŋa si inɔ nwa à naa à ɡidi wa do ideu má. Inaabo ŋau à dede daadaakɔ à bɔ bi balɛu.
Iyi à to nɔ a kù yɛ ikui Jesuu bɛ. Ŋɔi à naa à sɔ̃ wa à ni amaleka ŋa à naa si aŋa nɔ à sɔ̃ aŋa à ni í jĩ má.
Ŋɔi inɛ ɡɔ ŋa hai si inɔ nwa à bɔ bi balɛu nɔ à koo à ba mii ŋau í cei dee dee si bɛi inaabo ŋau à sɔ̃ wau, amma a kù yɛ nŋu takaɛ.
Ŋɔi Jesu í sɔ̃ ŋa í ni, iŋɛ hai nɛ bisi ŋai, i ci ya dasi ide iyi walii ŋa à fɔ fei naanɛ ɡbãa ɡbãa ŋa.
Kù nɛ bɛi á ce iyi inɛ iyi Ilaaɔ̃ í cicau kù yɛ ijuukpã, inɛ ŋa a bɛi a yɛ amboeɛ.
Ŋɔi í sisi nŋa ide iyi à fɔ si kukɔi idei Ilaaɔ̃ fei si ɡãmɛi nŋu takaɛ. Í sintiɛi hai si tiai Moizi do ti walii ŋau fei.
Waati iyi à maai si ilu bii à waa bɔu, ŋɔi Jesu takaɛ í ce bɛi inɛ iyi wa bɔ waju.
Ŋɔi à mante manteɛ à ni ku ɡbe bi aŋa domi alɛ í lɛ tã nɔ inunu wa lɔ. Ŋɔi í sinda wa í naa í ɡbe bi tu ŋa bɛ.
Ŋɔi aŋaò ŋa à waa jɛ. Waati iyi à waa jɛu ŋɔi í so pɛ̃ɛu í ce si kutɔɔ í bɛi í bububuɛ nɔ í na ŋa.
Waati bɛɛbɛi iju nŋa í cĩ bɛi nɔ à màa. Amma tenɡi bɛ má ɡbakã à kuaɛ.
Nɔ à sɔ̃ njɛ à waa ni, baa si waati iyi wa sɔ̃ wa idei kukɔi Ilaaɔ̃u hai si kpãau wa inɔ nwa kù tũ de.
Nɔ aŋa mɔ à dede ɡbakã à nɛ ikpa Zeruzalɛmu. Iyi à to bɛ à koo à ba mɔcɔ maatakã ŋau à waa tɔtɔɔ do inɛ ɡɔ ŋa.
Ŋɔi inɛ ŋa iyi à tɔtɔɔ ŋau à waa sɔ̃ amanɛ minji ŋau mɔ à ni, Lafɛ̃ɛ í jĩi hai si balɛ ntɔ ntɔ, nɔ í nyisi araɛ bi Simɔɔ.
Nɔ amanɛ minji ŋau mɔ à sisi nŋa mii iyi í ba aŋa si kpãa do bɛi aŋa à mà Jesu si waati iyi wa bu pɛ̃ɛu.
Iyi à wasi ideu ku fɔ bɛɛbɛ, ŋɔi nŋu takaɛ í faata wa si anini nŋa [nɔ í ni, Ilaaɔ̃ ku mu nŋɛ laakai ku sũ.]
Ŋɔi njo í mu ŋa, ziɡi nŋa í da. À tamaa bɛi zĩii.
Ŋɔi í bee ŋa í ni, mii í ce ì waa biti ŋa. Na mii í ce dimii lasabuu ihɛ̃ í wa si idɔ nŋɛ.
I cɔ awɔm do isɛm ŋa. Amui, i lum i cɔ ŋa. Zĩii ci ya nɛ ara do kũkũ si bɛi ì waa yɛm ŋau ihɛ̃ ŋa. [
Iyi í fɔ bɛɛbɛ í tã nɔ í nyisi ŋa awɔɛ do isɛɛ ŋa.]
Ŋɔi inɔ didɔ̃ nŋa í jɔ̀ a kù dasi naanɛ ɡbãa ɡbãa nɔ à wa si biti nla nla, ŋɔi í jɔ̀ í bee ŋa í ni, i kù nɛ mii ku jɛ ɡɔ ihɛ̃ ŋa?
Ŋɔi à nya cɛ̃ɛ ku banda akã à naa.
Nɔ í ɡba í ŋɔɔ si waju nŋa.
Ŋɔi í ye ŋa ɡiɡi í ni, ide ŋa iyi ǹ sɔ̃ ŋɛu mbɛ si waati iyi ǹ wa inɔ nŋɛ wo. Ǹ tako ǹ sɔ̃ ŋɛ wo ǹ ni mii ŋa iyi à kɔ na irim si tiai woodai Moiziu do si ti walii ŋau do si iri ku kɔ̃i Davidi ŋau kù nɛ bɛi á ce iyi kù ce.
Ŋɔi í mu nŋa laakai jiida ku ba a ɡbɔ yaasei kukɔi idei Ilaaɔ̃u.
Nɔ í sɔ̃ ŋa í ni, bɛɛbɛi à kɔɔ à ni amu iyi Ilaaɔ̃ í cica an yɛ ijuukpã. Aa kpam, amma an jĩ hai si balɛ si ajɔ mɛɛtasia.
Nɔ aa waazo do irim si dimi fei, aa sintii hai Zeruzalɛmu. Aa waazo a kpe inɛ ŋa a kpaasi idɔ nɔ Ilaaɔ̃ ku kpa idei dulum du ŋa.
Iŋɛi aa jɛ sɛɛdai ide ŋau bɛ fei ŋa.
Nɔ an samba nŋɛ mii iyi Baam í wã ŋɛ dou wa. Amma si iluu ihɛ̃i aa maa wa ŋa hee ɡbuɡbãi Ilaaɔ̃ ku naa si ŋɛ wa.
Ŋɔi Jesu í ɡbã mɔcɔɛ ŋau í fitaò ŋa hai inɔ iluu. Nɔ í bɔò ŋa hee ikpa Betani, nɔ í wu awɔ lele í wee nŋa.
Waati iyi wa wee nŋau, ŋɔi í sɛkɛɛ hai bi tu ŋa [nɔ í so araɛ í nɛ lele.]
Aŋa mɔ [iyi à ɡulɛ à tɔɔɛ ŋɔi] à nyi ikpa Zeruzalɛmu do inɔ didɔ̃ nla nla.
Nɔ kpasɛ̃i Ilaaɔ̃ bɛi à ya maa wa waati kãma fei a maa saabu Ilaaɔ̃.
Hee a maa taka andunya inɛ ɡɔ í wɛɛ à ya kpoo Ide. Ideu í wɛɛi do Ilaaɔ̃. Ideu takaɛ Ilaaɔ̃i.
Ideu njɛ í wɛɛi hai sinte do Ilaaɔ̃.
Nŋui í taka mii baa yooma fei, nɔ nkãma kù wɛɛ iyi kù jɛ nŋui í takaɛ.
Nŋu takaɛi í jɛ irii kuwɛɛu, nɔ kuwɛɛu í máa inɛ ŋa inya.
Inya kumáu í mái do si ilu kuku fei, nɔ ilu kukuu kù yɔkɔ kù kãmiaɛ .
Mɔkɔ ɡɔ í wɛɛ iyi à ya kpe Zãa. Nŋui Ilaaɔ̃ í bɛ wa ku naa ku jɛa inɛ ŋa sɛɛdai inya kumáu, nɔ inɛ fei ku dasiò inya kumáu naanɛ do saabuɛ.
<range>
Zãa takaɛ kù jɛ inya kumáu, amma à bɔɔ wai ku jɛ sɛɛdai inya kumáu.
Inya kumáu nŋu akãi í jɛ inya kumá ntɔ iyi í naa si andunya ku ba ku jɔ̀ inɛ fei ku yɛ ilu.
Inɛ iyi í jɛ Ideu í wa si andunya wo. Do saabuɛi Ilaaɔ̃ í takaò andunya. Do nŋu fei, inɛi andunya ŋa a kù màa.
Bi inɛɛ ŋai í naa nɔ inɛɛ ŋau à kɔsiɛ.
Amma inɛ ŋa iyi à ɡbaa nɔ à dasiɛ naanɛ í mu nŋa kpãa a jɛò amai Ilaaɔ̃ ŋa.
A kù jɛ amai Ilaaɔ̃ ŋa do yaase bɛi à ya ce a bíò amu ŋa si andunya. Kù jɛ do idɔɔbii amanɛ ŋa, ti Ilaaɔ̃i.
Ideui í baa í jɛ amanɛ. Í kɔ̃ò didɔ̃ nɔ bɛɛbɛ mɔi í kɔ̃ò ntɔ, nɔ í ba wa kuwɛɛ. À yɛ amboeɛ, à cɔɔ do laakai, dimii amboe iyi Ilaaɔ̃ Baaba í na Ama akãɛu.
Zãa í jɛa inɛ ŋa sɛɛdaɛ, í la í ni nŋu mbɛ inɛ iyi nŋu í fɔ ideɛu nŋu í ni á na ku naa si anyii nŋuu, amma í re nŋu domi í wɛɛ hai waati iyi a kù bí nŋu.
Si amani nlaɛu awa fei à ba andi baa nwa, nɔ à ba didɔ̃ si antai didɔ̃u.
Hai bi Moizii Ilaaɔ̃ í na wa wooda, amma didɔ̃ do ntɔ í naai hai bi Jesu Kirisi.
Inɛ kãma kù yɛ Ilaaɔ̃ Baaba ajɔ kãma. Ama akãɛ iyi í wa bi tɛɛu nŋu takaɛ Ilaaɔ̃i. Nŋui í jɔ̀ à màa.
Ajɔ nŋu ɡɔ inɛ nɡboi Zuifu ŋa iyi à wa Zeruzalɛmu à bɛ si Zãa woo weei Ilaaɔ̃ ŋa do inɛi Levi ŋa a koo a beeɛ a ni, awɔi yoo.
Ŋɔi Zãa í jɛ nŋa í fɔ si bantuma í ni, n kù jɛ inɛ iyi Ilaaɔ̃ í cica.
Ŋɔi à beeɛ à ni, debɛi, awɔi yoo. Awɔi Elii walii nlai takou? Nɔ í ni, aawo. N kù jɛ Elii. Nɔ à beeɛ má à ni, awɔi ì jɛ walii iyi á na ku naau? Nɔ í ni, aawo.
Ŋɔi à beeɛ má à ni, debɛi, awɔi yoo. Sɔ̃ wa ku ba ka ba iyi aa kaa sisia inɛ ŋa iyi à bɛ wa wa. Bɛirei awɔ takaɛ ì waa nia araɛ.
Ŋɔi Zãa í so ide iyi walii Ezai í tako í fɔu í jɛ nŋa do í ni, Amui ǹ jɛ inɛ iyi wa dɔ̃ anu si ɡbabua wa ni, I teese kpãai Lafɛ̃ɛ kú tɛ ŋa.
Wee inɛ ŋa iyi à bɛ wa ŋau, Farisi ŋai.
Ŋɔi à bee Zãa à ni, ì ni i kù jɛ inɛ iyi Ilaaɔ̃ í cicau, i kù jɛ Elii, i kù nɔ i kù jɛ walii iyi á na ku naau. To, na mii í jɔ̀ ì ya maa dasi inɛ ŋa inyi.
Ŋɔi Zãa í jɛ nŋa í ni, amu inyii ǹ wa n dasi inɛ ŋa, amma inɛ iyi á na ku naau í wa anini nŋɛ nɔ i kù màa ŋa.
Nŋui á naa si anyim. Nɔ n kù tosi n fũ baa ikũi baataɛ.
Ide ŋau ihɛ̃ fei Betanii í ce. Betaniu do ikpa nunui daakɔi idoi Zuudɛ̃ɛi í wa. Tenɡi bɛi Zãa wa dasi inɛ ŋa inyi.
Iju kumáɛ ŋɔi Zãa í yɛ Jesu wa naa siɛ, ŋɔi í sɔ̃ inɛ ŋa í ni, i cɔɔ ŋa. Inɛ ihɛ̃i í jɛ anɡudãi Ilaaɔ̃ iyi á nya dulum dii inɛi andunya ŋa ku nɛò.
Ideɛi ǹ tako ǹ fɔ wo ǹ ni inɛ ɡɔ wa naa si anyim iyi í rem, domi njɛ í wɛɛ hai waati iyi a kù bí amu.
Amu takam n kù mà mà nŋui à ni á na ku naau wo, amma amu ǹ naa ku dasi ŋɛ inyii ku ba iŋɛ inɛi Izirɛli ŋa i màa ŋa.
Ŋɔi Zãa í sɔ̃ ŋa má í ni, ǹ yɛ Hundei Ilaaɔ̃ wa kita siɛ wa hai lele. Hundeu í yɛi bɛi ankasiidi.
Amu mɔ n kù mà mà nŋui à ni á na ku naau wo. Amma Ilaaɔ̃i í bɛm wa n naa n dasi inɛ ŋa inyi. Nɔ nŋui í sɔ̃m mii iyi á jɔ̀ n màa. Í ni an yɛ inɛ ɡɔ iyi Hundei nŋu á kita ku de siɛ wa nɔ ku maa wa bɛ. Nŋui á daa inɛ ŋa si Hundei nŋu.
Ǹ yɔɔ, nɔ ǹ wa n jɛa inɛ ŋa sɛɛda iyi nŋui í jɛ Amai Ilaaɔ̃.
Iju kumáɛ Zãa í wa bɛ má, wa leekĩ do mɔcɔ minjiɛ ɡɔ ŋa.
Ŋɔi à yɛ Jesu wa lɔ nɔ Zãa í ni, i cɔɔ ŋa. Inɛ ihɛ̃i í jɛ anɡudãi Ilaaɔ̃.
Iyi mɔcɔ ŋau à ɡbɔ ideu ŋɔi à too Jesu.
Ŋɔi Jesu í sinda í ba à waa too nŋu wa, nɔ í bee ŋa í ni, mii ì waa dɛ ŋa. Ŋɔi à ni do fee nŋa, Rabi, waatɔ mɛɛtu. Ŋɔi à beeɛ à ni, iwoi í jɛ kpasɛ̃ɛ.
Ŋɔi í jɛ nŋa í ni, i naa i cɔ ŋa. Nɔ à tooɛ à koo à cɔ bii í wa nɔ à hoe bɛ. Ideu ihɛ̃ í cei alɛ zakai isɔ mɛɛ.
Inɛ akãi amanɛ minji ŋa iyi à ɡbɔ idei Zãa nɔ à too Jesuu, nŋui í jɛ Anderee, ifɔi Simɔɔ Piɛɛ.
Iyi í sɛkɛɛ hai bi Jesu ɡbakã í koo í kpe Simɔɔ iɡbãɛ nɔ í sɔ̃ɔ í ni, à yɛ inɛ iyi Ilaaɔ̃ í cicau.
Ŋɔi í bɔò Simɔɔ bi Jesu. Iyi Jesu í cɔɔ nɔ í ni, ǹ mà iyi awɔi ì jɛ Simɔɔ amai Zãa, amma Sefasii aa ya kpeɛ bɛbɛi. (Iriu bɛ do Piɛɛ fei, yaaseɛi í jɛ kuta.)
Iju kumáɛ Jesu í dasi idɔ nŋu ku bɔ ilɛi Galilee. Iyi í to bɛ ŋɔi í ko Filipu nɔ í sɔ̃ɔ í ni, toom wa.
Wee Filipu inɛi Bɛsaidai. Anderee do Piɛɛ ŋa mɔ inɛi ilu bɛ ŋai.
Ŋɔi Filipu í koo í dɛdɛ Nataniɛli í sɔ̃ɔ í ni, à yɛ inɛ iyi Moizi í kɔ ideɛ si tiai woodau nɔ walii ŋau mɔ à fɔ ideɛ. Inɛɛu nŋui í jɛ Jesu inɛi Nazarɛti amai Zozɛfu.
Ŋɔi Nataniɛli í beeɛ í ni, inɛ jiida ɡɔ á yɔkɔ ku fita hai Nazarɛti mbɛ? Ŋɔi Filipu í ni, naa i koo i cɔ.
Ŋɔi à waa koo. Iyi Jesu í yɛ Nataniɛli wa naa bi tɛɛ ŋɔi í ni, i cɔ ŋa, amai Izirɛli takaɛi wa naa bɛ, kù nɛ taki kãma si idɔɛ.
Ŋɔi Nataniɛli í beeɛ í ni, hai iwoi ì màm. Ŋɔi Jesu í ni, baa hee Filipu koo maa kpeɛ wa ǹ yɛɛ icui jĩi ndii fiɡiu ihɔ̃.
Ŋɔi Nataniɛli í ni, Mɛɛtu, awɔu Amai Ilaaɔ̃i, awɔu Ilaalui Izirɛlii.
Ŋɔi Jesu í jɛaa í ni, ì dasim naanɛ tã si na iyi í jɔ̀ ǹ ni ǹ yɛɛ abɛ jĩi ndii fiɡiu ihɔ̃? Aa yɛ nɡɔɡɔ iyi í la í re iyi bɛ.
Nɔ í ni má, ntɔ ntɔ ǹ wa n sɔ̃ ŋɛ, aa na i yɛ lelei Aɔ̃ í cĩ ŋa nɔ amalekai Ilaaɔ̃ ŋa aa ɡũ a maa kita si amu Amai Amanɛ.
Si ajɔ mɛɛtasiaɛ ŋɔi à waa ce abɔdɔ̃ ɡɔ Kana ilɛi Galilee. Nɔ iyei Jesu í wa bɛ.
Nɔ à kpe Jesu do mɔcɔɛ ŋa mɔ bi ku ce abɔdɔ̃u.
Ŋɔi atɛ̃ vɛ̃ɛ nŋa í na í tã nɔ iyei Jesu í koo í sɔ̃ɔ í ni, aŋa a kù nɛ vɛ̃ɛ má.
Nɔ Jesu í jɛaa í ni, yaayi, awɔ si aa sɔ̃m mii iyi an ce. Waatim kù to titã.
Ŋɔi iyeu í sɔ̃ woo ce icɛ ŋau í ni, i ce bɛi í sɔ̃ ŋɛ fei.
Wee tenɡi bii à waa ce abɔdɔ̃u boonyi mɛɛfa ɡɔ ŋa iyi à ce do kuta à wa bɛ, si bɛi Zuifu ŋau à ya kpã si inyii awala nŋa. Boonyi akã fei á yɔkɔ ku ɡba inyi zakai jɔlɔ jɔnka mɛɛ wala mɛɛfa.
Nɔ Jesu í sɔ̃ woo ce icɛ ŋau í ni, i kpã inyi i cuusi boonyi ŋau ku kɔ̃ ŋa. Nɔ à kpã à cuusi hee fei ndɛɛ í kɔ̃.
Ŋɔi ɡbakã Jesu í ni a bu a koo a na inɛ nɡboi abɔdɔ̃u, nɔ à bu à waa bɔ ku náa.
Amma hee a maa náa, í kpaasi vɛ̃ɛ tã. Ŋɔi inɛ nɡbou í tiɛɛ. (Kù mà hai bii í naa, amma inɛ ŋa iyi à kpã inyiu wa nɡu ŋa à mà.) Iyi í tiɛɛ nɔ í kpe mɔkɔ titɔ̃u,
í sɔ̃ɔ í ni, atɛ̃ iyi í dɔ̃ ku mɔi à ya tako a naaò wa, bii inɛ ŋa à mɔ hee à yo a bɛi a na ŋa iyi kù dɔ̃ sãa sãau. Amma awɔ, didɔ̃ui ì sinɡa hee í to nsɛi.
Iyi bɛi í jɛ maamaake sinte iyi Jesu í ce. Kana bɛi í coo si ilɛi Galilee. Do yaase bɛɛbɛi í nyisiò amboeɛ nɔ mɔcɔɛ ŋa à dasiɛ naanɛ.
Si anyii nŋu nɔ i bɔ Kapɛranumu, nŋu do iyeɛ do ifɔɛ ŋa do mɔcɔɛ ŋa, amma a kù kpɛ bɛ.
Jinɡaui Zuifu ŋa iyi à ya ni jinɡaui Iku ku kuaui í maai wa. Ŋɔi Jesu í bɔ Zeruzalɛmu.
Waati iyi í to bɛ, í bɔ bantumai kpasɛ̃i Ilaaɔ̃ nɔ í ba woo ta kɛtɛ do anɡudã do ankasiidi ŋa si bantumai kpasɛ̃u do inɛ ŋa iyi à buba à waa kpaasi fia.
Ŋɔi í ce kolonɡbai ikũ nɔ í leleò aŋa fei hai bɛ, hee do anɡudã do kɛtɛ ŋau fei. Nɔ í fuka taabui woo kpaasi fia ŋau í nikã fia nŋa.
Nɔ í sɔ̃ woo ta ankasiidi ŋau í ni, i fitaò mii ŋau bɛ hai ihɛ̃. I maà sinda kpasɛ̃i Baam ajà nŋɛ.
Iyi mɔcɔɛ ŋau à ɡbɔ bɛɛbɛ ŋɔi à ye ɡiɡii kukɔi idei Ilaaɔ̃ iyi í ni, ǹ nɛ himma si icɛi ileɛu hee wa bi ku kpam.
Ŋɔi Zuifu ŋau à beeɛ à ni, maamaake yoomai aa yɔkɔ i ce nwa ku ba ka mà iyi ì nɛ kpãai bɛɛbɛ ku ce.
Ŋɔi Jesu í jɛ nŋa í ni, i lɛɡɛ ileu ihɛ̃ ŋa nɔ si afei ajɔ mɛɛta an dedeɛ má.
Ŋɔi Zuifu ŋau à sɔ̃ɔ à ni, adɔ̃ ciiji do mɛɛfai à ce à bɛi à maò ileu ihɛ̃. Bɛirei aa ce i dedeɛ si afei ajɔ mɛɛta.
Amma idei ile iyi Jesu wa fɔu, araɛi wa fãa.
Na nŋu, waati iyi Jesu í jĩ hai si balɛ, mɔcɔɛ ŋa à ye ɡiɡi iyi í fɔ ide bɛɛbɛ wo. Nɔ à dasi kukɔi idei Ilaaɔ̃ naanɛ do ide ŋa iyi Jesu í tako í sɔ̃ ŋau.
Si bɛi Jesu í wa Zeruzalɛmu si waatii jinɡaui Iku ku kuau, inɛ ŋa à yɛ maamaake ŋa iyi í ya maa ce nɔ inɛ nkpɔ í dasiɛ naanɛ.
Amma Jesu kù na ŋa ara domi í mà idɔi inɛ fei.
Kù bee hee a sisia nŋu daai amanɛ domi nŋu takaɛ í mà mii iyi í wa si idɔi amanɛ fei sãa sãa.
Idũ ajɔ nŋu ɡɔ mɔkɔ ɡɔ í bɔ bi Jesu à ya kpoo Nikodɛmu. Mɔkɔu Farisii, nɔ wa jɛ inɛ nɡboi Zuifu ɡɔ ŋa. Iyi í to bi Jesu ŋɔi í ni, Mɛɛtu, à mà iyi Ilaaɔ̃i í bɛɛ wa i naa i kɔ nwa si cio. À mà bɛɛbɛi si na iyi í jɔ̀ inɛ ɡɔ kù wɛɛ iyi á yɔkɔ ku ce maamaake ŋa iyi ì ya maa ce bii kù jɛ Ilaaɔ̃i í wɛɛ do lafɛ̃ɛ.
<range>
Ŋɔi Jesu í jɛaa í ni, ntɔ ntɔ ǹ wa n sɔ̃ɛi, nɔ a kù bí inɛ isɛ ɡbeejisia kaa yɔkɔ ku yɛ andunya titɔ̃i Ilaaɔ̃.
Amma Nikodɛmu í beeɛ í ni, inɛ iyi í la tã, bɛirei aa ce a búu má. Á nyi inɔi iyeɛ a bɛi a buu isɛ ɡbeejisia mái?
Ŋɔi Jesu í jɛaa í ni, ntɔ ntɔ, bii kù jɛ inyi do Hundei Ilaaɔ̃i í bi inɛ ɡɔ, lafɛ̃ɛ kaa yɔkɔ ku lɔ andunya titɔ̃i Ilaaɔ̃.
Amanɛ amanɛi í ya bí, Hundei Ilaaɔ̃ mɔ hundei í ya bí.
Ǹ sɔ̃ɛ ǹ ni, í ɡbe a bí inɛ isɛ ɡbeejisia. Amma maà jɔ̀ ideu ku muɛ biti.
Fufu í ya maa cei do bii í bi, nɔ ì ya maa ɡbɔ ibaɛ, mà irei. Amma i kaa mà hai bii wa naa hee má jɛ bii wa bɔ. Bɛɛbɛ mɔi í yɛ do inɛ iyi Hundei Ilaaɔ̃ í bí fei.
Ŋɔi Nikodɛmu í beeɛ í ni, bɛirei á ce ku ce.
Ŋɔi Jesu í jɛaa í ni, awɔi ì waa kɔ inɛi Izirɛli ŋa si cio nɔ i kù mà yaasei ideu bɛ?
Ntɔ ntɔ ǹ wa n sɔ̃ɛ, ide iyi à mài à waa fɔ, nɔ à waa jɛ sɛɛdai mii iyi à yɛ. Amma do nŋu fei, i ci ya jɛsi sɛɛda nwa ŋa.
Ǹ wa n sɔ̃ ŋɛ ide iyi wa ce si andunya nɔ i kù dasi naanɛ ŋa. To, bii bɛɛbɛi, nɔ bɛirei aa ce i dasi naanɛ ŋa bii n sɔ̃ ŋɛ mii ŋa iyi wa ce lelei Aɔ̃.
Inɛ ɡɔ kù wɛɛ iyi í bɔ lelei Aɔ̃ bii kù jɛ amu Amai Amanɛ, amu iyi ǹ kita wa hai lelei Aɔ̃.
Si bɛi Moizi í kɔa njo si jĩi í wuu lele si ɡbaau, bɛɛbɛ mɔi amu Amai Amanɛ kù nɛ bɛi á ce iyi a kù wu aram lele,
ku ba inɛ iyi í dasim naanɛ fei ku ba kuwɛɛ hai tã.
Ilaaɔ̃ í bi inɛi andunya ŋa jiida jiida hee í na ŋa Ama akãɛ ku ba inɛ iyi í dasiɛ naanɛ fei ku maà ce nfe, amma kú nɛ kuwɛɛ iyi ci ya tã.
Ilaaɔ̃ kù bɛ Amaɛ wa si andunya ku ba ku yɛò taalei inɛi andunya ŋa, amma í bɔɔ wai ku ba inɛi andunya ŋa a ba faaba na saabuɛ.
Inɛ iyi í dasiɛ naanɛ, Ilaaɔ̃ kaa yɛ taaleɛ, amma inɛ iyi kù dasiɛ naanɛ í yɛ taalei lafɛ̃ɛ tã, si na iyi í jɔ̀ kù dasi ama akãɛ naanɛ.
Í yɛ taalei inɛ dimi bɛɛbɛ ŋai si na iyi í jɔ̀ inya kumá í naa si andunya, amma inɛ ŋa à bi ilu kuku í re inya kumáu. À bi ilu kukuui si na iyi í jɔ̀ kuce nŋa kù sĩa.
Ntɔ ntɔ, inɛ iyi wa ce laalɔ fei í ya cé inya kumái. Ci ya naa si inya kumáu ku ba mii iyi wa ce ku maà fita ɡbuɡbãa.
Amma inɛ iyi wa too kpãai ntɔ í ya ce icɛɛ ŋai do idɔɔbii Ilaaɔ̃. Na ŋɔi í jɔ̀ á naa si inya kumá ku ba a yɛ mii iyi nŋu wa ce ti idɔɔbii Ilaaɔ̃i.
Si anyii nŋu, Jesu do mɔcɔɛ ŋa à bɔ ilɛi Zudee. Aŋaò ŋa à ce bɛ ajɔ minji, nɔ Jesu í dasi inɛ ŋa inyi.
Zãa mɔ wa dasi inɛ ŋa inyi ilui Enɔɔ, kɔkɔi Salimu, domi inyi í kpɔ bɛ. Inɛ ŋa à wasi ku koo siɛ nɔ wa dasi ŋa inyi.
Waati bɛɛbɛ a kù dasi Zãa piisɔ̃ɔ titã.
Ŋɔi mɔcɔi Zãa ŋa do Zuifu ɡɔ à waa ce kakɔɔ si buki iyi amanɛ á ce ku bɛi ku má.
Ŋɔi à bɔ bi Zãa à ni, Mɛɛtu, ajɔɛ ì jɛ sɛɛdai mɔkɔ iyi iŋɛò ì wa icei idoi Zuudɛ̃ɛu, mà irei. Wee nsɛi nŋu mɔ wa dasi inɛ ŋa inyi, nɔ inɛ fei wa bɔ bi tɛɛ. Kù jɛɛ si ide kãma?
Ŋɔi Zãa í sɔ̃ ŋa í ni, inɛ ɡɔ kaa yɔkɔ ku ba nɡɔɡɔ bii kù jɛ Ilaaɔ̃i í muaa.
Iŋɛ taka nŋɛ ì jɛ sɛɛdam iyi ǹ ni n kù jɛ inɛ iyi Ilaaɔ̃ í cica, amma à bɛm wai ku ba n cuaa wa.
Inɛ iyi í nɛ abo titɔ̃ nŋui í jɛ mɔkɔ titɔ̃, mà irei. Amma kpaasii mɔkɔ titɔ̃u, inɛ nŋu á leekĩi ku maa ɡbɔ. Nŋu mɔ í ya nɛ inɔ didɔ̃ ntɔ ntɔ waati iyi í ɡbɔ imui mɔkɔ titɔ̃u. Na ŋɔi í jɔ̀ nsɛi amu takam ǹ nɛ inɔ didɔ̃ nla nla.
Kù nɛ bɛi á ce iyi bɛɛrɛi Jesu kù kɔ̃ɔsi, nɔ tom kù nɛ bɛi á ce iyi kù kaye.
Nɔ Zãa í ni má, inɛ iyi í naa hai lele nŋui í re inɛ fei. Inɛ iyi í jɛ ti andunya, inɛi andunyai, idei andunyai í ya maa fɔ. Inɛ iyi í naa hai lele nŋui í re inɛ fei.
Wa jɛ sɛɛdai mii iyi í yɛ do iyi í ɡbɔ. Amma inɛ kãma kù waa jɛsi sɛɛdaɛ.
Inɛ iyi í jɛsi sɛɛdaɛ, í jɛsi iyi Ilaaɔ̃ í jɛ ilu ntɔ.
Inɛ iyi Ilaaɔ̃ í bɛ wa idei Ilaaɔ̃i wa fɔ, domi Ilaaɔ̃ í muaa Hundeɛ do inɔ akã.
Ilaaɔ̃ Baaba í bi Amaɛ nɔ í daa mii fei si awɔ.
Inɛ iyi í dasi amau naanɛ fei í nɛ kuwɛɛ hai tã. Inɛ mɔ iyi í kɔ ku dasiɛ naanɛ kaa ba kuwɛɛu, amma idɔɔkɔ̃i Ilaaɔ̃ í wa si irii lafɛ̃ɛ.
Farisi ŋa à ɡbɔ iyi Jesu wa ba mɔcɔ ŋa wa dasi ŋa inyi wa re Zãa. Amma kù jɛ Jesu takaɛi wa dasi inɛ ŋa inyiu, mɔcɔɛ ŋai à waa coo. Ajɔ nŋu ɡɔ Jesu í ɡbɔ iyi à waa fɔ bɛɛbɛ, ŋɔi í nɛ hai Zudee bɛ wa bɔ ilɛi Galilee.
<range>
<range>
Wee ku bɛi ku to bɛ tilasii ku too do ilɛi Samari.
Ŋɔi í to si ilui Samari ɡɔ iyi à ya kpe Sikaa, kɔkɔi iko iyi Zakɔbu í mua Zozɛfu amaɛu.
Bɛi lɔɡɔi Zakɔbuu í wa. Jesu í to bɛi zakai dasã. Ŋɔi í koo í buba si itĩi lɔɡɔu si na iyi í jɔ̀ í ɡbɛɛji do isɛɛnɛu.
Ŋɔi inaaboi Samari ɡɔ í naa inyi ku kpã. Ŋɔi Jesu í ni, muum inyi n mɔ.
Wee mɔcɔɛ ŋa à bɔ inɔ ilu ijɛ ku ra wa.
Ŋɔi abou í sɔ̃ Jesu í ni, awɔ Zuifu, bɛirei í ce ì waa tɔɔm inyi ku mɔ, amu inaaboi Samari. Abou í ni bɛɛbɛi si na iyi í jɔ̀ Zuifu ŋa do inɛi Samari ŋa a ci ya ce njɛ fɔɔ.
Ŋɔi Jesu í jɛaa í ni, bii ì mà amuai Ilaaɔ̃ wo, nɔ bii ì mà inɛ iyi wa tɔɔɛ inyi ku mɔ, aa tɔɔm nii wo nɔ n muɛ inyii kuwɛɛ.
Ŋɔi abou í sɔ̃ɔ í ni, mɔkɔɔyi, i kù nɛ ɡooka. Wee lɔɡɔu í jĩ isa. Bɛirei aa ce i ba inyii kuwɛɛu.
Zakɔbu, bala nwai í tu nwa lɔɡɔu ihɛ̃. Nɔ nŋu do amaɛ ŋa do mɛɛmuɛ ŋa fei ihɛ̃i à ya mɔ. Mà awɔ ì waa tamaa ì re Zakɔbu bala nwaui.
Ŋɔi Jesu í jɛaa í ni, inɛ iyi í ya mɔ inyii lɔɡɔu ihɛ̃ fei, aɡbɛ á kpaa má.
Amma inɛ iyi an mua inyi ku mɔ, aɡbɛ kaa kpa lafɛ̃ɛ má, domi inyi iyi an mua lafɛ̃ɛ á maa sɔ̃i bɛi inyii isɔ̃ nɔ á na inɛ kuwɛɛ hai tã.
Ŋɔi abou í ni, mɔkɔɔyi, ǹ bi i muum dimii inyiu bɛ ku ba aɡbɛ ku maà kpam má nɔ n maà n naa inyi ku kpã ihɛ̃ má.
Ŋɔi Jesu í sɔ̃ɔ í ni, koo kpe mɔkɔɛ wa i naa wa ihɛ̃ ŋa.
Ŋɔi abou í jɛa Jesu í ni, n kù nɛ mɔkɔ. Ŋɔi Jesu mɔ í ni, ntɔi ì fɔ iyi ì ni i kù nɛ mɔkɔ,
domi mɔkɔ miui ì tako ì nɛ. Nɔ wee mɔkɔ iyi ì nɛ si nsɛi kù jɛ mɔkɔɛ. Inɛ nŋu ntɔi ì fɔ.
Ŋɔi abou í ni, mɔkɔɔyi, ǹ yɛ iyi awɔu waliii.
To, awa inɛi Samari ŋa, bala nwa ŋa si ɡeeteu ihɔ̃i à ya ɡulɛ a tɔɔ Ilaaɔ̃ wo, amma iŋɛ Zuifu ŋa, ì ni í ɡbe Zeruzalɛmui inɛ ku ya ɡulɛ ku tɔɔɛ.
Nɔ Jesu í sɔ̃ɔ í ni, abooyi, dasi idem iyi an sɔ̃ɛ naanɛ. Awaati wa naa iyi a kaa ɡulɛ a tɔɔ Ilaaɔ̃ Baaba si antai ɡeeteu ihɔ̃ hee má jɛ Zeruzalɛmu.
Iŋɛ inɛi Samari ŋa, ì waa ɡulɛa Ilaaɔ̃, amma i kù màa ŋa. Awa Zuifu ŋa à màa à bɛi à waa ɡulɛaò, domi idei faaba wa naai hai bi Zuifu ŋa.
Amma awaati ɡɔ á na ku naa, nɔ í to wa tã mɔm de, iyi Hundei Ilaaɔ̃ á jɔ̀ inɛ ŋa a maa ɡulɛ a tɔɔ Ilaaɔ̃ Baaba do ntɔ. Woo ɡulɛaa do yaase bɛɛbɛ ŋai í bi. Inɛ bɛ ŋai à jɛ woo ɡulɛaa Ilaaɔ̃ ntɔ ntɔ.
Ilaaɔ̃i í jɛ Hunde, nɔ kù nɛ bɛi aa ce iyi a kù ɡulɛaa si Hunde do si ntɔ.
Ŋɔi abou í sɔ̃ɔ í ni, ǹ mà inɛ iyi Ilaaɔ̃ í cica á na ku naa. Bii í naa nŋui á sisi nwa fei ndɛɛ.
Ŋɔi Jesu í ni, amui ihɛ̃, amu iyi ǹ wa n baɛ ide ku fɔ.
Waati bɛɛbɛ mɔcɔi Jesu ŋau à to wa. Ŋɔi ideu í mu ŋa biti ntɔ ntɔ do iyi à yɛ wa ba inaabo ide ku fɔ. Do nŋu fei, kãma nŋa ɡɔ kù bee abou mii iyi í bi. A kù nɔ a kù bee Jesu a kù ni, mii í ce ì waa ba abou ide ku fɔ.
Ŋɔi abou í jilɛ bɔɔdoɛ bɛ í nyi inɔ ilu í koo í sɔ̃ inɛ ŋa í ni,
i naa i koo i cɔ inɛ ɡɔ iyi í sɔ̃m mii iyi ǹ tako ǹ ce fei. Mà inɛ iyi Ilaaɔ̃ í cicau mbɛ ya.
Nɔ inɛ ŋa à fita wa hai inɔ iluu à waa bɔ bi Jesu.
Waati bɛɛbɛ mɔcɔɛ ŋa à wasi ku manteɛ à waa ni, Mɛɛtu, jɛ titã.
Amma í sɔ̃ ŋa í ni, ǹ nɛ dimii ijɛ ɡɔ iyi i kù mà ŋa.
Ŋɔi mɔcɔ ŋau à bee njɛ à waa ni, mà inɛ ɡɔ í naa ijɛ wai de.
Nɔ Jesu í sɔ̃ ŋa í ni, ijɛm nŋui í jɛ n ce idɔɔbii inɛ iyi í bɛm wa nɔ n kpa irii icɛɛ iyi í dasim.
Iŋɛ ì waa ni í ɡbe cukpa mɛɛ a bɛi a da iya. Amma amu ǹ wa n sɔ̃ ŋɛ, i cɔ iko ŋau, mii ku ɡbɛ̃ ŋau fei í jĩa í to ku da.
Inɛ iyi wa da í wasi fiaɛ ku ɡba tã, nɔ amaajɛ iyi wa tɔtɔɔu ti kuwɛɛ hai tãi. Si bɛɛbɛ woo ɡbɛ̃ do woo da à nɛ inɔ didɔ̃ ajɔ.
À ya kpa mɔnda ɡɔ a ni, inɛ ɡɔ wa ɡbɛ̃ nɔ inɛ mmu ɡɔ wa da. Mɔndau ntɔi wa fɔ.
Ǹ bɛ ŋɛi i koo i da si iko bii i kù loɡoo ŋa. Inɛ ɡɔ ŋai à ce icɛ bɛ, wee nsɛi iŋɛi ì naa ì waa da mii iyi à ɡbɛ̃u ŋa.
Inɛi Samari nkpɔ nkpɔi í dasi Jesu naanɛ si inɔ iluu bɛ si na iyi í jɔ̀ abou í tako í sɔ̃ ŋa í ni Jesu í sɔ̃ nŋu mii iyi nŋu í ce wo fei.
Na nŋu, inɛi Samari ŋau à koo à ba Jesu à tɔɔɛ suuru ku ɡbe bi ti aŋa. Nɔ í ce bɛ ajɔ minji.
Inɛ nkpɔi í dasi naanɛ má waati iyi à ɡbɔ idei Jesu,
ŋɔi à sɔ̃ abou à ni, kù jɛ na ide iyi ì fɔu nŋu akãi í jɔ̀ à dasi Jesu naanɛ má, amma si na iyi í jɔ̀ awa taka nwa à ɡbɔ ideɛi nɔ à mà iyi do ntɔ nŋui í jɛ Woo faabai andunya.
Iyi Jesu í ce ajɔ minji bɛ ŋɔi í nɛ í bɔ ikpa ilɛi Galilee,
domi nŋu takaɛ í fɔ wo í ni, walii ci ya nɛ bɛɛrɛ si iluɛ.
Iyi í to Galilee ŋɔi inɛ ŋau à ɡbaa do inɔ didɔ̃. Tako wo à bɔ jinɡau Zeruzalɛmu nɔ à yɛ mii iyi í ce bɛ fei. Na ŋɔi í jɔ̀ à ɡbaa do inɔ didɔ̃.
Nɔ í nyi í bɔ Kana si ilɛi Galilee má, tenɡi bii í tako í jɔ̀ inyi í kpaasi vɛ̃ɛu. Wee akawei ilaalu ɡɔ í wa Kapɛranumu, amaɛ kù waa nɛ baani.
Ŋɔi í ɡbɔ iyi Jesu í nɛ hai ilɛi Zudee í naa ilɛi Galilee. Ŋɔi í dede hai Kapɛranumu í bɔ bi tɛɛ í koo í tɔɔɛ suuru ku na ku faaba amai nŋu iyi wa bi ku ku.
Ŋɔi Jesu í jɛaa í ni, iŋɛ i ci ya dasi naanɛ ajɔ kãma ŋa bii kù jɛ ì yɛ nyinda do maamaake ɡɔ ŋa sisi.
Ŋɔi akaweu í ni, mɔkɔɔyi, ǹ wa n tɔɔɛ suuru i naa wa bi tom hee amau ku maa ku.
Ŋɔi Jesu í sɔ̃ɔ í ni, koo i nɛ, amaɛ á wɛɛ. Nɔ inɛɛu í dasi idei Jesuu naanɛ nɔ í nɛ.
Iyi í dasi kpãai ideɛ wa nɛ ŋɔi í ko woo ce icɛɛ ŋa à waa naa. Ŋɔi à sɔ̃ɔ à ni, amaɛ í ba iri.
Ŋɔi í bee ŋa si waati yoomai í ba iri. Ŋɔi à ni, ana isɔ akãi bɔ̃ɔu í nya.
Ŋɔi baai amau í ye ɡiɡi iyi waatiu bɛi Jesu í sɔ̃ɔ ideu dee dee í ni, amaɛ á wɛɛ. Nɔ nŋu do inɛi kpasɛ̃ɛ ŋa fei à dasi Jesu naanɛ.
Isɛ ɡbeejisiai ihɛ̃ bɛbɛi iyi Jesu í dede hai ilɛi Zudee í naa ilɛi Galilee nɔ si kunaaɛu fei í ce maamaakei. Iyi ihɛ̃i í jɛ maamaake minjisia.
Si anyiɛ ŋɔi jinɡau ɡɔ í to wa. Jinɡaui Zuifu ŋai. Nɔ Jesu í bɔ Zeruzalɛmu.
Wee Zeruzalɛmu bɛ, bi ku lɔò inɔ iluu í kpɔ. Andɛ akãi à ya kpe Andɛi anɡudã ŋa. Kɔkɔi andɛu bɛi fatama nla ɡɔ í wa. Nɔ à ma si ile iyi í nɛ andɛ miu. Do feei Ebɛɛ Bɛtizadai à ya kpoo.
Si andɛi ile ŋaui bɔ̃ɔ nkpɔ í ya na ku maa sũ, fɛɛju ŋa do woo sukutɛ do wɛɛɡɛ ŋa. [Bɛi à ya sũ a maa deɡbe kuyayai inyiu,
domi ajɔ ɡɔ ŋa amalekai Ilaaɔ̃ í ya kita wa ku lɔ si fatamau nɔ ku fɔ inyiu. Bii inyiu í fɔ bɔ̃ɔ iyi í tako í dasi bɛ dimii bɔ̃ɔ iyi í nɛ fei í ya ba irii.]
Wee inɛ ɡɔ í wa bɛ, bɔ̃ɔu adɔ̃ kuntaa do mɛɛjɔi í ce siɛ.
Iyi Jesu í yɔɔ wa sũ bɛ í bɛi í mà iyi í kpɛ bɛ ŋɔi í beeɛ í ni, ì bi i ba iri?
Ŋɔi bɔ̃ɔu í jɛaa í ni, mɔkɔɔyi, n kù nɛ inɛ iyi á dasim si inyiu waati iyi í fɔ. Hee n maa n kookaai n maa n dasi inyiu, inɛ ɡɔ í ya takom nii.
Ŋɔi Jesu í sɔ̃ɔ í ni, dede i ka sɛ̃ɛɛ, i nɛò.
Ŋɔi ɡbakã inɛɛu í ba iri nɔ í ka sɛ̃ɛɛ í dasi kpãa wa nɛ. Wee ajɔi kusĩmii.
Ŋɔi inɛ nɡboi Zuifu ŋau à sɔ̃ inɛ iyi í ba iriu à ni, ajɔi kusĩmii nnyi. Wooda nwa í ɡanji i so sɛ̃ɛɛ.
Ŋɔi í sɔ̃ ŋa í ni, inɛ iyi í jɔ̀ n ba irii í ni n so sɛ̃ɛm n nɛ.
Ŋɔi à beeɛ à ni, yooi í sɔ̃ɛ í ni i so sɛ̃ɛɛ i nɛ.
Amma inɛ iyi í ba iriu kù mà lafɛ̃ɛ si na iyi í jɔ̀ zamaa í wa bɛ nɔ Jesu í dasi inɔ nŋa.
Iyi í ce sãa ŋɔi Jesu í yɔɔ bantumai kpasɛ̃i Ilaaɔ̃ nɔ í sɔ̃ɔ í ni, wee ì ba iri bɛbɛi. To, maà ce dulum má ku ba laalɔ iyi í re bɛɛbɛ ku maà baɛ má.
Ŋɔi inɛɛu í nyi bi inɛ nɡbo ŋau í sɔ̃ ŋa í ni Jesui í jɔ̀ nŋu í ba iri.
Ŋɔi í jɔ̀ inɛ ŋau à waa kpã Jesu iju si na iyi í jɔ̀ í ce dimii mii nɔu bɛ si ajɔi kusĩmi.
Amma Jesu í sɔ̃ ŋa í ni, Baam í ya maa ce icɛi waati kãma fei, bɛɛbɛ mɔi amu takam ǹ wa n ce.
Na irii ideu bɛi Zuifu ŋa à teese à waa dɛ Jesu ku kpa, kù jɛ si na iyi í jɔ̀ í jɔ̀ inɛɛu í ba iri si ajɔi kusĩmi nŋu akã, amma si na iyi í jɔ̀ wa wã araɛi do Ilaaɔ̃ má, wa ni Ilaaɔ̃i í jɛ baai nŋu.
Ŋɔi Jesu í sɔ̃ ŋa í ni, ntɔ ntɔ ǹ wa n sɔ̃ ŋɛi, amu Ama, n kaa n yɔkɔ n ce nɡɔɡɔ do aram bii kù jɛ mii iyi ǹ yɛ Baam wa ce. Mii iyi Baaba wa ce fei, nŋui amu mɔ Ama ǹ wa n ce.
Baaba í bi amu Amaɛ nɔ í nyisim mii iyi nŋu takaɛ wa ce fei. Á nyisim icɛ iyi í re bɛ ihɛ̃ má mɔm ku ba iŋɛ fei i biti ŋa.
Ntɔ ntɔ, si bɛi Ilaaɔ̃ Baaba í ya jĩ iku ŋa nɔ ku ce ŋa ilu hunde, bɛɛbɛ mɔi amu Amaɛu an mua inɛ ŋa iyi ǹ bi kuwɛɛ.
Ilaaɔ̃ Baaba takaɛ ci ya kiiti inɛ ɡɔ, amma í so kiitiu fei í daa amu Amaɛ si awɔ,
ku ba inɛ fei ku saalu amu Amau si bɛi à waa saalu Ilaaɔ̃ Baaba. Inɛ iyi kù saalu amu Amau, Baaba iyi í bɛm wai kù saalu.
Ntɔ ntɔ ǹ wa n sɔ̃ ŋɛi, inɛ iyi wa ɡbɔ idem nɔ í dasi inɛ iyi í bɛm wa naanɛ, lafɛ̃ɛ í nɛ kuwɛɛ hai tã. Kaa naa bi ku ce kiiti má, amma í kua iku í lɔsi kuwɛɛi.
Ntɔ ntɔ, awaati wa naa nɔ wee í to wa tã, iyi iku ŋa aa ɡbɔ imui amu Amai Ilaaɔ̃ nɔ si inɔ nŋa inɛ ŋa iyi à ɡbɔ imum fei aa nɛ kuwɛɛ .
Si bɛi Baaba takaɛ í jɛ irii kuwɛɛ, bɛɛbɛ mɔi í jɔ̀ amu Amaɛ ǹ jɛ.
Nɔ í muum kpãa n kiitiò inɛ ŋa, si na iyi í jɔ̀ ǹ jɛ Amai Amanɛ.
Na nŋu, i maà biti ŋa, domi waati wa naa iyi iku ŋa fei aa ɡbɔ imum,
nɔ aa fita wa hai si balɛ. Inɛ ŋa iyi à ce jiidaɛ aa jĩ si kuwɛɛ hai tã. Inɛ ŋa mɔ iyi à ce laalɔ aa jĩ nɔ a kiiti ŋa.
Jesu í ni, n kaa n yɔkɔ n ce nɡɔɡɔ do aram. Si bɛi Ilaaɔ̃ í sɔ̃m si bɛɛbɛi an ceò kiitiu, nɔ kiitim í jɛ dee dee domi n kù wa n dɛ idɔɔbim ku ce, bii kù jɛ idɔɔbii inɛ iyi í bɛm wa.
Bii amu takam nii ǹ wa n jɛa aram sɛɛda wo, sɛɛdam kù jɛ ntɔ.
Amma inɛ ɡɔ í wɛɛ iyi wa jɛa inɛ ŋa sɛɛdam nɔ ǹ mà iyi sɛɛda iyi wa jɛ nŋa na irim nɔu ntɔi. Lafɛ̃ɛi í jɛ Zãa woo dasi inyi.
Iŋɛi í bɛ siɛ inɛ ŋa, nɔ ide iyi í fɔ si ɡãmɛm nɔu ntɔi.
Kù jɛ ǹ wa n dɛ amanɛ ku jɛɛm sɛɛda, amu de ǹ wa n fɔ bɛɛbɛi ku ba i ba faaba ŋa.
Zãau bɛ í yɛi bɛi fitila iyi à má ku má inya. Nɔ waati keeke ɡɔ ì jɛsi i wɛɛò inɔ didɔ̃ si inya kumáɛu ŋa.
Amma sɛɛda ɡɔ í wɛɛ iyi í la í re ti Zãa. Sɛɛdaui í jɛ icɛ iyi ǹ wa n ce. Aɔ̃ Baabai í daam si awɔ, nŋu mɔi wa jɛa inɛ ŋa sɛɛdam nɔ wa nyisi iyi Ilaaɔ̃ Baabai í bɛm wa.
Ilaaɔ̃ Baaba takaɛi wa jɛa inɛ ŋa sɛɛdam. Amma iŋɛ i kù ɡbɔ ide ku fɔɛ baa ajɔ akã ŋa hee má jɛ i yɔɔ do iju ŋa.
Ideɛ kù ba bi ku buba si ŋɛ, domi i kù dasi amu iyi í bɛ wau naanɛ ŋa.
Iŋɛ í ya maa cio kukɔi idei Ilaaɔ̃ si na iyi í jɔ̀ ì waa tamaa aa ba siɛ kuwɛɛ hai tã ŋa. Nɔ wee kukɔ ŋau bɛ fei wa jɛa inɛ ŋa sɛɛdam.
Amma do nŋu fei ì kɔ ku naa bi tom ku ba i ba kuwɛɛ ŋa.
N kù wa n dɛ saabu bi amanɛ ŋa.
Amma ǹ mà ŋɛ. Ǹ mà iyi i kù nɛ kubii Ilaaɔ̃ si idɔ nŋɛ ŋa.
Do irii Baam nii ǹ naa, nɔ i kù ɡbam ŋa. Amma bii inɛ ɡɔ njɛ í naa do irii arai nŋu takaɛ, lafɛ̃ɛi aa ɡba ŋa.
Bii bɛɛbɛi bɛirei aa ce i dasim naanɛ ŋa, iŋɛ iyi ì ya maa dɛ saabui njɛ ŋa iŋɛ duusɔ̃ɔ nɔ i kù waa dɛ saabu iyi wa naa hai bi Ilaaɔ̃ ŋa, nŋu iyi kù nɛ saa.
I maà tamaa mà amui an yɛ taale nŋɛ bi Ilaaɔ̃ Baaba. Moizi, nŋu iyi ì waa naanɛ ŋau, nŋui á yɛ taale nŋɛ.
Bii ì dasi Moizi naanɛ ntɔ ntɔ ŋa wo, aa dasi amu mɔ naanɛ ŋa, domi idem nii Moizi í kɔ.
Amma i kù dasi ideɛ naanɛ ŋa. To, bɛirei aa ce i dasi idem naanɛ ŋa.
Si anyii nŋu, jinɡaui Zuifu ŋa iyi à ya kpe Iku ku kuau í maai wa. Waati bɛɛbɛi Jesu í kua icei tenkui Galilee. Tenkuui à ya nyi a kpe Tiberia má. Ŋɔi zamaa nkpɔ wa tooɛ, domi à yɛ maamaake ŋa iyi í ya maa ce ku maa faabaò bɔ̃ɔ ŋa. Ŋɔi Jesu í ɡũ ɡeete ɡɔ í buba do mɔcɔɛ ŋa ajɔ.
<range>
<range>
<range>
Iyi í cɔ ilu nɔ í yɛ zamaa nla ɡɔi wa naa bi tɛɛ. Ŋɔi í bee Filipu í ni, iwoi aa ka ba ijɛ iyi aa ka ra inɛ ŋau ihɛ̃ a jɛ.
Í fɔ bɛɛbɛi ku cɔò laakai Filipu domi í mà bɛi nŋu á ce tã.
Ŋɔi Filipu í jɛaa í ni, baa fiai icɛi ajɔ cĩɔ minji kaa to ka ra nŋa ijɛ, iyi aŋa fei aa ba kekee kekee.
Ŋɔi inɛ akãi mɔcɔ ŋau iyi à ya kpe Anderee, ifɔi Simɔɔ Piɛɛ í ni,
ama awaasũ ɡɔ í wa ihɛ̃ í nɛ pɛ̃ɛ ara miu do cɛ̃ɛ keeke minji. Amma nŋu bɛ kaa cea zamaa nlau ihɛ̃ nkãma.
Ŋɔi Jesu í ni, í jɔ̀ aŋa fei a buba. Wee inyau í nɛ fɔfɔ nkpɔ nkpɔ. Ŋɔi aŋa fei à buba. Si inɔ nŋa kukpɔi inɛmɔkɔ ŋau í to dubu miu (5.000).
Ŋɔi Jesu í so pɛ̃ɛ ŋau í saabu Ilaaɔ̃, ŋɔi í jɔ̀ à kpɛ̃a inɛ ŋa iyi à waa bubau. Bɛɛbɛ mɔi í ce do cɛ̃ɛ ŋau. Nɔ à jɛ bɛi à bi.
Iyi aŋa fei à jɛ à yo, ŋɔi Jesu í sɔ̃ mɔcɔɛ ŋa í ni, i ko ijɛ iyi í ɡbeu ŋa ku ba ɡɔɡɔ ku maà ce nfe.
Nɔ à ko ijɛ iyi í ɡbeu. Si pɛ̃ɛ ara miu iyi Jesu í ɡba í bububu í kpɛ̃a inɛ ŋa à jɛu, kɔlɔ maateejii í ɡbe.
Iyi inɛ ŋau à yɛ maamaake iyi Jesu í ceu ŋɔi à ni, do ntɔ, nŋui í jɛ walii iyi á na ku naa si andunyau.
Ŋɔi inɛ ŋau à waa bi a muu do ɡbuɡbã a coo ilaalu. Amma si bɛi Jesu í mà si ŋa ŋɔi í nya araɛ nŋu akã í nyi iri kutau ma.
Iyi alɛ í lɛ ŋɔi mɔcɔi Jesu ŋau à bɔ itĩi tenkuu.
Ŋɔi à lɔ akɔi inyi ku ba a kua a bɔ Kapɛranumu. Nɔ à dasi kpãa à waa nɛ. Ŋɔi idũ í dũ nɔ wee Jesu kù to si ŋa.
Ŋɔi fufu nla ɡɔ wa ce nɔ inyiu wa yaya.
Iyi à nɛ zakai kilo mɛɛfa ŋɔi à hɔ̃nnɛ Jesu wa nɛ si antai inyiu wa naa bi tu ŋa, ŋɔi ziɡi nŋa í da.
Amma Jesu í sɔ̃ ŋa í ni, amui, i maà jɔ̀ njo ku mu ŋɛ.
Ŋɔi à waa bi nŋu mɔ ku lɔ inɔ akɔi inyiu amma wee ɡbakã à to bii à waa bɔu.
Iju kumáɛ inɛ ŋa iyi à wa icei tenkuu bɛ, à ye ɡiɡi iyi akɔ akãi í wa bɛ wo. À nɔ à mà iyi Jesu kù lɔ akɔi inyiu do mɔcɔɛ ŋa ajɔ, aŋa duusɔ̃ɔ nŋai à nɛ.
Waati bɛɛbɛ, akɔi inyi ɡɔ ŋa mɔ à naa hai Tiberia nɔ à to inyau. Tenɡi bɛi Lafɛ̃ɛ Jesu í tako í saabu Ilaaɔ̃ í bɛi í na ŋa pɛ̃ɛ à jɛu.
Iyi zamaau í yɛ Jesu do mɔcɔɛ ŋa kãma nŋa kù wa bɛ, ŋɔi aŋa mɔ à lɔ akɔi inyi ŋau à bɔ ku dɛdɛ ŋa ikpa Kapɛranumu.
Ŋɔi inɛ ŋau à kua icei tenkuu do ikpa ihɔ̃ à koo à ba Jesu bɛ nɔ à ni, Mɛɛtu, waati yoomai í to wa ihɛ̃.
Ŋɔi Jesu í jɛ nŋa í ni, ntɔ ntɔ, ì waa dɛdɛm ŋai si na iyi í jɔ̀ ì ba pɛ̃ɛ ì jɛ ì yo ŋa, kù jɛ na iyi í jɔ̀ ì yɛ ǹ ce maamaake ɡɔ ŋa.
I maà ti i ce icɛi ijɛ iyi í ya sãmi nŋu akã, amma i ce icɛi ijɛ iyi á jɔ̀ i ba kuwɛɛ hai tã ŋa. Nɔ ijɛ nŋu amu Amai Amanɛi an mu nŋɛ, domi amui Ilaaɔ̃ Baaba í na yiikoɛ nɔ í jɔ̀ inɛ ŋa à waa yɔɔ.
Ŋɔi à beeɛ à ni, mii aa ka ce ka ceò icɛ iyi Ilaaɔ̃ í bi.
Ŋɔi Jesu í jɛ nŋa í ni, icɛ iyi Ilaaɔ̃ í bi si ŋɛi í jɛ i dasi amu woo bɛɛ naanɛ ŋa.
Ŋɔi à beeɛ à ni, maamaake yoomai aa ce ka yɔɔ ku ba ka dasiɛ naanɛ. Mà icɛ yoomai aa ce.
Nɔ à ni má, bala nwa ŋa à jɛ ijɛ ɡɔ iyi à ya kpe mana si ɡbaa. À kɔɔ à ni í na ŋa ijɛ wa hai lelei Aɔ̃.
Ŋɔi Jesu í jɛ nŋa í ni, ntɔ ntɔ ǹ wa n sɔ̃ ŋɛi, kù jɛ Moizii í mu nŋɛ ijɛu wa hai lele, amma Baam nii í mu nŋɛ ijɛ iyi í jɛ ntɔu wa hai lele.
Nɔ ijɛ iyi Ilaaɔ̃ í ya mua inɛ, nŋui í jɛ inɛ iyi í kita wa hai lele iyi á jɔ̀ amanɛ ku ba kuwɛɛ hai tã.
Ŋɔi à sɔ̃ɔ à ni, mɔkɔɔyi, mu nwa dimii ijɛu bɛ do ajɔ fei.
Ŋɔi Jesu í sɔ̃ ŋa í ni, amui ǹ jɛ ijɛi kuwɛɛ. Inɛ iyi í naa bi tom, ari kaa kpa lafɛ̃ɛ má pai, nɔ inɛ iyi í dasim naanɛ, aɡbɛ kaa kpaa má pai.
Ǹ tako ǹ sɔ̃ ŋɛ wo ǹ ni, ì waa yɛm ŋa, amma i kù dasi naanɛ ŋa.
Inɛ ŋa iyi Baaba í nam fei aa naa bi tom, nɔ inɛ iyi í naa bi tom baa bii bɛirei n kaa n nyɔɔ anɡule.
Ǹ kita wai hai lelei Aɔ̃ n na n ceò idɔɔbii inɛ iyi í bɛm wa, kù jɛ idɔɔbii amu takam.
Idɔɔbii inɛ iyi í bɛm wa wee. Inɛ ŋa iyi í nam, n maà n jɔ̀ baa inɛ akã nŋa ku ce nfe amma n jĩ aŋa fei hai si balɛ si ajɔi ankãanyi.
Idɔɔbii Baam nii í jɛ inɛ iyi í yɛ amu Ama nɔ í dasim naanɛ fei ku nɛ kuwɛɛ hai tã, an nɔ n jĩ lafɛ̃ɛ hai si balɛ si ajɔi ankãanyi.
Ŋɔi Zuifu ŋau à waa ɡbaɡba siɛ na iyi í jɔ̀ í ni nŋu í jɛ ijɛ iyi í kita wa hai lelei Aɔ̃.
Ŋɔi à ni, í jɔ Jesu amai Zozɛfuu mbɛ mɛɛ. À mà iyeò baaɛ. Bɛirei í ce í ni nŋu í naai hai lele.
Ŋɔi Jesu í sɔ̃ ŋa í ni, i maà ti i maà ɡbaɡba na irim bɛɛbɛ ŋa.
Inɛ ɡɔ kaa yɔkɔ ku naa bi tom bii kù jɛ Baaba iyi í bɛm wai í fa lafɛ̃ɛ wa. Nɔ inɛ nŋui an jɔ̀ ku jĩ hai si balɛ si ajɔi ankãanyiu.
Inɛ akãi walii ŋau í kɔ í ni, Ilaaɔ̃ takaɛi á na ku kɔ inɛ fei si cio. Nɔ bɛɛbɛi inɛ iyi í ɡbɔ idei Baaba fei nɔ í jirima cioɛ lafɛ̃ɛ á naa bi tom.
Inɛ kãma kù yɛ Ilaaɔ̃ Baaba do iju, í ɡbe amu iyi ǹ naa hai bi tɛɛu.
Ntɔ ntɔ, inɛ iyi í dasim naanɛ fei í nɛ kuwɛɛ hai tã.
Amui ǹ jɛ ijɛi kuwɛɛ.
Bala nŋɛ ŋa à jɛ mana si ɡbaa amma kù ɡanji a ku.
Amma amu ijɛ ɡɔi ǹ wa n fãa iyi í naa hai lele, iyi bii amanɛ í jɛ kaa ku.
Amui ǹ jɛ ijɛi kuwɛɛ. Hai lelei ǹ kita wa. Nɔ inɛ iyi í ba ijɛu í jɛ fei í nɛ kuwɛɛ hai tã. Ijɛui í jɛ aram. An náai ku ba inɛ ŋa a maa wɛɛò.
Iyi Jesu í fɔ bɛɛbɛ ŋɔi Zuifu ŋa à ce si kakɔɔ jiida à waa ni, bɛirei nŋu á ce ku na wa iŋai araɛ ka ŋɔ.
Ŋɔi Jesu í sɔ̃ ŋa má í ni, ntɔ ntɔ ǹ wa n sɔ̃ ŋɛi, bii i kù ŋɔ iŋai arai amu Amai Amanɛ walakɔ i kù mɔ njɛm i kù nɛ kuwɛɛ ŋa.
Inɛ iyi í ŋɔ iŋai aram nɔ í mɔ njɛm í nɛ kuwɛɛ hai tã, nɔ an jũu hai si balɛ si ajɔi ankãanyiu,
domi iŋai aram nii í jɛ ijɛ alala nɔ njɛm mɔi í jɛ inyi alala.
Inɛ iyi í ŋɔ iŋai aram nɔ í mɔ njɛm awaò aa ka nɛ anu akã ka maa wɛɛò.
Baabai í bɛm wa. Nŋui í nɛ kuwɛɛ nɔ na iriɛi amu mɔ ǹ wɛɛ. Bɛɛbɛ mɔi inɛ iyi í ŋɔm, lafɛ̃ɛ í nɛ kuwɛɛ na irim.
Ijɛ iyi í kita wa hai lelei ǹ wa n fãa. Inɛ nŋu kù jɛ bɛi ijɛ iyi bala nŋɛ ŋa à jɛ nɔ kù ɡanji à kuu. Inɛ iyi wa jɛ dimii ijɛu ihɛ̃ á maa wɛɛi hee do ajɔ fei.
Ideu bɛi Jesu í kɔ inɛ ŋa si ile bii Zuifu ŋa à ya ce kutɔtɔɔ Kapɛranumu.
Iyi mɔcɔi Jesu ŋau à ɡbɔ ideu ŋɔi nkpɔ nŋa í ni, ideu ihɛ̃ í lele. Yooi á nɔɔ.
Nɔ Jesu í mà iyi à wasi ku ɡbaɡba na ideu, ŋɔi í bee ŋa í ni, ideui í jɛ nŋɛ bi ku koosɛɛ?
Debɛi, bɛirei aa ni ŋa bii ì yɛ amu Amai Amanɛ ǹ wa n bɔ lele ŋa bii ǹ tako ǹ wa wo.
Hundei í ya mua inɛ kuwɛɛ, ɡbuɡbãi amanɛ kù jɛ nkãma. Nɔ ide iyi ǹ sɔ̃ ŋɛu wee hundei, nɔ nŋui í jɛ kuwɛɛ.
Amma si inɔ nŋɛ inɛ ɡɔ ŋa a kù dasi naanɛ. Jesu í fɔ bɛɛbɛi si na iyi í jɔ̀ í mà hai sinteɛ inɛ ŋa iyi a kaa dasi nŋu naanɛ do inɛ iyi á na ku zamba nŋu.
Nɔ í ni má, na iyi ihɛ̃i í jɔ̀ ǹ sɔ̃ ŋɛ wo ǹ ni inɛ ɡɔ kù wɛɛ iyi á naa bi tom bii kù jɛ Ilaaɔ̃ Baabai í jɔ̀ lafɛ̃ɛ í naa.
Ŋɔi hai waati bɛɛbɛ mɔcɔ nkpɔɛ ŋau à fa ara nŋa do anyi a ci ya tooɛ má.
Na ŋɔi í jɔ̀ Jesu í bee mɔcɔ maateejiɛ ŋau í ni, iŋɛ mɔ ni, i kù waa nɛ ŋai?
Ŋɔi Simɔɔ Piɛɛ í jɛaa í ni, Lafɛ̃ɛ, bi yooi aa ka bɔ má. Awɔi ì nɛ idei kuwɛɛ hai tã.
Awa à dasi naanɛ nɔ à mà kam kam iyi awɔi ì jɛ Inɛ Kumá iyi í naa hai bi Ilaaɔ̃.
Ŋɔi Jesu í bee ŋa í ni, kù jɛ amui ǹ cica iŋɛ maateejiu ba. Do nŋu fei inɛ akã nŋɛ í jɛ inɛi Seetam.
Waatɔ idei Zudasi amai Simɔɔ Isikariotii wa fãa, si na iyi í jɔ̀ baa do iyi í wa si inɔi mɔcɔ maateeji ŋau fei, nŋui á zambaɛ.
Si anyii nŋu, Jesu wa dabii si ilɛi Galilee. Kù bi ku bɔ ikpa ilɛi Zudee domi Zuifu ŋau à waa dɛ ku kpaa.
Nɔ wee jinɡaui Zuifu ŋa iyi à ya kpe jinɡaui Ilei acɔ í maai wa.
Ŋɔi ifɔi Jesu ŋa à sɔ̃ɔ à ni, nɛ hai ihɛ̃ i bɔ Zudee ku ba mɔcɔɛ ŋa iyi à wa ikpa bɛ a yɛ icɛ iyi ì waa ce,
domi bii amanɛ í bi a mà nŋu bantuma kaa máa ce nɡɔɡɔ si asii. Bii ì waa ce dimii icɛ bɛɛbɛ, í ɡbe í nyisi inɛ ŋa araɛ.
À waa fɔ bɛɛbɛi si na iyi í jɔ̀ baa aŋa taka nŋa a kù dasiɛ naanɛ.
Ŋɔi Jesu í sɔ̃ ŋa í ni, waatim kù to wa titã, amma iŋɛ waatiu fei í sĩa nŋɛi.
Inɛi andunya ŋa a kaa yɔkɔ a cé ŋɛ, amma à cé amu domi ǹ ya n ni kookoosu nŋa kù sĩa.
Iŋɛ i bɔ jinɡauu, amma amu n kù wa n koo titã, si na iyi í jɔ̀ waatim kù to wa.
Iyi í sɔ̃ ŋa ideu í tã nɔ í ɡbe ilɛi Galilee bɛ.
Iyi ifɔi Jesu ŋa à bɔ jinɡauu ŋɔi nŋu mɔ í dede í koo do asii, kù bi a yɔɔ si bantuma.
Ŋɔi Zuifu ŋau à wasi ku dɛdɛɛ si waatii jinɡauu à waa ni, iwoi í wa.
Ŋɔi si zamaau inɛ ŋa à wasi ku fɔ ideɛ do ɡundu. Inɛ ɡɔ ŋa à waa ni, inɛ jiidai. Nɔ inɛ ɡɔ ŋa mɔ à waa ni, iboi, wa dĩ ijui inɛ ŋai.
Amma kãma nŋa ci ya fɔ ideɛ do wɔɔkɔ domi à waa ce njoi inɛ nɡbo ŋau.
Iyi inɛ ŋa à jɛ jinɡauu à to anini ŋɔi Jesu í koo í lɔ bantumai kpasɛ̃i Ilaaɔ̃ bɛ wa kɔ inɛ ŋa si cio.
Ŋɔi Zuifu ŋau à biti nɔ à wasi ku ni, bɛirei inɛ iyi kù bɔ cio í ce í mà kukɔi idei Ilaaɔ̃ bɛ ihɛ̃.
Ŋɔi Jesu í jɛ nŋa í ni, ciom kù jɛ hai si idɔm nii wa fita wa. Hai bi Ilaaɔ̃i wa naa, nŋu iyi í bɛm wa.
Inɛ iyi í bi nŋu ku ce idɔɔbii Ilaaɔ̃, lafɛ̃ɛ á mà bii ciom hai bi Ilaaɔ̃i wa naa, walakɔ bii í jɛ ti amu takam nii.
Inɛ iyi wa fɔ ide do yiikoi irii araɛ bɛɛrɛi nŋu takaɛi wa dɛ. Amma inɛ iyi wa dɛ bɛɛrɛi inɛ iyi í bɔɔ wa, lafɛ̃ɛ ntɔi í ya fɔ, ibo kãma ci ya wa siɛ.
Moizii í na ŋɛ wooda, mà irei. Amma do nŋu fei, kãma nŋɛ kù waa jirima woodau. To, na mii í ce ì waa dɛ ku kpam ŋa.
Ŋɔi zamaau í jɛaa í ni, ì nɛ inɛi inɔɔkoi ba. Yooi wa dɛ ku kpaɛ.
Jesu í jɛ nŋa í ni, maamaake akãi ǹ ce si ajɔi kusĩmi nɔ iŋɛ fei í biti.
Amma i lasabu ŋa. Moizii í na ŋɛ woodai banɡo ku dasi. Nŋui í jɔ̀ baa bii í jɛ ajɔi kusĩmii ì ya maa dasi ama nŋɛ ŋa banɡo ŋa. Nɔ mɔm idei banɡo ku dasiu kù jɛ hai bi Moizii wa naa, hai bi bala nŋɛ ŋai.
Debɛi, bii ì waa dasi ama nŋɛ ŋa banɡo si ajɔi kusĩmiu ku ba i maà bɛjɛ woodai Moizi ŋa, na mii í ce ì ya maa mum do idɔɔkɔ̃ ŋa waati iyi ǹ faaba inɛ ɡɔ mam mam si ajɔi kusĩmiu.
I maà ya kiiti nɡɔɡɔ si bɛi ì waa yɔɔ do iju nŋu akã ŋa, amma i ce kiitiu dee dee ŋa.
Ŋɔi inɛi Zeruzalɛmu ɡɔ ŋa, iyi à ɡbɔ Jesu í fɔ bɛɛbɛ à waa ni, kù jɛ inɛɛu ihɛ̃i à waa dɛ ku kpau ya.
Nɔ wee wa fɔ ide si bantuma nɔ inɛ ɡɔ kù ni ide ɡɔ mɛɛ. Mà inɛ nɡbo nwa ŋa à mà bɛbɛi iyi nŋui í jɛ inɛ iyi Ilaaɔ̃ í cicau do ntɔ de.
Amma bii í jɛ inɛ iyi Ilaaɔ̃ í cicau wa naa inɛ ɡɔ kaa mà hai bii á naaò wa, nɔ wee awa à mà hai bii inɛɛu ihɛ̃ í naa.
Si bɛi Jesu wa kɔ ŋa si cio bantumai kpasɛ̃i Ilaaɔ̃ bɛ í la wa ni, ì waa tamaa bɛi ì màm ŋai, ì nɔ ì mà hai bii ǹ wa n naa ŋa. Do nŋu fei, n kù naa do yiikoi aram, amma ilu ntɔi iyi iŋɛ i kù mà, nŋui í bɛm wa.
Amu ǹ màa, domi hai bi tɛɛi ǹ wa n naa, nŋu mɔi í nɔ í bɛm wa.
Ŋɔi à waa dɛ ku muu, amma inɛ ɡɔ kù lesiɛ awɔ domi waatiɛ kù to wa titã.
Si zamaau inɛ nkpɔ í dasiɛ naanɛ ŋɔi à ni, bii inɛ ihɛ̃ kù jɛ inɛ iyi Ilaaɔ̃ í cicau, inɛ mmu iyi á na ku naa á yɔkɔ ku ce maamaake ŋa ku re bɛi inɛɛu ihɛ̃ wa ce?
Farisi ŋau à ɡbɔ bɛi inɛ ŋau à waa fɔ idei Jesu do ɡundu. Na nŋu, inɛ nɡboi woo weei Ilaaɔ̃ ŋa do Farisi ŋa à bɛ woo deɡbe kpasɛ̃i Ilaaɔ̃ ŋa a koo a muu wa.
Ŋɔi Jesu í sɔ̃ ŋa í ni, waati keekei í ɡbe iyi an wɛɛ do iŋɛ. Si anyiɛ an nyi bi inɛ iyi í bɛm wa.
Aa na i maa dɛdɛɛm ŋa amma i kaa yɛm ŋa, domi i kaa yɔkɔ i bɔ bii an wa ŋa.
Ŋɔi Zuifu ŋau à bee njɛ ide à waa ni, iwoi á bɔ iyi a kaa ka yɔɔ. Mà bi inɛ nwa ŋa iyi à fanɡaa si ilɛi dimi mmu ŋaui á bɔ ya. Á koo kɔ dimi mmu ŋau si cioi?
Yoomai í jɛ yaasei ide iyi í fɔu bɛ si bɛi í ni aa ka dɛ nŋu amma a kaa ka yɛ nŋu, domi bii nŋu á wa a kaa ka yɔkɔ ka bɔ bɛ.
Ajɔi ankãanyii jinɡaui í ya nɛ bɛɛrɛ ku re. Ajɔ nŋuu, ŋɔi Jesu í dede í leekĩ wa fɔ ide hee lele wa ni, inɛ iyi aɡbɛ wa kpa ku naa ku mɔ inyi bi tom.
Inɛ iyi í dasim naanɛ fei inyii kuwɛɛ á cã si idɔi lafɛ̃ɛ. Bɛɛbɛi kukɔi idei Ilaaɔ̃ í ni.
Wee idei Hundei Ilaaɔ̃i Jesu wa fãa. Inɛ iyi í dasi Jesu naanɛ fei á ba Hundeu. Amma waati iyi wa fɔ bɛɛbɛu Ilaaɔ̃ kù na Hundeɛ titã si na iyi í jɔ̀ Jesu kù nyisi amboeɛ waati bɛɛbɛ.
Inɛ ɡɔ ŋa si inɔi zamaau, iyi à ɡbɔ ideu ŋɔi à ni, inɛɛu ihɛ̃ walii nlaui ntɔ ntɔ.
Inɛ ɡɔ ŋa mɔ à ni, inɛ iyi Ilaaɔ̃ í cicaui. Amma inɛ ɡɔ ŋa à ni, bɛirei inɛ iyi Ilaaɔ̃ í cicau á ce ku naa hai ilɛi Galilee.
Kukɔi idei Ilaaɔ̃ kù ni inɛ iyi Ilaaɔ̃ í cicau á fita wai hai si dimii Davidi? Hai Bɛtɛlehɛmu ilui Davidi takaɛ si á naa?
Nɔ inɛ ŋau à waa kpɛ̃ njɛ na iriɛ.
Inɛ ɡɔ ŋa à bi a muu, amma inɛ kãma kù lesiɛ awɔ.
Ŋɔi woo deɡbe kpasɛ̃i Ilaaɔ̃ ŋau à nyi bi inɛ nɡboi woo weei Ilaaɔ̃ ŋa do Farisi ŋau. Ŋɔi à bee ŋa à ni, na mii í ce i kù mu Jesuu wa ŋa.
Ŋɔi woo deɡbe kpasɛ̃i Ilaaɔ̃ ŋau à jɛ à ni, inɛ kãma kù wɛɛ iyi í fɔ ide bɛi inɛɛu bɛ.
Ŋɔi Farisi ŋau à bee ŋa à waa ni, to, iŋɛ mɔ ì jɔ̀ inɛɛu í dĩ iju nŋɛ ŋa ya.
Ì ɡbɔ bii inɛ nɡbo ɡɔ walakɔ Farisi ŋau baa inɛ akã nŋa í dasiɛ naanɛ ŋai?
Amma zamaau kù mà woodai Moizi. Ilaaɔ̃ kú ceekpe ŋa.
Amma si inɔi Farisi ŋau inɛ ɡɔ í wa bɛ à ya kpoo Nikodɛmu. Nŋui í bɔ bi Jesu idũu wo. Iyi í ɡbɔ à waa fɔ bɛɛbɛ ŋɔi í bee ŋa í ni,
wooda nwa í yɔɔda nwa ka yɛ taalei amanɛ hai a kù ɡbɔ ideɛ nɔ a kù mà mii iyi í ce?
Ŋɔi à beeɛ à ni, asee awɔ takaɛ mɔ inɛi Galileei? Cɔ si kukɔi idei Ilaaɔ̃ sãa sãa, i kaa yɛ walii ɡɔ iyi í fita wa hai Galilee. [
Nɔ inɛ fei í nɛ kpasɛ̃ɛ.
Ŋɔi Jesu í bɔ ɡeete iyi à ya kpe Olivie.
Amma iju kumáɛ daadaakɔ í sinda í bɔ bantumai kpasɛ̃i Ilaaɔ̃ nɔ inɛ fei wa bɔ bi tɛɛ, nɔ í buba í lɔsi cio ku kɔ ŋa si.
Ŋɔi woo kɔ inɛ ŋa si wooda ŋa do Farisi ŋa à naaò inaabo ɡɔ wa bi tɛɛ iyi à muu si sakara ku ce. Ŋɔi à leekĩɛ si aninii zamaau.
Nɔ à sɔ̃ Jesu à ni, Mɛɛtu, à mu abou ihɛ̃i si sakara ku ce.
Wee Moizi í fɔ si woodaɛ í ni dimii inaabo bɛ ihɛ̃ ka taa kuta ka kpaa. To, awɔ mɔ, bɛirei ì yɔɔ.
À fɔ bɛɛbɛi ku ba a cɔ laakaɛ nɔ a yɛ taaleɛ. Amma Jesu í kɔmba iri ilɛ wa kɔ si ilɛ do amaawɔ.
Ŋɔi à beeɛ à manteɛ nɔ í dede í tɛ í sɔ̃ ŋa í ni, inɛ iyi kù ce dulum si inɔ nŋɛ ku tako ku ta abou kuta.
Nɔ í kɔmba má wa kɔ si ilɛ.
Iyi à ɡbɔ bɛɛbɛ ŋɔi à fita akã akã hai inɛ nɡbo ŋau hee ku bɔ si inɛi ankãanyi ŋau. Í ɡbe Jesu nŋu akã do abou si wajuɛ.
Ŋɔi Jesu í dede í tɛ má nɔ í beeɛ í ni, abooyi, iwoi à wa. Inɛ ɡɔ kù ɡbe ihɛ̃ iyi wa yɛ taaleɛ má?
Ŋɔi abou í ni, mɔkɔɔyi, baa akã nŋa kù wa ihɛ̃ má. Jesu í ni, amu takam mɔ n kaa n yɛ taaleɛ. Nɛɛ, amma maà ce dulum má.]
Si anyii nŋu, Jesu í ba inɛ ŋa ide ku fɔ má í ni, amui ǹ jɛ inya kumái andunya. Inɛ iyi wa toom á nɛ inya kumá iyi á jɔ̀ inɛ ku ba kuwɛɛ, kaa maa nɛ si ilu kuku.
Ŋɔi Farisi ŋau à sɔ̃ɔ à ni, nsɛi ì waa jɛa araɛ sɛɛda. Sɛɛdaɛ kù jɛ ntɔ.
Ŋɔi Jesu í jɛ nŋa í ni, baa bii ǹ wa n jɛa aram sɛɛda, ide ŋa iyi ǹ wa n fɔu fei ntɔi, domi ǹ mà hai bii ǹ naa ǹ nɔ ǹ mà bii ǹ wa n bɔ. Amma iŋɛ i kù mà hai bii ǹ naa hee má jɛ bii ǹ wa n bɔ.
Iŋɛ ì ya maa ce kiiti ŋai bɛi amanɛ ŋa à ya ce, amu n ci ya n kiiti inɛ kãma.
Amma baa bii í jɛ ǹ wa n kiiti inɛ ŋa, kiitim í sĩa domi amu akã si an kiiti ŋa, Baaba iyi í bɛm wa í wɛɛ do amu.
À kɔɔ si tiai wooda nŋɛ à ni sɛɛdai amanɛ minjii í jɛ ntɔ.
Ǹ wa n jɛa aram sɛɛda nɔ Baaba, iyi í bɛm wa, nŋu mɔ wa jɛa inɛ ŋa sɛɛdam.
Ŋɔi à beeɛ à ni, iwoi Baaɛu í wa. Ŋɔi Jesu í jɛ nŋa í ni, i kù mà amu takam ŋa mɔm hee má jɛ Baam. Bii í jɛ ì màm ŋa wo aa mà Baam nɔu ŋa.
Ideu bɛi Jesu í fɔ waati iyi wa kɔ inɛ ŋa si cio bantumai kpasɛ̃i Ilaaɔ̃ bii à ya jilɛ fiai kɔlɛtiu. Nɔ inɛ ɡɔ kù lesiɛ awɔ si na iyi í jɔ̀ waatiɛ kù to wa titã.
Ŋɔi Jesu í sɔ̃ ŋa má í ni, an nɛ nɔ aa na i dɛdɛɛm ŋa, amma aa ku ŋai si dulum du ŋɛ. I kaa yɔkɔ i bɔ bii ǹ wa n bɔ ŋa.
Si bɛi í ni bii nŋu wa bɔ a kaa yɔkɔ a bɔ bɛ nŋui í jɔ̀ Zuifu ŋau à bee njɛ à waa ni, debɛi á kpa araɛi?
Nɔ Jesu í ni, hai ilɛ ihɛ̃i iŋɛ ì naa ŋa, amma amu hai lelei ǹ naa. Iŋɛ inɛi andunya ŋai, amma amu n kù jɛ inɛi andunya.
Na ŋɔi í ce ǹ ni aa ku si dulum du ŋɛ ŋa. Ntɔ ntɔ, bii i kù dasi naanɛ ŋa iyi amui ǹ jɛ inɛ iyi Ilaaɔ̃ í cicau aa ku si dulum du ŋɛ ŋai.
Ŋɔi à beeɛ à ni, awɔi yoo. Ŋɔi Jesu í jɛ nŋa í ni, ǹ sɔ̃ ŋɛ tã hai sinteɛ.
Ide iyi ǹ nɛ ku fɔ na iri nŋɛ n yɛò taale nŋɛ í kpɔ. Amma inɛ iyi í bɛm wa ilu ntɔi, nɔ ide iyi ǹ ɡbɔ hai bi tɛɛ, nŋui ǹ wa n sisia inɛ ŋa titã.
Amma waati iyi Jesu wa fɔ bɛɛbɛ a kù mà hee mà idei Ilaaɔ̃ Baabai wa sɔ̃ ŋa.
Ŋɔi Jesu í ni, ajɔ iyi aa so Amai Amanɛ i kɔaɛ lele ŋa, ajɔ nŋui aa mà ŋa iyi amui ǹ jɛ inɛ iyi Ilaaɔ̃ í cica. Nɔ ajɔ nŋui aa mà ŋa má iyi n kù wa n ce nɡɔɡɔ do aram. Ide iyi Baaba í sɔ̃m nŋu akãi ǹ wa n sɔ̃ iŋɛ mɔ.
Nŋu iyi í bɛm wa í wɛɛ do amu. Kù jɔ̀m amu akã domi waati kãma fei iyi á dɔ̃a sii ǹ ya n ce.
Iyi Jesu í fɔ bɛɛbɛ inɛ nkpɔi í dasiɛ naanɛ.
Ŋɔi Jesu í sɔ̃ Zuifu ŋa iyi à dasiɛ naanɛ í ni, bii ì waa jirima idem ŋa ì jɛ mɔcɔm ŋai ntɔ ntɔ.
Aa mà ntɔ ŋa nɔ ntɔu á jɔ̀ i nɛ ara nŋɛ.
Ŋɔi à jɛaa à ni, awau tɔkui Aburahamu ŋai a kù nɔ a kù jɛ arui inɛ ɡɔ ajɔ kãma. Bɛirei í ce ì waa sɔ̃ wa ì ni aa ka nɛ ara nwa.
Ŋɔi Jesu í jɛ nŋa í ni, ntɔ ntɔ ǹ wa n sɔ̃ ŋɛi, inɛ iyi í ya ce dulum fei arui dulum nii í jɛ.
Aru ci ya nɔ ku wa kpasɛ̃i lafɛ̃ɛ do ajɔ fei, ama à bíɛi í ya wa bɛ do ajɔ fei.
Na ŋɔi í ce, bii amu Amai Ilaaɔ̃ ǹ jɔ̀ ì nɛ araɛ, aa nɛ araɛi ntɔ ntɔ.
Ǹ mà iyi iŋɛu tɔkui Aburahamu ŋai. Amma ì waa dɛ ku kpam ŋa si na iyi í jɔ̀ i ci ya jɔ̀ idem ku buba si idɔ nŋɛ.
Mii iyi ǹ yɛ bi Baam nŋui ǹ wa n sɔ̃ ŋɛ, bɛɛbɛi iŋɛ mɔ ì waa ce mii iyi baa nŋɛ í sɔ̃ ŋɛ.
Ŋɔi à jɛaa à ni, Aburahamui í jɛ baa nwa. Ŋɔi Jesu í jɛ nŋa í ni, bii í jɛ iŋɛu amai Aburahamu ŋai ntɔ ntɔ, mii iyi Aburahamu í ce nŋui aa ya ce ŋa wo.
Amma wee nsɛi í ya maa dɛ ku kpam ŋai, amu iyi ǹ wa n sɔ̃ ŋɛ ide ntɔ iyi ǹ ɡbɔ hai bi Ilaaɔ̃. Aburahamu kù nɔ kù ce dimiɛ ajɔ kãma.
Do nŋu fei, ǹ wa n sɔ̃ ŋɛi, kookoosu ŋa iyi baa nŋɛ í ya ce nŋui iŋɛ mɔ ì waa ce. Ŋɔi à jɛaa à ni, awa a kù jɛ seeɡe ŋa. Ilaaɔ̃ nŋu akãi í jɛ baa nwa.
Ŋɔi Jesu í sɔ̃ ŋa í ni, bii í jɛ Ilaaɔ̃i í jɛ baa nŋɛ aa bim ŋa, domi hai bi Ilaaɔ̃i ǹ fita wa ǹ naa ihɛ̃. N kù naa do aram, nŋui í bɛm wa.
Na mii í ce i ci ya ɡbɔ yaasei idem ŋa. I ci ya ɡbɔ yaaseɛ ŋai si na iyi í jɔ̀ i kaa yɔkɔ ŋa.
Seetam nii í jɛ baa nŋɛ, nɔ ì waa bi i ce idɔɔbii baa nŋɛu. Hai sinte woo kpa inɛi. Kù waa leekĩ si kpãai ntɔ domi ntɔ kù wa siɛ. Bii wa sɔ ibo, í ya maa fɔi bɛi nŋu takaɛ í yɛ domi ilu iboi, nɔ baai ilu ibo feii.
Amma si na iyi í jɔ̀ amu ǹ ya n sɔ̃ ŋɛ ntɔ, nŋui í jɔ̀ i kù waa dasim naanɛ ŋa.
Yoo nŋɛi á yɔkɔ ku ni nŋu í yɛ ǹ ce dulum. Kù wɛɛ. Debɛi, na mii í ce i ci ya dasim naanɛ ŋa bii ǹ wa n sɔ̃ ŋɛ ntɔ.
Inɛ iyi í jɛ ti Ilaaɔ̃ nŋui í ya ɡbɔ idei Ilaaɔ̃. Si bɛi iŋɛ i kù jɛ tɛɛ ŋa nŋui í jɔ̀ i ci ya ɡbɔ ideɛ ŋa.
Ŋɔi Zuifu ŋau à sɔ̃ Jesu à ni, debɛi awa à nɛ ntɔ si bɛi à ni awɔu inɛi Samarii, nɔ ì nɛ inɛi inɔɔko.
Ŋɔi Jesu í jɛ nŋa í ni, n kù nɛ inɛi inɔɔko. Baam nii ǹ wa n saalu, amma iŋɛ i kù waa saalum ŋa.
N kù wa n dɛ bɛɛrɛi aram. Inɛ ɡɔi wa dɛdɛ bɛɛrɛm, nŋui í nɔ í jɛ woo kiiti.
Ntɔ ntɔ ǹ wa n sɔ̃ ŋɛi, inɛ iyi wa jirima idem lafɛ̃ɛ kaa ku pai.
Ŋɔi Zuifu ŋau à sɔ̃ɔ à ni, bɛbɛi à mà iyi ntɔ ntɔ ì nɛ inɛi inɔɔkoi, domi Aburahamu í ku nɔ walii ŋau mɔ à ku, nɔ awɔ ì ni inɛ iyi wa jirima ideɛ kaa ku pai.
Bala nwa Aburahamu í ku. Mà ì tamaa awɔ ì la ì rooi? Nɔ walii ŋau mɔ à ku. To, yooi awɔ ì waa tamaa ì jɛ.
Ŋɔi Jesu í jɛ nŋa í ni, bii amui ǹ wa n dɛ bɛɛrɛi aram, bɛɛrɛ nɡbɛi. Inɛ iyi wa dɛ bɛɛrɛm nŋui í jɛ Baam, inɛ iyi iŋɛ ì ni í jɛ Aɔ̃ Lafɛ̃ɛ nŋɛ.
Do nŋu fei, i kù màa ŋa, amma amu ǹ màa. Bii ǹ ni n kù màa, ǹ jɛ ilu iboi bɛi iŋɛ mɔ. Amma amu ǹ màa nɔ ǹ wa n jirima ideɛ.
Aburahamu, bala nŋɛu, í wɛɛò inɔ didɔ̃ nla nla si bɛi á na ku yɛ kunaam. Í nɔ í yɔɔ. Iyi í yɔɔ nɔ inɔɛ í dɔ̃.
Ŋɔi Zuifu ŋau à sɔ̃ɔ à ni, i kù to adɔ̃ ciitaa titã, nɔ bɛirei ì ce ì yɛ Aburahamu.
Ŋɔi Jesu í ni, ntɔ ntɔ ǹ wa n sɔ̃ ŋɛ, ǹ wɛɛ mɔm wo hai waati iyi a kù bí Aburahamu.
Ŋɔi à tasi kuta à waa bi a taa, amma Jesu í manji í fita hai kpasɛ̃i Ilaaɔ̃u í nɛ.
Iyi Jesu wa nɛ ŋɔi í yɛ inɛ ɡɔ iyi à bí fɛɛju.
Nɔ mɔcɔɛ ŋa à beeɛ à ni, Mɛɛtu, na mii í ce à bí inɛɛu ihɛ̃ fɛɛju. Na irii dulum dɛɛi de, mà na irii dulum dii iyeò baaɛ ŋai.
Ŋɔi Jesu í jɛ nŋa í ni, kù jɛ na iyi í jɔ̀ í ce dulum, kù nɔ kù jɛ na iyi í jɔ̀ iyeò baaɛ ŋa à ce dulum. Í fɛɛjuɛ dei ku ba a yɛ yaase bɛi Ilaaɔ̃ wa ce icɛ siɛ.
Dasã kù nɛ bɛi aa ka ce iyi a kù ce icɛi inɛ iyi í bɛm wa. Idũ í maai wa si bii inɛ ɡɔ kaa yɔkɔ ku ce icɛ.
Waati iyi ǹ wa si andunya fei amui ǹ jɛ inya kumái andunya.
Iyi Jesu í fɔ bɛɛbɛ í tã ŋɔi í tu antɔ í takiɛ do sãa í daa fɛɛjuu si ijuɛ.
Ŋɔi í sɔ̃ɔ í ni, koo wɛɛju si inyii fatamai Siloe. (Yaasei iriu bɛi í jɛ ku bɛ̀.) Ŋɔi fɛɛjuu í koo í wɛɛju nɔ í baa wa yɛ ilu bɛbɛi.
Kpaasiɛ ŋa do inɛ ŋa iyi à yɔɔ í ya maa bara wo à ni, kù jɛ mɔkɔ iyi í ya buba ku maa barau mbɛ ya.
Inɛ ɡɔ ŋa à ni, nŋui. Inɛ ɡɔ ŋa mɔ à ni, kù jɛ nŋu, à jɔ njɛi. Ŋɔi inɛɛu takaɛ í ni, amu mbɛ.
Ŋɔi inɛ ŋau à beeɛ à ni, bɛirei í ce ijuɛ í cĩ.
Ŋɔi í sɔ̃ ŋa í ni, inɛ iyi à ya kpe Jesuu bɛi í tu antɔ si sãa í sisaam si iju nɔ í sɔ̃m í ni n bɔ fatamai Siloe n koo n wɛɛju. Ŋɔi iyi ǹ koo ǹ wɛɛju ɡbakã ǹ yɛ ilu.
Nɔ à beeɛ à ni, iwoi inɛɛu í wa. Nɔ í ni, n kù mà.
Wee í ko ajɔi kusĩmii Jesu í taki sãa do antɔ í jɔ̀ inɛɛu í yɛò iluu. Ŋɔi à ɡbã inɛɛu à bɔòɛ bi Farisi ŋau.
<range>
Ŋɔi Farisi ŋau mɔ à beeɛ bɛi í ce í yɛò ilu. Nɔ í jɛ nŋa í ni, Jesui í daam sãa si iju í ni n koo n wɛɛju. Iyi ǹ wɛɛju nɔ ǹ yɛ ilu.
Ŋɔi Farisi ŋau ɡɔɡɔ ŋa à ni, inɛ iyi í ce icɛu bɛ kù naa hai bi Ilaaɔ̃, domi kù waa jirima ajɔi kusĩmi. Amma inɛ ɡɔ ŋa mɔ à ni, bɛirei ilu dulum á ce ku yɔkɔ ku ce dimii maamaakeu ihɛ̃. Nɔ kakɔɔ í lɔsi anini nŋa.
Ŋɔi à bee fɛɛjuu má à ni, si kuyɛi awɔ takaɛ ni, bɛirei ì yɔɔ, awɔ iyi í jɔ̀ ì yɛ ilu. Nɔ í ni, waliii.
Amma inɛ nɡbo ŋau a kù dasi naanɛ iyi inɛɛu í jɛ fɛɛju wo í bɛi wa yɛò ilu nsɛi. Ŋɔi à koo à bee iyeò baaɛ ŋa
à ni, ama nŋɛui ihɛ̃? Nɔ ntɔ ntɔ do fɛɛjui ì buu bɛ ŋa? Nɔ bɛirei í ce wa yɛ ilu nsɛi.
Ŋɔi baaɛ ŋau à ni, à mà iyi ama nwai nɔ do fɛɛju mɔi à búu.
Amma a kù mà bɛi í ce wa yɛ ilu si nsɛi, a kù nɔ a kù mà inɛ iyi í cĩaa ijuɛ. Nŋu takaɛ í la, i beeɛ, á sɔ̃ ŋɛ do araɛ.
À fɔ bɛɛbɛi si na iyi í jɔ̀ à waa ce njoi inɛ nɡboi Zuifu ŋau. À waa ce njo nŋai si na iyi í jɔ̀ à ce anu akã tã à ni inɛ iyi í jɛsi iyi Jesu í jɛ inɛ iyi Ilaaɔ̃ í cica a kaa jɛ lafɛ̃ɛ ku naa ile bii à ya ce kutɔtɔɔ nŋa má.
Ŋɔi í ce à ni nŋu takaɛ í la, a beeɛ.
Ŋɔi Farisi ŋau à kpe inɛɛu má à sɔ̃ɔ à ni, fɔ ntɔ na Ilaaɔ̃. Awa à mà iyi inɛɛu ilu dulum nii.
Ŋɔi í jɛ nŋa í ni, amu de n kù mà dulum ku jɛi njɛ. Ǹ jɛ fɛɛju wo amma nsɛi ǹ wa n yɛ ilu. Andi iyi ǹ mà mbɛ.
Ŋɔi à beeɛ à ni, bɛirei do bɛirei í ceeɛ. Bɛirei í ce í cĩ ijuɛ.
Nɔ í ni, ǹ sɔ̃ ŋɛ tã, i kù ɡbɔ bɛi ǹ fɔ ŋai. Bɛirei í ce ì waa bi i ɡbɔɔ má ŋa. Mà iŋɛ mɔ ì waa bi i jɛ mɔcɔɛ ŋai de.
Ŋɔi à buu à ni, awɔi ì jɛ mɔcɔɛ bɛ mɛɛ. Awau mɔcɔi Moizi ŋai.
Awa à mà iyi Ilaaɔ̃ í ba Moizi ide ku fɔ wo, amma inɛɛu bɛ awa a kù mà hai bii í naa.
Ŋɔi inɛɛu í ni, to, ide nŋɛu bɛi í bitim iyi i kù mà hai bii í naa ŋa. Do nŋu fei, njɛi í jɔ̀ ǹ yɛ ilu.
Awa de à mà iyi Ilaaɔ̃ ci ya ɡbɔ idei ilu dulum ŋa, í ɡbe inɛ ŋa iyi à waa jirimaɛ nɔ à waa ce idɔɔbiɛ, idei lafɛ̃ɛ ŋai í ya ɡbɔ.
Ajɔ kãma inɛ ɡɔ kù ɡbɔ bii à cĩ ijui inɛ iyi à bí do fɛɛju.
Bii kù jɛ hai bi Ilaaɔ̃i inɛɛu bɛ í naa kaa yɔkɔ ku ce nkãma.
Ŋɔi à sɔ̃ɔ à ni, si dulum nii à bíɛ mam mam. Ì tamaa awɔi aa kɔ nwa si cio? Ŋɔi à ɡanjiɛ ku naa ile bii à ya ce kutɔtɔɔ nŋa ŋa.
Iyi Jesu í ɡbɔ à lele inɛɛu ŋɔi í koo í yɔɔ í beeɛ í ni, i dasi Amai Amanɛ naanɛ?
Ŋɔi inɛɛu í ni, mɔkɔɔyi, yooi í jɛ Amai Amanɛ ku ba n dasiɛ naanɛ.
Ŋɔi Jesu í ni, amu iyi ì waa yɛu ihɛ̃ mbɛ, amui ǹ wa n baɛ ide ku fɔ.
Nɔ í ni, ǹ dasiɛ naanɛ Lafɛ̃ɛ. Ŋɔi í ɡulɛ si wajuɛ.
Ŋɔi Jesu í ni, na irii kiitii ǹ naa si andunya ku ba fɛɛju ŋa a yɛ ilu, nɔ inɛ ŋa mɔ iyi à waa yɛ ilu a fɛɛju.
Ŋɔi Farisi ɡɔ ŋa iyi à wa bɛu à ɡbɔ ideu ŋɔi à beeɛ à ni, awa mɔ fɛɛju ŋai?
Ŋɔi Jesu í sɔ̃ ŋa í ni, bii ì jɛ fɛɛju ŋa, i kù nɛ taale ŋa. Amma si bɛi ì ya wɛɛ si iŋɛ ì waa yɛ ilu ŋa, nŋui í jɔ̀ ì wa si dulum hee nsɛi ŋa.
Jesu í ni, ntɔ ntɔ ǹ wa n sɔ̃ ŋɛi, inɛ iyi í lɔ aroi anɡudã ŋa nɔ kù lɔ hai andɛɛ, bii í koo í ɡũ idĩ í bɛi í lɔò, lafɛ̃ɛ ile bata nɡbai.
Amma inɛ iyi wa lɔ hai do andɛi aroi anɡudã ŋau, lafɛ̃ɛi í jɛ woo deɡbe anɡudã ŋau.
Woo deɡbe arou í ya cĩaai, nɔ anɡudã ŋau à ya ɡbɔ imuɛ. Nɔ ku kpe anɡudãɛ ŋa do iri nŋa akã akã ku fitaò ŋa waduude.
Waati iyi í fitaò aŋa fei waduude nɔ ku cua nŋa a maa tooɛ domi à mà imuɛ.
A kaa jɛ a too inɛ njoo ɡɔ, amma aa sa ku jĩ hai bi tɛɛ domi a kù mà imuɛ.
Jesu í kpa nŋa mɔndau bɛ amma a kù ɡbɔ yaaseɛ.
Ŋɔi Jesu í sɔ̃ ŋa má í ni, ǹ wa n sɔ̃ ŋɛi, amui ǹ jɛ andɛi aroi anɡudã ŋau.
Baai amu baasi inɛ ŋa iyi à cuam wa fei ile bata nɡba ŋai, amma anɡudã ŋau a kù ɡbɔ ide nŋa.
Amui ǹ jɛ andɛ. Inɛ iyi í lɔ wa do bi tom fei á ba faaba. Á lɔ, á nɔ ku fita, nɔ á ba bi ku jɛ.
Ile njɛ ci ya naa kaa ku ce ile nɔ ku kpa nɔ ku bɛjɛ. Amma amu ǹ naai ku ba inɛ ŋa a ba kuwɛɛ nɔ a nɔɔ jiida jiida.
Amui ǹ jɛ woo deɡbe jiida. Woo deɡbe jiida í ya jɛsi nŋu ku kui na irii anɡudãɛ ŋa.
Amma woo ce ɡaanɔɔma kù jɛ woo deɡbe. Si bɛi anɡudã ŋau a kù jɛ titɛɛ, bii i hɔ̃nnɛ muusu nla wa naa á jɔ̀ anɡudã ŋaui ku sa, nɔ muusu nlau ku mu anɡudã ŋau nɔ iyi à ɡbe ŋau a fanɡaa.
Á sai domi na fiai wa ce icɛ, kaa nɛ araarei anɡudã ŋau.
Amui ǹ jɛ woo deɡbe jiida. Si bɛi Baam í màm nɔ amu mɔ ǹ màa, bɛɛbɛ mɔi ǹ mà anɡudãm ŋa nɔ aŋa mɔ à màm, nɔ ǹ jɛsi n ku na iri nŋa.
<range>
Nɔ ǹ nɛ anɡudã ɡɔ ŋa má iyi a kù wa si arou ihɛ̃. Kù nɛ bɛi an ce iyi n kù naaò ŋa wa. Aa nɔ a ɡbɔ imum nɔ aŋaò ti tako ŋau fei a jɛ ɡaa akã, woo deɡbe mɔ akã.
Baaba í bim si na iyi í jɔ̀ ǹ jɛsi n ku. An ku nɔ an jĩ má.
Inɛ kãma kaa yɔkɔ ku nya hundem. Amma amu takam nii an nyaa. Ǹ nɛ yiiko iyi an na hundem, nɔ ǹ nɛ yiiko iyi an ɡbaaò má. Bɛɛbɛi Baam í dasim ku ce.
Iyi í fɔ bɛɛbɛ, ŋɔi Zuifu ŋau à nyi à kpɛ̃ má na irii ideu.
Inɛ ɡɔ ŋa à ni, í nɛ inɛi inɔɔkoi. Sũmui. Na mii í ce ì waa ɡbɔ ideɛ ŋa mɔm.
Nɔ inɛ ɡɔ ŋa mɔ à ni, inɛ iyi í nɛ inɛi inɔɔko ci ya fɔ ide bɛ ihɛ̃. Inɛ iyi í nɛ inɛi inɔɔko á yɔkɔ ku cĩ ijui fɛɛju ŋa?
Waati í to iyi aa ce jinɡau ɡɔ Zeruzalɛmu iyi à ya ni Kpasɛ̃i Ilaaɔ̃ ku teese. Waati bɛɛbɛ sukui tũtũi.
Nɔ Jesu í wa bantumai kpasɛ̃u wa nɛ ikpa akãi ileu iyi aa ya kpe bantumai Salomɔɔ.
Ŋɔi Zuifu ŋau à kaakoɛ à beeɛ à ni, hee waati yoomai aa jɔ̀ sika iyi à wɛɛò ku kpa iri. Bii awɔi ì jɛ inɛ iyi Ilaaɔ̃ í cicau ntɔ ntɔ, sɔ̃ wa sãa sãa.
Ŋɔi Jesu í jɛ nŋa í ni, ǹ sɔ̃ ŋɛ tã, amma i kù dasim naanɛ ŋa. Icɛ iyi ǹ wa n ce nŋui wa jɛa inɛ ŋa sɛɛdam. Ǹ wa n cooi do irii Baam.
Amma i ci ya dasim naanɛ ŋa domi i kù wa si inɔi anɡudãm ŋa.
Anɡudãm ŋa à ya ɡbɔ ide ku fɔm. Ǹ mà ŋa nɔ à ya maa toom.
Nɔ ǹ mu nŋa kuwɛɛ hai tã, a kaa ku ajɔ kãma, nɔ inɛ ɡɔ mɔ kaa yɔkɔ ku lakati ŋa hai si awɔm pai.
Baam nii í muum nɔ í la í re inɛ fei. Inɛ ɡɔ kù wɛɛ iyi á yɔkɔ ku lakati ŋa hai si awɔi Baam.
Nɔ amu do Baam fei akãi.
Iyi Zuifu ŋau à ɡbɔ bɛɛbɛ ŋɔi à tasi kuta à waa bi a taa má.
Ŋɔi Jesu í sɔ̃ ŋa í ni, do ɡbuɡbãi Baam ǹ ce icɛ jiida nkpɔ si waju nŋɛ. Na icɛ yoomai ì waa bi i tam kuta ŋa.
Ŋɔi Zuifu ŋau à jɛaa à ni, a kù waa bi ka taɛ kuta na icɛ jiida ŋau, amma si na iyi í jɔ̀ ì waa bu Ilaaɔ̃i, domi awɔu amanɛi nɔ ì waa bi i ce araɛ Ilaaɔ̃.
Ŋɔi Jesu í ni, à kɔ ide ɡɔ si tiai wooda nŋɛ. Ideu wa fɔ idei amanɛ ŋa, í ni, iŋɛ amanɛ ŋa, iŋɛ mɔ Ilaaɔ̃i.
Nɔ Jesu í sɔ̃ ŋa má í ni, à mà iyi kukɔi idei Ilaaɔ̃ ntɔi wa fɔ do ajɔ fei. To, si ideu ihɛ̃ Ilaaɔ̃ takaɛ wa kpe inɛ ŋa iyi à ɡbɔ ideɛu Ilaaɔ̃, ma irei.
Bii bɛɛbɛi, bɛirei í ce ì ni ǹ wa n bu Ilaaɔ̃ ŋa si na iyi í jɔ̀ ǹ ni amuu Amai Ilaaɔ̃i. Nɔ amu takam mɔ Baabai í cicaam nɔ í bɛm wa si andunya.
Bii n kù wa n ce icɛi Baam i maà dasim naanɛ ŋa.
Amma bii ǹ wa n coo, baa bii i kù dasim naanɛ ŋa, i dasi icɛm naanɛ ku ba i mà sãa sãa ŋa iyi Baaba í wa sim nɔ amu mɔ ǹ wa si Baaba.
Iyi à ɡbɔ bɛɛbɛ ŋɔi à waa dɛ kpãa má a ba a muu, amma Jesu í ɡbã si ŋa,
nɔ í nyi icei idoi Zuudɛ̃ɛ má bii Zãa í tako í dasi inɛ ŋa inyiu. Tenɡi bɛi í koo í wa,
nɔ inɛ nkpɔ í bɔ bi tɛɛ. Ŋɔi inɛ ŋa à ni, Zãa kù ce maamaake kãma, amma ide iyi í fɔ si ɡãmɛi inɛɛu ihɛ̃ fei ntɔi.
Nɔ inɛ nkpɔ nkpɔ í dasiɛ naanɛ tenɡi bɛ.
Mɔkɔ ɡɔ iyi à ya kpe Lazaa kù waa nɛ baani. Betanii í jɛ iluɛ, nɔ ilui Maari do Maata mɔm bɛ.
Lazaau wecĩ nŋai. Maariui í jɛ inaabo iyi á na ku fãsi tulare si isɛi Jesu nɔ ku ɡbãa do ntoi iriɛ.
Ŋɔi wecĩ minjii Lazaa ŋau à samba si Jesu anu à ni, Lafɛ̃ɛ, kpaasi jiidaɛ kù waa nɛ baani.
Iyi Jesu í ɡbɔ ideu ŋɔi í ni, bɔ̃ɔu kaa kpaa, amma na irii bɔ̃ɔɛu inɛ ŋa aa yɛ amboei Ilaaɔ̃ do ti amu iyi ǹ jɛ Amaɛ.
Wee Jesu í bi Maata do ifɔɛ do wecĩ nŋa Lazaa.
Baa do iyi í ɡbɔ baani hai nɛi Lazaau, í ce ajɔ minji má ilu bii í wau.
Si anyiɛ nɔ í sɔ̃ mɔcɔɛ ŋa í ni, ka nyi ilɛi Zudee má.
Ŋɔi mɔcɔɛ ŋa à ni, Mɛɛtu, si ajɔ minjiu ihɛ̃ bɛi à bi a taɛ kuta, nɔ ì waa bi i nyi bɛ má?
Ŋɔi Jesu í bee ŋa í ni, ajɔ akã lɛɛu fɛloi í nɛ. Kù jɛ maateeji ba. Bii inɛ ɡɔ wa nɛ dasã kaa koosɛ domi wa yɛ inya kumái andunya.
Amma inɛ iyi wa nɛ idũ á koosɛ domi inya kumá kù wɛɛa.
Bɛɛbɛi Jesu í sɔ̃ ŋa. Nɔ í fɔ má í ni, kpaasi nwa Lazaa wa sĩ njooi mɛɛ, amma an koo n jũu.
Ŋɔi mɔcɔɛ ŋau à sɔ̃ɔ à ni, Lafɛ̃ɛ, bii í jɛ wa sĩ njooi í sĩa. Á ba iri.
Wee ikui Lazaai Jesu í fãa, amma aŋa à tamaa bɛi idei njoo alalai í fãa.
Na ŋɔi í jɔ̀ Jesu í sɔ̃ ŋa do yaaseɛ í ni, Lazaa kù wɛɛ.
Amma na iri nŋɛi ǹ wɛɛò inɔ didɔ̃ si na iyi í jɔ̀ n kù wa bɛ hee n jɔ̀ ku ba iri. Bɛbɛi nŋu bɛ á jɔ̀ i dasim naanɛ ŋa. I nɛ ka bɔ bi tɛɛ.
Ŋɔi Tomaa iyi à ya kpe Sìkàu í sɔ̃ mɔcɔ kpaasiɛ ŋa í ni, to, i jɔ̀ ka koo ka ku do Mɛɛtu ajɔ.
Ŋɔi Jesu do mɔcɔɛ ŋau à bɔ Betani bɛ. Iyi à to, à koo à ba à si Lazaa tã hee í ce ajɔ mɛɛ.
Wee kujĩi Betani do Zeruzalɛmu kù re kilo mɛɛta.
Nɔ hai Zeruzalɛmu bɛ Zuifu nkpɔ ɡɔ ŋa mɔ à naa bi Maata do Maari à naa ku ce ŋa fɔɔ si bɛi wecĩ nŋa kù wɛɛ.
Iyi Maata í ɡbɔ Jesu wa naa, ŋɔi í bɔ ku koɛ. Amma Maari wa buba kpasɛ̃.
Ŋɔi Maata í sɔ̃ Jesu í ni, Lafɛ̃ɛ, bii í jɛ ì wa ihɛ̃ wo wecĩm kaa ku.
Amma ǹ mà baa nsɛi mii iyi aa tɔɔ Ilaaɔ̃ fei á muuɛ.
Ŋɔi Jesu í sɔ̃ɔ í ni, wecĩɛ á jĩ wa má.
Ŋɔi Maata í ni, ntɔi, ǹ mà iyi ajɔi ankãanyi iku ŋa aa jĩ hai si balɛ. Nŋu mɔ á jĩ ajɔ nŋu bɛ.
Ŋɔi Jesu í sɔ̃ɔ í ni, amui ǹ jɛ kujĩi iku ŋa nɔ ǹ jɛ kuwɛɛ. Inɛ iyi í dasim naanɛ á maa wɛɛi baa bii í ku.
Nɔ inɛ iyi í wɛɛ nɔ í dasim naanɛ kaa ku ajɔ kãma. Ì dasi ideu bɛ naanɛ?
Nɔ Maata í jɛaa í ni, oo Lafɛ̃ɛ, ǹ dasi naanɛ iyi awɔi ì jɛ Kirisi, Amai Ilaaɔ̃, iyi à ni á na ku naa si andunya.
Iyi Maata í fɔ bɛɛbɛ í tã ŋɔi í koo í kpe Maari ifɔɛ wa í sɔ̃ɔ do ɡundu í ni, Mɛɛtu í to wa, wa kpeɛ.
Iyi Maari í ɡbɔ bɛɛbɛ ŋɔi í dede do saasa í bɔ bi tɛɛ.
Wee Jesu kù lɔ wa inɔ ilu titã, amma í wa tenɡi bii Maata í kòou.
Zuifu ŋa iyi à bɔ Maari ku ce fɔɔ kpasɛ̃ɛ, à yɛ í dede í fita do saasa. Ŋɔi à tooɛ. À tamaa wa bɔ ku kpata bi balɛui.
Ŋɔi Maari í to bii Jesu í wau. Iyi í yɔɔ ŋɔi í sɛɛbata si wajuɛ í sɔ̃ɔ í ni, Lafɛ̃ɛ, bii ì wa ihɛ̃ wo wecĩm kaa ku.
Iyi Jesu í yɛ wa kpata nɔ Zuifu ŋa mɔ iyi à tooɛ wau à waa kpata, ideu í fɔ inɔɛ jiida jiida hee wa yaya.
Ŋɔi í bee ŋa í ni, iwoi ì suu ŋa. Nɔ à sɔ̃ɔ à ni, Lafɛ̃ɛ, naa cɔ.
Ŋɔi Jesu í kpata.
Nŋui í jɔ̀ Zuifu ŋau à ni, i cɔ zaka bɛi í buu.
Amma ɡɔɡɔ ŋa à ni, inɛɛu ihɛ̃ í jɔ̀ fɛɛju ŋa à yɛ ilu. Kaa yɔkɔ ku ɡanji Lazaa ku maà ku wo?
Ŋɔi inɔ ku fɔu í jɔ̀ Jesu í yaya má, nɔ í bɔ bi balɛu. Wee balɛu si lɔɔmai iri kuta ɡɔi í wa nɔ à dĩ andɛɛ do kuta nla ɡɔ má.
Ŋɔi Jesu í ni, i tale kutau hai bɛ ŋa. Amma Maata wecĩi inɛ iyi í kuu í sɔ̃ɔ í ni, Lafɛ̃ɛ, bii í wa í sãmi wa nu tã domi hai waati iyi à dasiɛ balɛ í to ajɔ mɛɛ wa nnyi.
Ŋɔi Jesu í beeɛ í ni, i jɔ ǹ sɔ̃ɛ ǹ ni bii ì dasim naanɛ aa yɛ amboei Ilaaɔ̃ mɛɛ.
Si anyiɛ ŋɔi à tale kutau hai bɛ. Nɔ Jesu í wu iju lele í ni, Baam, ǹ wa n saabuɛ si na iyi í jɔ̀ ì ɡbɔ kutɔɔm.
Amu takam ǹ mà iyi waati kãma fei ì ya maa ɡbɔ idem, amma ǹ fɔ bɛɛbɛi na inɛ ŋa iyi à waa leekĩ ihɛ̃ ku ba a dasi naanɛ iyi awɔi ì bɛm wa.
Iyi í fɔ bɛɛbɛ í tã ŋɔi í la hee lele í ni, Lazaa, fita wa hai bɛ.
Ŋɔi í fita wa hai inɔ balɛu do acɔ iyi à woò awɔɛ ŋa do isɛɛ ŋa do iriɛ. Ŋɔi Jesu í ni, i fũu i jɔ̀ ku nɛ ŋa.
Ŋɔi Zuifu ŋa iyi à naa bi Maariu, nkpɔ nŋa í dasi Jesu naanɛ iyi à yɛ mii iyi í ce.
Amma ɡɔɡɔ ŋa à nyi à koo à sɔ̃ Farisi ŋau mii iyi Jesu í ce.
Ŋɔi inɛ nɡboi woo weei Ilaaɔ̃ ŋau do Farisi ŋau à tɔtɔɔ inɛ nɡboi woo ce kiiti ŋau mɔ à bee njɛ à waa ni, bɛirei aa ka ce. Inɛɛu wee í wasi maamaake nkpɔ nkpɔ ku ce.
Bii à jɔ̀ wa ce bɛɛbɛ wa koo inɛ fei á na ku dasiɛ naanɛ. Nɔ inɛi Romu ŋa aa naa a lɛɡɛ kpasɛ̃i Ilaaɔ̃, nɔ a ko dimi nwa.
Amma Kaifu iyi í jɛ woo wee nla si adɔ̃ nŋu bɛ, í wa inɔ nŋa, nɔ í sɔ̃ ŋa í ni, i kù mà nkãma ŋa.
I kù mà ŋa iyi aranfãani nwai inɛ akã ku ku si aɡbɛi dimi nwa ŋa? Si bɛɛbɛ dimi nwau fei kaa ce nfe má.
Wee, ide iyi í fɔu bɛ, kù jɛ hai si lasabui nŋu takaɛi wa naa. Amma si na iyi í jɔ̀ í jɛ woo wee nla si adɔ̃ nŋu, na ŋɔi í jɔ̀ í ce walii Jesu ku ku si aɡbɛi dimii Zuifu ŋa.
Kù nɔ kù jɛ si aɡbɛi aŋa akãi á ku, amma á kui ku ba kú jɔ̀ amai Ilaaɔ̃ ŋa iyi à wa bii fei a jɛ akã.
Ŋɔi í jɔ̀ hai ajɔ nŋu à waa busi njɛ a ba a kpa Jesu.
Na ŋɔi í jɔ̀ Jesu ci ya maa dabii si inɔi Zuifu ŋau má si bantuma, amma í nɛ hai bɛ í bɔ ilɛ iyi í wa kɔkɔi ɡbabua ɡɔ si ilu ɡɔ iyi à ya kpe Efaraimu. Nŋu do mɔcɔɛ ŋa à koo à buba ilu bɛ.
Wee jinɡaui Zuifu ŋa iyi à ya kpe Iku ku kua í maai wa. Nɔ hai ilɛɛko ŋa inɛ nkpɔ í bɔ kuwee ku ce Zeruzalɛmu ku ba a má hee jinɡauu ku maà to wa.
Ŋɔi à waa dɛdɛ Jesu, nɔ à leekĩ bantumai kpasɛ̃i Ilaaɔ̃ à bee njɛ à waa ni, bɛirei ì waa lasabu ŋa. Ma kù waa naa jinɡaui ya.
Wee inɛ nɡboi woo weei Ilaaɔ̃ ŋa do Farisi ŋa à na wooda à ni bii inɛ ɡɔ í mà bii Jesu í wa ku sɔ̃ aŋa a koo a muu.
Si ajɔ mɛɛfa iyi í ɡbe jinɡaui Iku ku kuau ku bɛi ku to wa, ŋɔi Jesu í bɔ Betani. Bɛi Lazaa inɛ iyi Jesu í jĩ hai si balɛu í wa.
Ilu bɛi à cea Jesu ijɛ wa jɛ. Maata wa ɡbɔ nŋa nɔ Lazaa í wa si inɔ nŋa.
Wee Maari í nɛ tularei fia nkpɔ ɡɔ iyi à ce do ikpoi naadi alala, zakai bubui kilo. Ŋɔi í koo í soo í naa í fãsi isɛi Jesu, nɔ í ɡbãa do ntoi iriɛ. Ŋɔi inunui tulareu í ɡba kpasɛ̃u fei.
Ŋɔi inɛ akãi mɔcɔi Jesu ŋau iyi à ya kpe Zudasi Isikariɔti inɛ iyi á zambaɛu í ni,
fiai tulareu ihɛ̃ á yɔkɔ ku to fiai icɛi adɔ̃ akã. Na mii í jɔ̀ a kù taa ka kpɛ̃a ilu are ŋa fiau.
Iyi wa fɔ bɛɛbɛ kù jɛ wa ce araarei ilu are ŋau fa, amma si na iyi í jɔ̀ í jɛ ile dei. Nŋui í ya maa mu bɔɡɔi fia nŋau, nɔ í ya maa ce ilei fia iyi à ya dasiu.
Amma Jesu í ni, jɔ̀ abou si laakaɛ. Amui í jilɛa ku ba ku fãsim a bɛi a sim.
Waati kãma fei aa nɛ ilu are ŋa si inɔ nŋɛ, amma amu i kaa nɛm do ajɔ fei ŋa.
Zuifu nkpɔ í ɡbɔ iyi Jesu í wa Betani, nɔ à bɔ bɛ. Kù jɛ na Jesu nŋu akã, amma à waa bi à yɛ Lazaa iyi Jesu í jĩ hai si balɛu.
Amma inɛ nɡboi woo weei Ilaaɔ̃ ŋau à waa busi njɛ a ba a kpa Lazaa mɔ,
domi na iriɛi Zuifu nkpɔ ɡɔ ŋa à fita hai bi tu ŋa à dasi Jesu naanɛ.
Iju kumáɛ ŋɔi zamaa iyi í naa jinɡauu í ɡbɔ iyi Jesu wa naa Zeruzalɛmu.
Ŋɔi à so wuai kpakpa à waa bɔ ku koɛ. À dɔ̃ anu hee lele à waa ni, à waa saabuɛ. Aɔ̃ Lafɛ̃ɛ ku weeɛ, awɔ iyi ì waa naa do iriɛ. Ilaaɔ̃ ku weeɛ, awɔ Ilaalui Izirɛli .
Jesu wee í ba ama ɡbankɛlɛ ɡɔ wa ɡũ. Bɛɛbɛi í ce si bɛi kukɔi idei Ilaaɔ̃ wa fɔ í ni,
I maà ce njo, iŋɛ inɛi Siɔ̃ɔ ŋa. I cɔ ilaalu nŋɛ í ɡũ ama ɡbankɛlɛ, wa naa.
Ide ŋau bɛ mɔcɔi Jesu ŋau a kù ɡbɔ yaaseɛ waati bɛɛbɛ, amma waati iyi í nyi lelei Aɔ̃ do amboeɛ, à ye ɡiɡi iyi mii ŋau fei à kɔɔ si kukɔi idei Ilaaɔ̃ na iriɛ, à nɔ à ceaa fei ndɛɛ.
Inɛ ŋa iyi à wa bɛ do Jesu ajɔ waati iyi í kpe Lazaa í jũu hai si balɛu, aŋa fei à waa sisia inɛ ŋa mii iyi Jesu í ce.
Ŋɔi í jɔ̀ zamaau fei í bɔ ku koɛ bɛɛbɛ domi à ɡbɔ baaui maamaake iyi í ceu.
Na nŋu, Farisi ŋau à fɔ aŋa duusɔ̃ɔ à waa ni, i kù yɛ à mɔnɡɔ inɛɛu ihɛ̃i mam mam? Wee inɛi andunya ŋa fei à waa tooɛ.
Wee Gɛrɛki ɡɔ ŋa à wa si inɔi inɛ ŋa iyi à naa Zeruzalɛmu Ilaaɔ̃ ku ɡulɛa waatii jinɡauu.
Ŋɔi à bɔ bi Filipu inɛi Bɛsaida si ilɛi Galileeu, à ni, mɔkɔɔyi, à waa bi Jesu ku yɛ.
Ŋɔi Filipu í koo í sɔ̃ Anderee, nɔ Anderee do Filipu à koo à sɔ̃ Jesu.
Ŋɔi Jesu í sɔ̃ ŋa í ni, awaati í to mbɛ bɛi bii inɛ ŋa aa yɛ amboei amu Amai Amanɛ.
Ntɔ ntɔ ǹ wa n sɔ̃ ŋɛi, bii ijui iya kù cuku si ilɛ kù ku, nŋu akãi á maa wɛɛ. Amma bii í ku á bí iju nkpɔ nkpɔ.
Inɛ iyi í bi kuwɛɛɛ á na ku kuaɛ. Inɛ mɔ iyi kù saalu kuwɛɛɛ nɡɔɡɔ, sɔɔlui kuwɛɛ hai tãi lafɛ̃ɛ wa ce.
Inɛ iyi í wɛɛ na irim ku toom wa. Nɔ bii ǹ wa, bɛi lafɛ̃ɛ mɔ á wa. Bii inɛ ɡɔ í wɛɛ na irim, Baam á cea lafɛ̃ɛ bɛɛrɛ.
Ŋɔi Jesu í ni, nsɛi inɔm í fɔ jiida jiida. N kù mà baa bɛirei an fɔ. Mà n tɔɔ Baaba ku nyam si wahala iyi á bam nsɛiu ihɛ̃i ya. Aawo, n kaa n ce bɛɛbɛ domi na nŋui í jɔ̀ ǹ naa.
Baaba, jɔ̀ iriɛ ku nɛ bɛɛrɛ. Iyi Jesu í fɔ bɛɛbɛ ŋɔi à ɡbɔ ide ku fɔ ɡɔ wa hai lele í ni, ǹ jɔ̀ ì nɛ bɛɛrɛ tã nɔ an jɔ̀ ku kɔ̃ɔsi má.
Iyi inɛ ŋa iyi à wa bɛu à ɡbɔ ide ku fɔu, ŋɔi à ni, kulai ijĩi. Ŋɔi inɛ ɡɔ ŋa mɔ à ni, amaleka ɡɔi wa baa ide ku fɔ.
Nɔ Jesu í sɔ̃ ŋa í ni, kù jɛ na irim nii à ɡbɔ ide ku fɔu bɛ, amma na iri nŋɛi.
Nsɛi ajɔ í to wa mbɛ si bii Ilaaɔ̃ á kiiti inɛi andunya ŋa. Bɛbɛii aa lele Seetam ilaalui andunyau.
Waati iyi aa som hai ilɛ a kɔam lele, waati bɛɛbɛi an fa inɛ fei wa bi tom.
Si ideu bɛ Jesu wa sisi yaase bɛi nŋu á kui.
Ŋɔi zamaau í sɔ̃ɔ í ni, à ɡbɔ si tiai wooda nwa iyi inɛ iyi Ilaaɔ̃ í cicau á maa wɛɛi hee do ajɔ fei. Bɛirei í ce ì waa ni kù nɛ bɛi á ce iyi a kù so Amai Amanɛ hai ilɛ a kɔaɛ lele. Yooi í jɛ Amai Amanɛu.
Ŋɔi Jesu í sɔ̃ ŋa í ni, í ɡbe keeke iyi inya kumá kaa wa anini nŋɛ má. Í sĩa i ya maa nɛ si waati iyi ì nɛ inya kumáu ŋa ku ba ilu kuku ku maà na ku boe ŋɛ, domi inɛ iyi wa nɛ si ilu kuku ci ya mà bii wa bɔ.
Na nŋu, i dasi inya kumáu naanɛ waati iyi ì nɔɔ ŋa ku ba i jɛ amai inya kumá ŋa. Iyi Jesu í fɔ bɛɛbɛ í tã ŋɔi í dede hai inɔ nŋa í nɛ í koo í manji.
Baa do iyi í ce maamaake nkpɔ fei si waju nŋa a kù dasiɛ naanɛ.
Bɛɛbɛi ide iyi walii Ezai í fɔu í ce. Í ni, Lafɛ̃ɛ, yooi í dasi waazo nwa naanɛ. Mà bi yooi Lafɛ̃ɛ í nyisi ɡbuɡbãɛ.
Walii Ezai í fɔ má í ni, Ilaaɔ̃ í fɛɛju ŋa, Ku ba a maà yɛ ilu. Nɔ í jɔ̀ idɔ nŋa í le Ku ba a maà mà do bisi nŋa. Í ce bɛɛbɛi ku ba a maà na a kpaasi idɔ nɔ nŋu ku jɔ̀ a ba iri. Ŋɔi í jɔ̀ a kù yɔkɔ a kù dasi naanɛ.
<range>
Ezai í fɔ bɛɛbɛi si na iyi í jɔ̀ í yɛ amboei Jesu nɔ í fɔ ide na iriɛ.
Do nŋu fei, baa inɛ nɡboi Zuifu ŋau nkpɔ í dasi Jesu naanɛ. Amma si bɛi à waa ce njoi Farisi ŋau a kù jɛsi si bantuma ku ba a maà na a ɡanji ŋa ile bii à ya ce kutɔtɔɔ ŋau ku bɔ má.
A kù waa bi a lele aŋa hai bɛi si na iyi í jɔ̀ saabui amanɛ ŋai à bi í re ti Ilaaɔ̃.
Ŋɔi Jesu í fɔ ide hee lele í ni, inɛ iyi í dasim naanɛ, kù jɛ amu akãi í dasi naanɛ, í dasi inɛ iyi í bɛm wa mɔ naanɛi.
Bɛɛbɛ mɔi inɛ iyi í yɛm í yɛ inɛ iyi í bɛm wai.
Amui ǹ jɛ inya kumá, nɔ ǹ naai si andunya ku ba inɛ iyi í dasim naanɛ fei ku maà wa si ilu kuku má.
Inɛ iyi í ɡbɔ idem nɔ kù waa saaluɛ, kù jɛ amui an yɛ taalei lafɛ̃ɛ. Amu ǹ naai n na n faaba inɛi andunya ŋa, n kù naa ku yɛ taale nŋa.
Inɛ iyi í kɔsim nɔ kù ɡba idem, í nɛ mii iyi á yɛ taalei lafɛ̃ɛi. Ide ŋa iyi ǹ fɔ, nŋui á yɛ taalei lafɛ̃ɛ si ajɔi ankãanyiu.
Ideui á yɛ taaleɛ si na iyi í jɔ̀ n kù wa n fɔ ide do yiikoi aram, amma Ilaaɔ̃ Baaba takaɛi í sɔ̃m ide ŋa iyi an fɔ. Nŋui í nɔ í bɛm wa.
Ǹ mà iyi ide ŋa iyi í sɔ̃m ŋau kuwɛɛ hai tãi á jɛ kɔkɔɔ nŋa. Ŋɔi í jɔ̀ ide iyi ǹ wa n fɔ, ǹ wa n fɔɔi bɛi Baaba í sɔ̃m.
Ajɔ iyi bii iju í má á jɛ jinɡaui Iku ku kuau í to. Nɔ Jesu í mà iyi waatii nŋu í to mbɛ nŋu ku nɛ hai andunya nŋu ku bɔ bi Baai nŋu. Hai sinte hee ku baa nsɛi í nɛ kubii inɛɛ ŋa, nɔ kubi nŋa iyi í nɛu í bɔòi hee kɔɔ.
Ŋɔi Jesu do mɔcɔɛ ŋa à waa jɛ ajɔ. Wee Seetam í tale si Zudasi Isikariɔti amai Simɔɔu ku zambaɛ tã.
Jesu takaɛ í mà iyi Ilaaɔ̃ Baaba í daa nŋu mii fei si awɔ, í nɔ í mà iyi nŋu í naai hai bi Ilaaɔ̃ nɔ nŋu wa nyi bɛ má.
Ŋɔi í dede hai bi ku jɛu í bɔ́ kumbooɛ í jilɔɔ, nɔ í so acɔ ɡɔ í dĩ si kpakaɛ.
Ŋɔi í bu inyi si jɛɛ wa wiɛò kutɛi mɔcɔɛ ŋa nɔ wa ɡbãa do acɔ iyi í dĩ si kpakaɛu.
Iyi í to si Simɔɔ Piɛɛ ŋɔi Piɛɛ í beeɛ í ni, Lafɛ̃ɛ, awɔi aa wiɛ kutɛm?
Nɔ Jesu í jɛaa í ni, i kù mà mii iyi ǹ wa n ce nsɛi, amma bii í kɔ̃ɔsi aa na i mà.
Ŋɔi Piɛɛ í ni, aawo, awɔ si aa wiɛm kutɛm pai. Ŋɔi Jesu í sɔ̃ɔ í ni, bii n kù wiɛ kutɛɛ i kaa jɛ inɛm má.
Ŋɔi Simɔɔ Piɛɛ í ni, debɛi Lafɛ̃ɛ, kù jɛ kutɛm nŋu akãi aa wiɛ mɛɛ, wiɛ awɔm do irim fei.
Ŋɔi Jesu í sɔ̃ɔ í ni, inɛ iyi í wɛ tã kù nɛ bukaatai ku wɛ má í ɡbe isɛɛ ŋa ku ba ku má mam mam. Iŋɛ ì má, amma kù jɛ iŋɛ fei.
Wee Jesu í mà inɛ iyi á zamba nŋu tã, ŋɔi í jɔ̀ í ni kù jɛ aŋa feii à má.
Iyi í wiɛ kutɛ nŋa ŋa í tã, ŋɔi í so kumbooɛ í dasi, nɔ í nyi aɡbɛɛ má í bɛi í bee ŋa í ni, ì mà yaasei icɛ iyi ǹ ce nŋɛu bɛ ŋa?
Ì ya maa kpem Mɛɛtu do Lafɛ̃ɛ ŋa. Ntɔi ì waa fɔ ŋa, domi bɛɛbɛi ǹ jɛ.
To, bii amu iyi ǹ jɛ Lafɛ̃ɛ do Mɛɛtu nŋɛ ǹ wiɛ kutɛ nŋɛ ŋa, í sĩa iŋɛ mɔ i ya wiɛ kutɛi njɛ ŋa.
Yaase jiidai ǹ nyisi ŋɛ bɛ ku ba iŋɛ mɔ i ya cea njɛ bɛi ǹ ce nŋɛ.
Ntɔ ntɔ ǹ wa n sɔ̃ ŋɛi, woo ce icɛ ci ya la ku re inɛ nɡboɛ. Bɛɛbɛ mɔi inɛ iyi à bɛ ci ya la ku re inɛ iyi í bɔɔ.
Nsɛi wee ì mà yaasei iyi ihɛ̃ ŋa. Bii ì waa coo ŋa, aa nɛ inɔ didɔ̃ ŋa.
Kù jɛ iŋɛ feii ǹ wa n fãa. Ǹ mà inɛ ŋa iyi ǹ cicai. Amma kù nɛ bɛi á ce iyi kukɔi idei Ilaaɔ̃ kù kɔ̃. Kukɔu í ni, inɛ iyi wa bam ku jɛ ajɔ, nŋui í sinda í jɛ mbɛɛm.
Hai nsɛi ǹ wa n sɔ̃ ŋɛi hee ide ŋau ku maa ce ku ba bii í na í ce i dasi naanɛ ŋa iyi amui ǹ jɛ inɛ iyi ǹ ni ǹ jɛu.
Ntɔ ntɔ ǹ wa n sɔ̃ ŋɛi, inɛ iyi í ɡba inɛ iyi ǹ bɛ, amui í ɡba. Nɔ inɛ iyi í ɡbam, inɛ iyi í bɛm wai í ɡba.
Iyi Jesu í fɔ bɛɛbɛ í tã, ŋɔi inɔɛ í fɔ kaa kaa. Ŋɔi í sɔ̃ ŋa sãa sãa í ni, ntɔ ntɔ an sɔ̃ ŋɛ, inɛ akã nŋɛi á zambam.
Ŋɔi mɔcɔ ŋau à waa cɔ njɛ domi a kù mà inɛ iyi wa fãa.
Wee inɛ akã nŋa, inɛ iyi Jesu í bi jiida jiidau, wa ɡbesi ɡɛndɛi Jesu.
Ŋɔi Simɔɔ Piɛɛ í ceaa nyinda do awɔ ku bee Jesu yooi wa fãa.
Ŋɔi mɔcɔ iyi wa ɡbesi ɡɛndɛi Jesuu í beeɛ í ni, Lafɛ̃ɛ, yooi ì waa fãa.
Ŋɔi Jesu í jɛaa í ni, an bu kili nɔ n ɡusi ayɛ, inɛ iyi ǹ na, lafɛ̃ɛi. Ŋɔi í bu kiliu í na Zudasi amai Simɔɔ Isikariɔti.
Hai waati iyi Zudasi í ɡba kiliu ɡbakã Seetam í lɔ siɛi. Ŋɔi Jesu í sɔ̃ɔ í ni, mii iyi aa ce, coo do njuma.
Amma si inɔ nŋa inɛ ɡɔ kù mà mii iyi í jɔ̀ í sɔ̃ɔ bɛɛbɛ.
Si bɛi Zudasii wa mu bɔɡɔi fia nŋau, ŋɔi í jɔ̀ inɛ ɡɔ ŋa à tamaa Jesu í ni koo ra nɡɔɡɔ wa iyi aŋa aa jɛò jinɡaui walakɔ wa sɔ̃ɔ ku mua ilu are ŋa fia.
Iyi Zudasi í ɡba ciliu í mi ɡbakã ŋɔi í fita. Wee í ko idũ í dũ.
Iyi Zudasi í fita ŋɔi Jesu í ni, bɛbɛii inɛ ŋa aa yɛ amboei amu Amai Amanɛ, nɔ aa yɛ ti Ilaaɔ̃ mɔ na irim.
Si bɛi inɛ ŋa aa yɛ amboei Ilaaɔ̃ na irim, nŋu takaɛ á jɔ̀ a yɛ ti amu mɔ. Á coo mɔi kaa kpɛ.
Iŋɛ baakɔɔm ŋa, waati keekei í ɡbe iyi an wɛɛ do iŋɛ, nɔ si anyiɛ aa na i maa dɛdɛɛm ŋa. Amma ide iyi ǹ sɔ̃ Zuifu ŋau nŋui ǹ wa n sɔ̃ iŋɛ mɔ bɛ nsɛi. I kaa yɔkɔ i bɔ bii ǹ wa n bɔ ŋa.
Wooda titɔ̃ iyi ǹ wa n jilɛ nŋɛ wee, i ya bi njɛ ŋa. Si bɛi ǹ bi ŋɛ, iŋɛ mɔ i ya bi njɛ ŋa.
Bii ì bi njɛ ŋa, inɛ fei á mà iyi ì jɛ mɔcɔm ŋa.
Ŋɔi Simɔɔ Piɛɛ í bee Jesu í ni, iwoi ì waa bɔ Lafɛ̃ɛ. Ŋɔi Jesu í jɛaa í ni, bii ǹ wa n bɔ i kaa yɔkɔ i toom nsɛi, amma bii í kɔ̃ɔsi aa toom wa bɛ.
Ŋɔi Piɛɛ í beeɛ í ni, Lafɛ̃ɛ, bɛirei í ce n kaa n yɔkɔ n tooɛ nsɛi. Ǹ tã sɔɔlu n na kuwɛɛm na iriɛ.
Ŋɔi Jesu í jɛaa í ni, ì tã sɔɔlu i na kuwɛɛɛ na irim do ntɔ? Ntɔ ntɔ ǹ wa n sɔ̃ɛi, hee ajɛɛ ku maa kɔ aa jã isɛ ɡbɛɛta i ni i kù màm.
Ŋɔi Jesu í sɔ̃ mɔcɔɛ ŋa í ni, i maà ya wɛɛ do inɔ ku fɔ ŋa. I dasi Ilaaɔ̃ naanɛ nɔ i dasim naanɛ ŋa.
Bi ku wa í kpɔ kpasɛ̃i Baam. Nɔ wee ǹ wa n koo bɛ n koo n ce nŋɛ sɔɔlui bi ku wa. Bii kù jɛ ntɔ, n kaa n sɔ̃ ŋɛ.
Bii ǹ koo ǹ ce nŋɛ bi ku wa ǹ tã an nyi wa má, n naa n ɡbã ŋɛ n bɔò ŋɛ bi tom ku ba iŋɛ mɔ i wa bii ǹ wa.
Bii ǹ wa n bɔ ì mà kpãau ŋa.
Ŋɔi Tomaa í ni, Lafɛ̃ɛ, a kù mà baa bii ì waa bɔ mɔm. Bɛirei aa ka ce ka mà kpãau.
Ŋɔi Jesu í jɛaa í ni, amui ǹ jɛ kpãa, do ntɔ, do kuwɛɛ. Inɛ kãma kaa bɔ bi Ilaaɔ̃ Baaba bii kù jɛ hai do bi tom.
Bii ì màm ŋa, aa mà Baam ŋa. Nɔ hai nsɛi ì màa ŋa ì nɔ ì yɔɔ ŋa.
Ŋɔi Filipu í ni, Lafɛ̃ɛ, nyisi wa Baaba, nŋu bɛ á to wa.
Ŋɔi Jesu í jɛaa í ni, Filipu, hai kukpɛi ǹ wa inɔ nŋɛ ihɛ̃ nɔ i kù màm? Inɛ iyi í yɛm í yɛ Ilaaɔ̃ Baabai. To, na mii í ce ì waa ni, nyisi wa Ilaaɔ̃ Baaba má.
I kù dasi naanɛ iyi ǹ wa si Ilaaɔ̃ Baaba, nɔ Ilaaɔ̃ Baaba mɔ í wa sim ni? Ide iyi ǹ wa n sɔ̃ ŋɛ, n kù wa n fɔɔ do yiikoi amu takam. Amma Baaba í wa sim nɔ nŋui wa ce icɛɛ.
I dasim naanɛ ŋa iyi ǹ wa si Baaba nɔ Baaba mɔ í wa sim. Walakɔ i dasi naanɛ ŋa baa na icɛu takaɛ iyi ì waa yɛ ŋa.
Ntɔ ntɔ ǹ wa n sɔ̃ ŋɛi, inɛ iyi í dasim naanɛ, lafɛ̃ɛ mɔ á ce icɛ iyi ǹ wa n ce, nɔ á ce ku la ku re bɛɛbɛ mɔm, domi wee ǹ wa n bɔ bi Baaba.
Nɔ mii iyi aa tɔɔɛ do irim ŋa fei an coo ku ba amu Amau n nyisiò amboei Baaba.
Bii ì tɔɔɛ nɡɔɡɔ do irim aa ba ŋa.
Nɔ Jesu í ni má, bii ì bim ŋa aa jirima mii iyi ǹ ni i ce ŋa.
Nɔ an tɔɔ Ilaaɔ̃ Baaba ku mu nŋɛ Woo mua ɡbuɡbã mmuɛ wa, iyi á maa wɛɛ do iŋɛ hee do ajɔ fei.
Woo mua ɡbuɡbãu Hundei Ilaaɔ̃i, nŋui á jɔ̀ inɛ ŋa a mà ntɔu. Inɛi andunya ŋa a kaa yɔkɔ a ɡbaa si na iyi í jɔ̀ a kù waa yɔɔ, bɛɛbɛ mɔi a kù màa. Amma iŋɛ ì màa ŋa, domi í wɛɛ do iŋɛ, á nɔ ku wa si idɔ nŋɛ.
N kaa n jɔ̀ ŋɛ kɔyɔ. An na n nyi wa bi tu ŋɛ má.
Í ɡbe keeke nsɛi iyi inɛi andunya ŋa a kaa yɛm má, amma iŋɛ aa yɛm ŋa si na iyi í jɔ̀ ǹ wɛɛ, nɔ iŋɛ mɔ aa wɛɛ ŋa.
Waati iyi ajɔu í to wa aa mà ŋa iyi ǹ wa si Baam nɔ iŋɛ mɔ ì wa sim ŋa nɔ amu mɔ ǹ wa si ŋɛ.
Inɛ iyi í mà woodam nɔ wa jirimaɛ, lafɛ̃ɛi í bim. Inɛ iyi í bim, Baam á bi nŋu mɔ, nɔ amu takam an bi lafɛ̃ɛ, nɔ an nyisiɛ aram.
Zudasi ɡɔ í wa bɛ, amma kù jɛ Zudasi Isikariɔti. Nŋui í beeɛ í ni, Lafɛ̃ɛ, bɛirei aa ce i nyisi wa araɛ nɔ i kaa nyisi inɛi andunya ŋa.
Ŋɔi Jesu í jɛaa í ni, inɛ iyi í bim fei á ɡbɔ idem, nɔ Baam á bi lafɛ̃ɛ nɔ amu do Baam nɔu fei aa ka na ka ce bi ku wa si idɔi lafɛ̃ɛ.
Inɛ iyi kù bim, lafɛɛ kaa jirima idem pai. Nɔ ide iyi ì waa ɡbɔ ŋau ihɛ̃ ŋa, kù jɛ idei amu takam, amma idei Baabai. Nŋui í bɛm wa.
Ide ŋau ihɛ̃ fei ǹ wa n sɔ̃ ŋɛi hai waati iyi ǹ wa inɔ nŋɛ ihɛ̃.
Amma Hundei Ilaaɔ̃, Woo mua ɡbuɡbãu, á maa kɔ ŋɛ si mii fei, nɔ ku maa ye ŋɛ ɡiɡii ide ŋa iyi ǹ tako ǹ sɔ̃ ŋɛ fei. Nŋui Baaba á bɛ nŋɛ wa do irim nɔu.
Laakai ku sũi ǹ wa n jɔ̀ nŋɛ. Bɛi amu takam ǹ wɛɛò laakai ku sũ, bɛɛbɛ mɔi an jɔ̀ iŋɛ mɔ í wɛɛò laakai ku sũ. Nɔ laakai ku sũ iyi an mu nŋɛu kaa jɛ bɛi ti andunya. Na nŋu, i maà wɛɛò inɔ ku fɔ ŋa, nɔ i maà jɔ̀ ziɡi nŋɛ ku da.
Ì ɡbɔ ŋa iyi ǹ sɔ̃ ŋɛ ǹ ni ǹ wa n koo amma an nyi wa bi tu ŋɛ má. Bii ì bim ŋa aa wɛɛ do inɔ didɔ̃ ŋa do iyi ǹ wa n bɔ bi Baaba, domi nŋui í rem.
Na ŋɔi í ce ǹ wa n sɔ̃ ŋɛ hai nsɛi hee ide ŋau ku maa ce, ku ba bii ideu í na í ce i dasim naanɛ ŋa.
N kaa n ba n sɔ̃ ŋɛ ide nkpɔ má si na iyi í jɔ̀ Seetam ilaalui andunyau wa naa, amma kù nɛ ɡbuɡbã kãma sim.
To, i dede ka nɛ ku ba inɛi andunya ŋa a mà iyi ǹ bi Baaba nɔ ǹ wa n ce fei ndɛɛ si bɛi Baaba í nam woodaɛ.
Si anyii nŋu nɔ Jesu í sɔ̃ ŋa má í ni, amui ǹ jɛ icui jĩi ndii rezɛ̃ɛ nɔ Baam mɔi í jɛ woo loɡooɛ.
Amaawɔm ŋa iyi a ci ya so fei, nŋui í ya da ŋa ku nyɔ ŋa. Amaawɔ ŋa iyi à waa so mɔ í ya kɔta ŋai ku ba kuso nŋa ku kɔ̃ɔsi.
Iŋɛ í má tã do saabui ide iyi ǹ sɔ̃ ŋɛ.
I jɔ̀ i má sim ŋa, nɔ amu mɔ an má si ŋɛ. Si bɛi amaawɔ kaa yɔkɔ ku so iso do araɛ bii kù jɛ wa má si icui jĩi, bɛɛbɛ mɔi iŋɛ taka nŋɛ i kaa yɔkɔ i so bii i kù waa má sim ŋa.
Amui ǹ jɛ icui jĩi ndii rezɛ̃ɛ, iŋɛ mɔi ì jɛ amaawɔɛ ŋa. Inɛ iyi wa má sim nɔ amu mɔ ǹ wa n má si lafɛ̃ɛ, á so iso nkpɔ. Amma bii kù jɛ do amu i kaa yɔkɔ i ce nɡɔɡɔ ŋa.
Inɛ iyi kù waa má sim aa nyaai a nyɔɔ bɛi à ya nyɔ amaawɔi jĩi ŋa. Si anyiɛ, bii à ɡbɛ nɔ a tɔtɔɔ ŋa a dasi ŋa ina a jo.
Bii ì waa má sim ŋa nɔ idem í wa si ŋɛ i tɔɔ mii iyi ì bi fei ŋa aa ba ŋa.
Iso nkpɔ ku so nŋɛi á jɔ̀ irii Baam ku nɛ amboe. Bɛɛbɛ mɔi aa nyisiò inɛ ŋa iyi iŋɛu mɔcɔm ŋai.
Ǹ bi ŋɛi bɛi Baam mɔ í bim. I jɔ̀ i wa si kubim ŋa.
Bii ì waa jirima woodam ŋa, bɛɛbɛ mɔi aa wa si kubim ŋa, bɛi amu mɔ ǹ jirima woodai Baam nɔ ǹ wa si kubiɛ.
Ǹ sɔ̃ ŋɛ inɛ nŋu bɛi ku ba inɔ didɔ̃m ku wa si ŋɛ nɔ inɔ didɔ̃ nŋɛ ku kɔ̃.
Wooda iyi ǹ na ŋɛ wee, i ya bi njɛ ŋa bɛi ǹ bi ŋɛ.
Kubi nla ɡɔ kù wɛɛ iyi í re inɛ ku ku si aɡbɛi kpaasiɛ ŋa.
Bii ì waa ce iyi ǹ dasi ŋɛ ì jɛ kpaasim ŋai.
N kaa n kpe ŋɛ aru má, domi aru ci ya mà mii iyi lafɛ̃ɛɛ wa ce. Amma ǹ wa n kpe ŋɛ kpaasi ŋa si na iyi í jɔ̀ mii iyi ǹ ɡbɔ hai bi Baam fei, nŋui ǹ sɔ̃ ŋɛ bɛ.
Kù jɛ iŋɛi í cicaam, amma amui ǹ cica ŋɛ. Nɔ ǹ nya ŋɛ ikã ku ba i ya so iso iyi á kpɛ ŋa. Si bɛɛbɛ mii iyi aa tɔɔ Baaba do irim ŋa fei á mu nŋɛ.
Iyi ǹ wa n dasi ŋɛ nŋui í jɛ i ya bi njɛ ŋa.
Bii inɛi andunya ŋa à cé ŋɛ, i mà ŋa iyi amui à tako à cé.
Bii ì jɛ ti andunya ŋa, tilasi inɛi andunya ŋa aa bi ŋɛi, domi tu ŋai ì jɛ ŋa. Amma amu ǹ cica ŋɛi ǹ nya ŋɛ hai si andunya, nɔ i kù jɛ ti andunya má ŋa. Nŋui í jɔ̀ inɛi andunya ŋa à cé ŋɛ.
Nɔ i ye ɡiɡii ide iyi ǹ sɔ̃ ŋɛ ǹ ni woo ce icɛ ci ya la ku re lafɛ̃ɛɛ. Bɛɛbɛi si bɛi à wahalam aa wahala iŋɛ mɔ. Bii í jɛ à jirima idem, bɛɛbɛ mɔi aa jirima ide nŋɛ.
Amma mii ŋau bɛ fei aa ce nŋɛi na irim si na iyi í jɔ̀ a kù mà inɛ iyi í bɛm wa.
Bii n kù naa n kù sɔ̃ ŋa ide wo, dulum kaa wa si iri nŋa. Amma nsɛi a kù nɛ bɛi aa ce a ni aŋa a kù mà mà dulum nii.
Inɛ iyi í cém í cé Baam mɔi.
Inɛ kãma kù ce mii iyi ǹ ce si anini nŋa. Bii n kù ce mii ŋau bɛ wo, dulum du ŋa kaa wa si iri nŋa. Amma wee nsɛi à yɛ fei ndɛɛ nɔ do nŋu fei à cé amu do Baam.
Iyi bɛ í cei ku ba ide iyi à kɔ si tiai wooda nŋa ku kɔ̃ iyi í ni, à cém nɔ a kù mà iriò isɛɛ.
Amma an bɛ nŋɛ Hundei Ilaaɔ̃ wa, nŋui á jɔ̀ inɛ ŋa a mà ntɔu. Nŋui í jɛ Woo mua ɡbuɡbãu, nɔ hai bi Ilaaɔ̃ Baabai á naa. Bii í to wa nŋui á jɛ nŋɛ sɛɛdam.
Nɔ iŋɛ mɔ aa jɛa inɛ ŋa sɛɛdam ŋa, si na iyi í jɔ̀ awaòɛ ŋai à wɛɛ hai waati iyi ǹ sinti icɛm.
Ide ŋau ihɛ̃ fei ǹ sɔ̃ ŋɛi ku ba i maà koosɛ ŋa si naanɛ ku dasi nŋɛ.
Aa na a ɡanji ŋɛ ile bii à ya ce kutɔtɔɔ ŋa ku bɔ. Nɔ awaati wa naa iyi inɛ ŋa aa kpa inɛ ɡɔ nŋɛ ŋa, nɔ aa maa tamaa bɛi Ilaaɔ̃i aŋa à waa cea icɛ.
Aa ya maa ce bɛɛbɛi si na iyi í jɔ̀ a kù màm hee má jɛ Baaba.
Ǹ wa n sɔ̃ ŋɛ ide ŋau ihɛ̃i ku ba bii awaatiu í to wa i ye ɡiɡi ŋa iyi ǹ tako ǹ sɔ̃ ŋɛ tã. Ŋɔi Jesu í sɔ̃ ŋa má í ni, n kù sɔ̃ ŋɛ ide ŋau ihɛ̃ hai sinte domi awaɛ ŋai à wɛɛ.
Wee nsɛi ǹ wa n bɔ bi inɛ iyi í bɛm wa, nɔ baa inɛ akã nŋɛ kù beem iwoi ǹ wa n bɔ.
Amma ideu ihɛ̃ iyi ǹ sɔ̃ ŋɛ nŋui í fɔ inɔ nŋɛ kaa kaa, ma irei.
Do nŋu fei, ntɔi ǹ wa n sɔ̃ ŋɛ, bii ǹ koo aranfãani nŋɛi. Aranfãani nŋɛi, domi bii ǹ koo an bɛ nŋɛ Woo mua ɡbuɡbãu wa, amma bii n kù koo kaa naa bi tu ŋɛ.
Waati iyi á to wa nŋui á nyisi inɛi andunya ŋa iyi à jɛ ilu dulum ŋa, nɔ ku jɔ̀ inɛ ŋa a mà mii iyi í jɛ dee dee, nɔ ku jɔ̀ a mà iyi Ilaaɔ̃ á kiiti inɛ ŋa.
Á nyisi ŋa iyi à jɛ ilu dulum ŋa si na iyi í jɔ̀ a kù dasim naanɛ.
Á jɔ̀ á mà mii iyi í jɛ dee dee si na iyi í jɔ̀ ǹ wa n bɔ bi Baaba nɔ i kaa yɛm má ŋa.
Nɔ á jɔ̀ a mà iyi Ilaaɔ̃ á kiiti inɛ ŋa domi í kiiti Seetam ilaalui andunya tã mɔm.
Ǹ nɛ mii nkpɔ iyi an sɔ̃ ŋɛ má amma ideu í re ŋɛ titã.
Waati iyi Hundei ntɔ á to wa, nŋui á jɔ̀ i mà ntɔu fei ŋa. Kaa fɔ ide do yiikoi nŋu takaɛ, ide ŋa iyi í ɡbɔ do iyi à na ku cei á sɔ̃ ŋɛ.
Nŋui á jɔ̀ irim ku nɛ amboe, domi idem nii á ɡbɔ ku sisi nŋɛ.
Mii iyi Baaba í nɛ fei, tom nii. Ŋɔi í ce ǹ ni Hundei Ilaaɔ̃u á ɡbɔ idem ku sisi nŋɛ.
Jesu í sɔ̃ ŋa í ni, bii í kɔ̃ɔsi keeke i kaa yɛm má ŋa, nɔ bii í ce sãa má aa yɛm ŋa.
Ŋɔi mɔcɔɛ ɡɔ ŋa à bee njɛ à waa ni, yoomai í jɛ yaasei ideu bɛ. Í ni bii í kɔ̃ɔsi keeke a kaa ka yɛ nŋu nɔ bii í ce sãa má aa ka yɛ nŋu. Yoomai í jɛ yaaseɛ. Í ni nŋu wa bɔ bi Baai nŋu. Yoomai í jɛ yaasei iyi bɛ mɔ má.
To, yoomai í jɛ yaasei bii í kɔ̃ɔsi keeke. A kù mà ide mii wa fɔ.
Wee Jesu í mà iyi à waa bi a bee nŋu ideu. Ŋɔi í ni, to, ǹ sɔ̃ ŋɛ ǹ ni bii í kɔ̃ɔsi keeke i kaa yɛm má ŋa, nɔ bii í ce sãa má aa yɛm ŋa, mà irei. Ideu bɛi ì waa bee ŋa?
Ntɔ ntɔ ǹ wa n sɔ̃ ŋɛ, aa kpata i weewea ŋa, amma á dɔ̃a inɛi andunya ŋa si. Aa wɛɛ do inɔ kufɔ ŋa, amma inɔ kufɔ nŋɛ á na ku kpaasi inɔ didɔ̃.
Bii inaabo í ɡulɛ wa bi ku bí, í ya nɛ inɔ ku fɔ si na iyi í jɔ̀ waatii ara kuroɛi í to wa. Amma bii í bí amau í ya ɡbɛjɛ ara kuroui domi inɔ didɔ̃ɛ í ya la do iyi í bí ama si andunya.
Bɛɛbɛi iŋɛ mɔ ì wɛɛò inɔ kufɔ si nsɛi ŋa. Amma an na n yɛ ŋɛ má, aa wɛɛò inɔ didɔ̃ ŋa, nɔ inɛ ɡɔ kaa yɔkɔ ku nya inɔ didɔ̃ nŋɛu.
Bii awaatiu í to wa, i kaa beem nkãma ŋa. Ntɔ ntɔ ǹ wa n sɔ̃ ŋɛi, mii iyi aa tɔɔ Ilaaɔ̃ Baaba do irim ŋa fei á mu nŋɛ.
Hee nsɛi i kù tɔɔ nɡɔɡɔ do irim ŋa. I tɔɔ, aa ba ŋa ku ba inɔ didɔ̃ nŋɛ ku kɔ̃.
Ŋɔi Jesu í sɔ̃ ŋa má í ni, ide ŋau ihɛ̃ fei nsɛi do mɔndai ǹ sɔ̃ ŋɛ. Amma awaati wa naa, iyi n kaa n sɔ̃ ŋɛ ide do mɔnda má. Ide iyi í jɛ idei Baaba an sɔ̃ ŋɛi sãa sãa do yaaseɛ.
Bii waatiu í to wa, aa tɔɔ Baaba do irim ŋa. N kaa n sɔ̃ ŋɛ n ni an tɔɔɛ na iri nŋɛ má,
domi Baaba takaɛ í bi ŋɛ. Í bi ŋɛ si na iyi í jɔ̀ iŋɛ mɔ ì bim, nɔ ì dasi naanɛ ŋa iyi hai bi tɛɛi ǹ naa.
Ntɔi, hai bi Baabai ǹ fita wa ǹ naa andunya. Nsɛi ǹ wa n jɔ̀ andunya ǹ wa n bɔ bi Baam.
Ŋɔi mɔcɔɛ ŋa à sɔ̃ɔ à ni, to, bɛbɛii ì waa fɔ ide do yaase si na iyi í jɔ̀ mɔnda kù wa si.
Nsɛi à mà iyi ì mà fei ndɛɛ, nɔ ì mà lasabui idɔ nwa baa bii a kù beeɛ ide ɡɔ. Ŋɔi í jɔ̀ à dasi naanɛ iyi hai bi Ilaaɔ̃i ì naa.
Ŋɔi Jesu í jɛ nŋa í ni, debɛi ì dasi naanɛ bɛbɛi ŋa?
I ce laakai ŋa. Awaati wa naa nɔ í to wa tã mɔm de, iyi inɛ ŋa aa jɔ̀ iŋɛ fei i fanɡaa i jɔ̀ amu akã i bɔ kpasɛ̃ ŋa. Do nŋu fei n kù jɛ amu akã, domi Baaba í wɛɛ do amu.
Ide ŋau ihɛ̃ ǹ wa n sɔ̃ ŋɛi ku ba i nɛ laakai ku sũ na anu akã iyi awaɛ ŋa à nɛ. Si andunyau ihɛ̃ aa yɛ ijuukpã ŋa, amma i maà mɔnɡɔ temua ŋa, domi ǹ kãmia andunya tã.
Iyi Jesu í fɔ bɛɛbɛ í tã, ŋɔi í wu iju lele í ni, Baaba, awaati í to. Jɔ̀ irii amu Amaɛ ku nɛ amboe ku ba amu mɔ n jɔ̀ titɛɛ ku nɛ amboe,
nɔ inɛ ŋa iyi ì nam fei n mu nŋa kuwɛɛ hai tã si bɛi ì muum yiiko si inɛ fei.
Kuwɛɛ hai tãui í jɛ inɛ ŋa a màɛ, awɔ Ilaaɔ̃ akã ilu ntɔu, nɔ a màm, amu Jesu Kirisi iyi ì bɛ wau.
Ǹ jɔ̀ iriɛ í nɛ amboe si ilɛu ihɛ̃, nɔ icɛ ŋa iyi í dasim ku ceu fei ǹ coo.
Baaba, nsɛi ǹ wa n tɔɔɛi, jɔ̀ n nɛ amboe bi tɛɛ bɛi ǹ tako ǹ nɛ wo hee a maa taka andunya.
Inɛ ŋa iyi ì cica hai si andunya ì nam, ǹ jɔ̀ à màɛ. Tɛɛi à jɛ wo, nɔ ì so ŋa ì nam. À nɔ à waa jirima ideɛ.
Nsɛi à mà mii iyi ì nam fei, hai bi tɛɛi í naa,
domi ide ŋa iyi ì sɔ̃m nŋui amu mɔ ǹ sɔ̃ ŋa, nɔ à ɡba ideu. À mà iyi ntɔ ntɔ hai bi tɛɛi ǹ naa nɔ à dasi naanɛ iyi awɔi ì bɛm wa.
Ǹ wa n tɔɔɛ na iri nŋa. Kù jɛ na irii inɛi andunya ŋai ǹ wa n tɔɔɛ, amma na inɛ ŋa iyi ì nam ŋai, domi aŋai à jɛ tɛɛ.
Mii iyi ǹ nɛ fei tɛɛi, nɔ mii iyi awɔ mɔ ì nɛ fei tom nii, nɔ irim í nɛ amboe na iri nŋa.
Nsɛi ǹ wa n nyi wa bi tɛɛ. Bii í kɔ̃ɔsi keeke n kaa n maa n wa si andunya má, aŋai aa maa wa si andunyau. Baaba kumá, deɡbe ŋa do ɡbuɡbãi iriɛ iyi ì nam, ku ba a jɛ akã si bɛi awaɛ à jɛ akã.
Waati iyi ǹ wɛɛ do aŋa ǹ deɡbe ŋa do ɡbuɡbãi iriɛ, iri iyi ì nam nɔu. Ǹ deɡbe ŋa nɔ si inɔ nŋa baa inɛ akã kù ce nfe, bii kù jɛ amai nfeu baasi. Bɛɛbɛi kukɔi ideɛ í kɔ̃.
Nsɛi ǹ wa n nyi wa bi tɛɛ. Ide ŋau ihɛ̃ si andunyau ihɛ̃i ǹ wa n fɔɔ, ku ba aŋa mɔ a kɔ̃ò inɔ didɔ̃ na irim.
Ǹ na ŋa ideɛ, nɔ inɛi andunya ŋa à cé ŋa si na iyi í jɔ̀ a kù jɛ ti andunya, si bɛi amu mɔ n kù jɛ ti andunya.
N kù wa n tɔɔɛ i nya ŋa hai si andunya, amma ǹ wa n tɔɔɛi i deɡbe ŋa ku ba Seetam inɛ laalɔu ku maà nɔ ŋa.
A kù jɛ ti andunya si bɛi amu mɔ n kù jɛ ti andunya.
Ideɛi í jɛ ntɔ. Jɔ̀ ideɛu ku nya ŋa ikã a jɛ titɛɛ.
Ǹ bɛ ŋai si andunya si bɛi awɔ mɔ ì bɛm si andunyau.
Na iri nŋai ǹ so aram ǹ naɛ ku ba aŋa mɔ a jɛ titɛɛ mam mam.
Kù jɛ aŋa akãi ǹ wa n cea kutɔɔ, amma do inɛ ŋa mɔ iyi aa na a dasim naanɛ na saabui ide nŋa.
Ǹ wa n tɔɔɛi aŋa fei a jɛ akã. Si bɛi awɔ Baaba ì wa sim, nɔ amu mɔ ǹ wa siɛ, jɔ̀ a jɛ akã si wa ku ba inɛi andunya ŋa a dasi naanɛ iyi awɔi ì bɛm wa.
Amboeɛ iyi ì jɔ̀ inɛ ŋa à yɛ sim, nŋui ǹ jɔ̀ à waa yɛ si aŋa mɔ ku ba aŋa mɔ a jɛ akã bɛi awaɛ à jɛ akã.
Jɔ̀ n wa si ŋa nɔ awɔ mɔ i wa sim ku ba a jɛ akã mam mam, nɔ inɛi andunya ŋa a mà iyi awɔi ì bɛm wa nɔ ì bi ŋai bɛi ì bim.
Baaba, ǹ bi inɛ ŋa iyi ì nam a maa wa bi tom bii an wa, ku ba a yɛ amboem, amboe iyi ì muum. Ì muum amboeui si na iyi í jɔ̀ ì bim hai waati iyi a kù taka andunya.
Baaba awɔ iyi ì jɛ dee dee, baa do iyi inɛi andunya ŋa a kù màɛ, amu ǹ màɛ, nɔ inɛ ihɛ̃ ŋa mɔ à mà iyi awɔi ì bɛm wa.
Ǹ jɔ̀ à màɛ, nɔ an kɔ̃ɔ nŋa si kumàɛ má ku ba kubi iyi ì bim ku wa si ŋa, nɔ amu mɔ n wa si ŋa.
Iyi Jesu í ce kutɔɔɛ í tã, ŋɔi í fita, nŋu do mɔcɔɛ ŋa à bɔ lambo ɡɔ iyi í wa icei ido iyi à ya kpe Sedorɔ̃ɔ. Ŋɔi í lɔ bɛ, nŋu do mɔcɔɛ ŋa.
Wee Zudasi inɛ iyi á zambaɛu mɔ í mà inyau, domi aŋaò ŋa à ya koo bɛ isɛ fɛɛfɛlo.
Ŋɔi í jɔ̀ Zudasi í bɔ bɛ do sooɡe ŋa do woo deɡbe kpasɛ̃i Ilaaɔ̃ ŋa iyi inɛ nɡboi woo weei Ilaaɔ̃ ŋa do Farisi ŋau à bɛ wau. À waa mu jĩnɛi iɡũ nŋa do fitila ŋa do ina juɡula ŋa.
Jesu í bɛi wa mà mii ŋa iyi á ba nŋu fei. Iyi à to wa ŋɔi í sɛkɛɛ si ŋa í bee ŋa í ni, yooi ì waa dɛ ŋa.
Ŋɔi à jɛaa à ni, Jesu inɛi Nazarɛtiui à waa dɛdɛ. Ŋɔi Jesu í ni, amui ihɛ̃ mɛɛ. Wee Zudasi inɛ iyi á zambaɛu, wa leekĩ bɛ aŋaò ŋa ajɔ.
Iyi Jesu í jɛ nŋa í ni, amui ihɛ̃, ŋɔi aŋa fei à sɛkɛɛ do anyi à koo à cuku ilɛ.
Ŋɔi Jesu í bee ŋa má í ni, yooi ì waa dɛ ŋa. Ŋɔi à ni, Jesu inɛi Nazarɛtiui à waa dɛdɛ.
Nɔ Jesu í ni, ǹ sɔ̃ ŋɛ tã ǹ ni amui ihɛ̃. To, bii amui ì waa dɛdɛ ŋa i jɔ̀ inɛ ŋa iyi à ɡbeu a nɛ.
Bɛɛbɛi ide iyi í tako í fɔu í kɔ̃ iyi í ni, Baaba, inɛ ŋa iyi ì nam fei baa inɛ akã nŋa kù ce nfe.
Wee Simɔɔ Piɛɛ í nɛ taakuba. Ŋɔi í yɔɔ í cafeò itĩ njɛi woo ce icɛi woo wee nlai Ilaaɔ̃u. Irii woo ce icɛui Malikusu.
Amma Jesu í sɔ̃ Piɛɛ í ni, sindo taakubaɛ si ankɔ̃ɔɛ. Ì waa tamaa n kaa n temuaò ijuukpã iyi Baaba í jilɛɛm nii?
Ŋɔi sooɡe ŋa do inɛ nɡbo nŋa do Zuifu woo deɡbe kpasɛ̃i Ilaaɔ̃ ŋau à mu Jesu à dũu.
Nɔ à tako à bɔòɛ bi Ani titã. Wee Aniu wa jɛ baai aboi Kaifu, iyi í jɛ woo wee nlai Ilaaɔ̃ si adɔ̃ nŋu.
Nɔ Kaifu í sɔ̃ Zuifu kpaasiɛ ŋau ideu ihɛ̃ wo í ni, aranfãani nwai inɛ akã ku ku si aɡbɛi dimi nwa.
Waati iyi à mu Jesu à waa nɛɛ ŋɔi Simɔɔ Piɛɛ do mɔcɔ mmu ɡɔ à waa tooɛ. Wee woo wee nlai Ilaaɔ̃u í mà mɔcɔ inɛ nŋu, ŋɔi í jɔ̀ mɔcɔu í ba í too Jesu í lɔò bantumai kpasɛ̃i woo wee nlau.
Amma Piɛɛ í ɡbe waduude andɛ koofa bɛ. Nɔ mɔcɔ iyi woo wee nlau í màu, í fita wa í naa í ba mudɛ̃ɛ iyi wa deɡbe koofau ide ku fɔ, nɔ í jɔ̀ Piɛɛ í lɔ.
Nɔ mudɛ̃ɛu í bee Piɛɛ í ni, kù jɛ awɔ mɔ inɛ akãi mɔcɔi mɔkɔui ya. Ŋɔi Piɛɛ í ni, aawo, kù jɛ amu.
Si bɛi tũtũ wa ceu, ŋɔi woo ce icɛ ŋa do woo deɡbe kpasɛ̃i Ilaaɔ̃ ŋau à leekĩ kɔkɔi ina nyɛnyɛ à waa nyia. Nɔ Piɛɛ mɔ í koo wa nyia bi tu ŋa bɛ ajɔ.
Ŋɔi woo wee nlai Ilaaɔ̃u í bee Jesu idei mɔcɔɛ ŋa do yaasei cio iyi wa kɔ si.
Ŋɔi Jesu í jɛaa í ni, ideu si bantumai ǹ sɔ̃ inɛ fei. Ǹ ya n kɔ inɛ ŋa si ciom nii ile bii à ya ce kutɔtɔɔ ŋa do si kpasɛ̃i Ilaaɔ̃, bii Zuifu ŋa fei à ya tɔtɔɔ. N kù fɔ ide kãma si asii.
Na mii í ce ì waa beem ide. Inɛ ŋa iyi à ɡbɔ idem, bee aŋa taka nŋa iyi ǹ sɔ̃ ŋa, aŋai aa mà mii iyi ǹ fɔ.
Iyi Jesu í fɔ bɛɛbɛ, ŋɔi inɛ akãi woo deɡbe kpasɛ̃i Ilaaɔ̃ ŋau í sambalaɛ í ni, woo wee nlaui ì waa jɛaa ide nfe nfe bɛɛbɛ?
Ŋɔi Jesu í jɛaa í ni, bii ide laalɔi ǹ fɔ, fɔɔ inɛ fei ku ɡbɔ. Amma bii í jɛ ide jiida mɔi ǹ fɔ, na mii í ce ì waa sambalam.
Nɔ Ani í jɔ̀ à dũu à bɔòɛ bi Kaifu, woo wee nlau.
Waati iyi Simɔɔ Piɛɛ í wa bɛ wa nyia inau ŋɔi à beeɛ à ni, kù jɛ awɔ mɔ inɛ akãi mɔcɔi mɔkɔui ya. Ŋɔi Piɛɛ í jã í ni, aawo, kù jɛ amu.
Wee woo ce icɛ akãi woo wee nlai Ilaaɔ̃u í wa bɛ. Wa jɛ nyaanzei inɛ iyi Piɛɛ í bu itĩɛu. Iyi í yɛ Piɛɛ ŋɔi í beeɛ í ni, n kù yɛɛ iŋɛò lambo bɛi?
Amma Piɛɛ í jã má í ni, aawo. Gbakã ŋɔi ajɛɛ wa kɔ.
Hai bi Kaifu bɛ, inɛ nɡboi Zuifu ŋau à bɔò Jesu bi ku kiitii ilu ilɛu bii Pilati í wa. Wee daadaakɔi. Aŋa taka nŋa a kù lɔ ile bi ku ce kiitiu ku ba aŋa a maà na a jɛ ilu riisi ŋa. A kù bi a jɛ ilu riisi domi à waa bi a ba a jɛ ijɛi jinɡaui Iku ku kuau.
Nŋui í jɔ̀ Pilati í fita wa í naa í ba ŋa í bee ŋa í ni, taale yoomai ì yɛ si mɔkɔu ŋa.
Ŋɔi à ni, bii kù ce laalɔ, a kaa ka daɛ si awɔ.
Ŋɔi Pilati í sɔ̃ ŋa í ni, iŋɛ taka nŋɛ i kooɛ i koo i kiiti do wooda nŋɛ. Amma à ni, iŋɛ inɛi Romu ŋa i kù na wa kpãa iyi aa ka kpaò amanɛ ŋa.
Bɛɛbɛi idei Jesu í ce ku nyisiò dimii iku iyi á ku.
Ŋɔi Pilati í lɔ ile bi ku ce kiitiu má í kpe Jesu í beeɛ í ni, awɔi ì jɛ ilaalui Zuifu ŋa?
Ŋɔi Jesu í ni, inɛ ɡɔi í sɔ̃ɛ bɛɛbɛ de, mà ì nɔ ì waa beei.
Amma Pilati í ni, amuu Zuifui ǹ bɛi ǹ mà? Dimiɛ ŋa do inɛ nɡboi woo weei Ilaaɔ̃ ŋai à muɛ à daam si awɔ. Mii ì ce.
Ŋɔi Jesu í jɛaa í ni, bommam kù jɛ ti andunya. Bii í jɛ ti andunyai, woo ce icɛm ŋa aa ja, a kaa jɛ a mum a na inɛ nɡboi Zuifu ŋau. Amma bommam kù jɛ ti andunya ihɛ̃.
Ŋɔi Pilati í beeɛ í ni, debɛi, awɔu ilaalui? Ŋɔi Jesu í jɛaa í ni, awɔi ì fɔ bɛɛbɛ. Ǹ naai si andunya, à bím nii n jɛ sɛɛdai ntɔ. Inɛ iyi í jɛ ti ntɔ fei á ɡbɔ idem.
Nɔ Pilati í beeɛ í ni, dimii mii mɔm nii à ya kpe ntɔ. Si anyii ide ŋau ŋɔi Pilati í fita má í bɔ bi Zuifu ŋau. Í sɔ̃ ŋa í ni, amu n kù yɛ taale kãma si mɔkɔu.
Amma si bɛi à nɛ dɔɔnɛɛ, an jɔ̀ nŋɛ inɛi piisɔ̃ɔ akã si jinɡaui Iku ku kua. Ì bi n jɔ̀ nŋɛ ilaalui Zuifu ŋau?
Ŋɔi aŋa fei à wasi ku dɔ̃ anu do ɡbuɡbã à waa ni aŋa a kù bi mɔkɔu bɛ. À waa ni Barabasii aŋa à bi. Wee Barabasiu í ya ce ilei.
Ŋɔi Pilati í jɔ̀ à cã Jesu do kpɔtɔɔ.
Ŋɔi sooɡe ŋa à ba fulai aɡũ à daa Jesu si iriɛ, nɔ à daa si kumboo nkpa ɡɔ má à waa yaakoɛò.
Ŋɔi à ya sɛkɛɛ siɛ wa à naa a maa coo fɔɔ a maa ni, fɔɔ ilaalui Zuifu ŋa. Nɔ a maa sambalaɛ.
Ŋɔi Pilati í fita wa ma í sɔ̃ zamaau í ni, wee an fitaò nŋɛ mɔkɔu wa ku ba i mà ŋa iyi n kù yɛ siɛ kurara ɡɔ.
Ŋɔi í fitaò Jesu wa do fulai aɡũu do kumboo nkpaɛ. Ŋɔi Pilati í sɔ̃ ŋa í ni, mɔkɔu wee.
Iyi inɛ nɡboi woo weei Ilaaɔ̃ ŋau do woo deɡbe kpasɛ̃i Ilaaɔ̃ ŋau à yɔɔ ŋɔi à wasi ku la à waa ni, kpakpaɛ si jĩi. Ŋɔi Pilati í sɔ̃ ŋa í ni, iŋɛ taka nŋɛ, i ɡba i kpakpaɛ si jĩi ku ɡaau. Amma amu n kù yɛ siɛ taale ɡɔ.
Ŋɔi Zuifu ŋau à sɔ̃ɔ à ni aŋa à nɛ wooda ɡɔ, nɔ si woodai aŋau í ɡbe de a kpaai domi wa ni nŋuu amai Ilaaɔ̃i.
Iyi Pilati í ɡbɔ ideu, njo í muu má hee í caa.
Ŋɔi í bɔò Jesu bi ku ce kiitiu má í koo í beeɛ í ni, hai iwoi ì waa naa ntɔ ntɔ. Amma Jesu kù jɛaa mɔm.
Ŋɔi Pilati í beeɛ í ni, baa amu takam i kaa bam ide ku fɔ? I kù mà iyi ǹ nɛ kpãa n jɔ̀ɛ, nɔ ǹ nɛ kpãa má n kpakpaɛ si jĩi ku ɡaaui?
Ŋɔi Jesu í jɛaa í ni, i kaa nɛ ɡbuɡbã kãma sim, bii kù jɛ Ilaaɔ̃i í naɛ wa. Nŋui í jɔ̀ inɛ iyi í dasim si awɔɛ, dulum dɛɛ í re baa tɛɛ.
Iyi Pilati í ɡbɔ bɛɛbɛ, ŋɔi wa ce kookaai ku ba ku jɔ̀ɔ. Amma Zuifu ŋau à dɔ̃ anu à waa ni, bii ì jɔ̀ mɔkɔu bɛ, i kù jɛ kpaasii ilaalu nlai Romu má. Inɛ iyi í ce araɛ ilaalu fei mbɛɛi ilaalu nlai Romuui í baa í jɛ.
Iyi Pilati í ɡbɔ ideu, ŋɔi í jɔ̀ à fitaò Jesu nɔ í buba si kitãi woo kiitiu iyi í wa inya bii à ya kpe Tintim ndii kuta. Amma do fee Ebɛɛ, Gabatai à ya kpe inyau.
Wee à wa si ajɔ iyi bii iju í má á jɛ ajɔi kusĩmi. Ajɔi kusĩmiu alɛi á sinti, nɔ inɛ ŋa à wasi ku ce sɔɔlui jinɡaui Iku ku kuau. Nɔ waati bɛɛbɛ zakai dasãi. Ŋɔi Pilati í sɔ̃ Zuifu ŋau í ni, ilaalu nŋɛ wee.
Amma à wasi ku dɔ̃ anu à waa ni, kpaa. Kpakpaɛ si jĩi ku ɡaau. Ŋɔi Pilati í bee ŋa í ni, bɛirei í ce ì bi n kpakpa ilaalu nŋɛ si jĩi ku ɡaau. Ŋɔi inɛ nɡboi woo weei Ilaaɔ̃ ŋau à jɛaa à ni, a kù nɛ ilaalu mmu ɡɔ bii kù jɛ ilaalu nlai Romu.
Ŋɔi Pilati í da nŋa Jesu si awɔ ku ba a kpakpaɛ si jĩi ku ɡaau. Nɔ à mu Jesu à nɛò.
Nɔ à kãa Jesu jĩi ku ɡaauu í so í fitaò hai inɔ ilu í bɔò hee inya iyi à ya kpe inyai kokoi iri. Do feei Ebɛɛ, Gɔɔɡɔtai à ya kpe inyau.
Bɛi à kpakpaɛ si jĩi ku ɡaauu. Nɔ à kpakpa inɛmɔkɔ minji ɡɔ ŋa bɛ má, inɛ akã do awɔ canɡaɛ, inɛ akã mɔ do awɔ njɛɛ nɔ Jesu í wa anini nŋa.
Ŋɔi Pilati í jɔ̀ à kɔ ide ɡɔ si jĩi ɡɔ à masi antai jĩi ku ɡaauu. Kukɔu í ni, Jesu inɛi Nazarɛti, ilaalui Zuifu ŋa.
Zuifu nkpɔ í ka kukɔu domi inyau kù jĩò inɔ ilu. Nɔ à kɔɔ do feei Ebɛɛ do Latɛ̃ɛ do Gɛrɛki.
Ŋɔi inɛ nɡboi woo weei Ilaaɔ̃ ŋau à sɔ̃ Pilati à ni, maà ti i kɔ i ni, ilaalui Zuifu ŋa, amma kɔ i ni, í ni nŋu í jɛ Ilaalui Zuifu ŋa.
Ŋɔi Pilati í ni, iyi ǹ kɔ tã ǹ kɔɔi.
Iyi sooɡe ŋau à kpakpa Jesu à tã ŋɔi à so jaaɛɛ ŋa à kpɔ̃ɔ ikɔ mɛɛ, sooɡe fei í so ikɔ akã akã. Nɔ à so ibɔ sisɔɛu má. Ibɔu kù nɛ aɡbɛi ku sɔ domi à wɔ̃ɔi hai lele hee ku bɔ ilɛ. Iyi à so ibɔu
ŋɔi à ni, ka maà ɡa ibɔu, amma ka ta si kpasa ka cɔ ti inɛ iyi á jɛ. Nɔ bɛɛbɛi à ce. Bɛɛbɛi kukɔi idei Ilaaɔ̃ í kɔ̃ tenɡi bii í ni, aŋa duusɔ̃ɔ à kpɛ̃ jaaɛm ŋa. Nɔ à ta si ibɔ nlam kpasa.
Wee iyei Jesu do ifɔi iyeɛ, do Maari aboi Kopa, do Maari inɛi Madala, à waa leekĩ bi jĩi ku ɡaaui Jesu.
Ŋɔi Jesu í yɛ iyeɛ bɛ, do mɔcɔ iyi í biu à waa leekĩ kɔkɔi njɛ, nɔ í sɔ̃ iyeɛ í ni, abooyi, inɛ ihɛ̃i í baa í jɛ bɛi amaɛ.
Ŋɔi í sɔ̃ mɔcɔu í ni, abou ihɛ̃ bɛi iyeɛi í baa í jɛ. Hai ajɔ nŋui mɔcɔu í ɡbãa í bɔòɛ kpasɛ̃ɛ wa woo.
Si anyii nŋu, si bɛi Jesu í mà iyi bɛbɛi fei ndɛɛ í kpa iri mbɛ, ŋɔi í ni, aɡbɛ wa kpam. Í fɔ bɛɛbɛi ku ba kukɔi idei Ilaaɔ̃ ku kɔ̃.
Wee caka ɡɔ í wa bɛ í nɛ atɛ̃ kukã bam bam. Ŋɔi à dĩ kanya si amaawɔi jĩi ɡɔ à sɔsi atɛ̃ kukãu à waa too si ɡɛlɛi Jesu.
Iyi Jesu í tiɛ atɛ̃ kukãu ŋɔi í ni, ǹ kpa irii icɛm nii mbɛ. Nɔ í kɔmba iriɛ í ku.
Si bɛi à wa si sɔɔlui ajɔi kusĩmiu, Zuifu ŋau a kù waa bi ajɔu ku to wa ku ba iku ŋau si jĩi ŋau bɛ, domi ajɔu ajɔ nla ɡɔi. Nŋui í jɔ̀ à koo à tɔɔ Pilati ku jɔ̀ a cɛ kutɛi inɛ ŋa iyi à kpakpa ŋau, nɔ a nya ŋa hai bɛ.
Na ŋɔi í ce sooɡe ŋau à cɛ kutɛi inɛ sinteu do inɛ minjisiau, aŋa iyi à kpakpa do Jesu ajɔu.
Amma waati iyi à to bi Jesu, à ba í ku tã, nɔ a kù cɛ kutɛɛ má.
Amma inɛ akãi sooɡe ŋau í ɡũ kpakpaa cinɡaɛ do kaka, ŋɔi ɡbakã njɛ do inyi wa jo wa.
Amu Zãa ǹ yɛ iyi bɛ fei, nɔ ǹ wa n jɛa inɛ ŋa sɛɛdaɛ, sɛɛdam nɔu ntɔi. Ǹ mà kam kam iyi ntɔi ǹ wa n fɔ, nɔ ǹ wa n fɔi ku ba iŋɛ mɔ i dasi naanɛ ŋa.
A kù cɛ kutɛɛ ŋa nɔ iyi bɛ í cei ku ba kukɔi idei Ilaaɔ̃ ku kɔ̃ iyi í ni, baa kũkũ akãɛ kaa lɛɡɛ.
Nɔ kukɔi idei Ilaaɔ̃ í ni má, aa cɔ inɛ iyi aŋa taka nŋa à ɡũu.
Si anyii nŋu, Zozɛfu inɛi Arimateeu í koo í tɔɔ Pilati ku jɔ̀ nŋu ku nya ikui Jesu. Wee Zozɛfu mɔ mɔcɔi Jesui, amma si asiii, domi wa ce njoi inɛ nɡboi Zuifu ŋa. Nɔ Pilati í jɛaa si. Na ŋɔi í jɔ̀ Zozɛfu í koo í nya ikui Jesuu.
Nikodɛmu iyi í bɔ bi Jesu idũ ɡɔ wo, í si Zozɛfu. Nɔ wa mu tulare dimi ikã ikã minji, akã mirui à ya kpoo, akã mɔ aloɛ. Kuwoɛ í to zakai kilo kuntaa.
Inɛ minji ŋau à so ikui Jesu à woo do jaaɛ fũfũ ɡɔ ŋa nɔ à fãsi tulareu. Si dɔɔnɛi Zuifu ŋa bɛɛbɛi à ya ce bii à waa si iku.
Lambo ɡɔ í wa tenɡi bii à kpakpa Jesu si jĩi nɔu. Si inɔ lambou à ɡbe isai kuta ɡɔ bɛ kù kpɛ titã, nɔ a kù si inɛ ɡɔ si bɛ.
Bɛi à koo à si Jesu si na iyi í jɔ̀ tenɡi bɛ kù jĩ, nɔ à bi a suu ɡbãa ɡbãa hee ajɔi kusĩmiu ku maa to wa.
Ajɔ amaazuma daadaakɔ waati iyi iju kù má sãa sãa, ŋɔi Maari inɛi Madalau í bɔ bi balɛu. Nɔ í ba wee à tale kutau hai andɛ balɛu.
Ŋɔi í sɛi í bɔ bi Simɔɔ Piɛɛ do bi mɔcɔ iyi Jesu í bi jiidau, í sɔ̃ ŋa í ni, à nya ikui Lafɛ̃ɛ hai inɔ balɛ nɔ a kù mà bii à dasi.
Ŋɔi Piɛɛ do mɔcɔu à fita à bɔ bi balɛu.
Aŋa minji fei à sɛi ajɔ, amma mɔcɔu í sɛi í cua Piɛɛ, nŋui í tako í to bi balɛu.
Nɔ í bate í nante si balɛu, nɔ í yɛ jaaɛ ŋau wa jilɛ, amma kù lɔ.
Ŋɔi Simɔɔ Piɛɛ wa baa do anyi. Iyi í to wa nɔ í lɔ inɔ balɛu. Nɔ í yɛ jaaɛ ŋau wa jilɛ,
do manɡo iyi à tako à dĩò iriɛu. Amma manɡou kù waa jilɛ inya akã do jaaɛ ŋau, wa woi ikpa akã.
Ŋɔi mɔcɔ iyi í tako í to bi balɛu, nŋu mɔ í lɔ. Iyi í yɛ mii ŋau nɔ í dasi naanɛ.
Mɔcɔ ŋau a kù tako a kù ɡbɔ yaasei kukɔi idei Ilaaɔ̃ wo iyi í ni kù nɛ bɛi á ce iyi Jesu kù jĩ hai si balɛ.
Ŋɔi mɔcɔ ŋau à sinda à bɔ kpasɛ̃.
Amma Maari wa leekĩ waduude kɔkɔi balɛu wa kpata. Si bɛi wa kpatau ŋɔi í bate í nante inɔ balɛu.
Nɔ í yɛ amaleka minji ɡɔ ŋa à waa dasi nyau fũfũ à waa buba tenɡi bii ikui Jesu wa sũ wo, inɛ akã ikpa iri, inɛ akã mɔ ikpa kutɛ.
Nɔ à beeɛ à ni, abooyi, na mii í ce ì waa kpata. Ŋɔi í jɛ nŋa í ni, à so ikui Lafɛ̃ɛm hai ihɛ̃i nɔ n kù mà bii à dasiɛ.
Iyi í fɔ bɛɛbɛ í tã, ŋɔi í sinda nɔ í yɛ Jesu wa leekĩ bɛ. Amma kù mà mà Jesui.
Ŋɔi Jesu í beeɛ í ni, abooyi, na mii í ce ì waa kpata. Yooi ì waa dɛ. Ŋɔi Maari í tamaa bɛi woo deɡbe lamboui. Ŋɔi í sɔ̃ɔ í ni, mɔkɔɔyi, bii awɔi ì soo, sɔ̃m bii ì jilɔɔ n koo n soo.
Ŋɔi Jesu í ni, Maari. Ŋɔi Maari í sinda siɛ í sɔ̃ɔ do feei Ebɛɛ í ni, Rabuni, waatɔ Mɛɛtu.
Ŋɔi Jesu í sɔ̃ɔ í ni, jɔ̀m, maà lum, domi n kù bɔ lele bi Baam titã. Amma bɔ bi mɔcɔm ŋa, sɔ̃ ŋa i ni ǹ wa n bɔ bi Ilaaɔ̃. Nŋui í jɛ baam, nɔ í jɛ baai iŋɛ mɔ.
Ŋɔi Maari inɛi Madalau í koo í sɔ̃ mɔcɔ ŋau í ni nŋu í yɛ Lafɛ̃ɛ. Nɔ wa sisi nŋa ide iyi Jesu í sɔ̃ɔ.
Ajɔ amaazumau iyi alɛ í lɛ ŋɔi mɔcɔ ŋau à tɔtɔɔ si ile ɡɔ nɔ à sɔkɔ ɡambou domi à waa ce njoi inɛ nɡboi Zuifu ŋau. Ŋɔi Jesu í faata wa í leekĩ si anini nŋa. Nɔ í sɔ̃ ŋa í ni, laakai ku sũ ku wɛɛ nŋɛ.
Iyi í sɔ̃ ŋa bɛɛbɛ í tã ŋɔi í nyisi ŋa awɔɛ ŋa do kpakpaa cinɡaɛu. Nɔ inɔi mɔcɔ ŋau í dɔ̃ iyi à yɛ Lafɛ̃ɛ.
Ŋɔi Jesu í sɔ̃ ŋa má í ni, laakai ku sũ ku wɛɛ nŋɛ. Si bɛi Baaba í bɛm wa, bɛɛbɛ mɔi amu mɔ ǹ bɛ ŋɛ.
Iyi í fɔ bɛɛbɛ í tã ŋɔi í fufu ŋa í ni, i ɡba Hundei Ilaaɔ̃ ŋa.
Inɛ iyi ì kpa idei dulum dɛɛ ŋa, Ilaaɔ̃ mɔ á kpaai. Inɛ mɔ iyi ì ni dulum ndɛɛ í jɛ idei iriɛ ŋa, lafɛ̃ɛ á maa wɛɛò ndɛɛi.
Wee Tomaa inɛ akãi mɔcɔ maateeji ŋa iyi à ya kpe Sìkàu kù wa inɔ nŋa si waati iyi Jesu í naa si ŋau.
Ŋɔi mɔcɔ ŋa iyi à ɡbeu à sɔ̃ɔ à ni, à yɛ Lafɛ̃ɛ. Amma Tomaa í sɔ̃ ŋa í ni, nɔ n kù yɛ aɡbɛi ponti ŋau si awɔɛ ŋa nɔ n kù dasi amaawɔm si aɡbɛi pontiu nɔ n kù dasi awɔm si dalai jujui kpakpaa cinɡaaɛu n kaa n dasi naanɛ pai.
Zakai azuma akã má à tɔtɔɔ má si inɔ ile. Tomaa í wa inɔ nŋa. Nɔ à cĩmbo ɡambo ŋa. Amma Jesu í faata si anini nŋa wa má nɔ í ni, laakai ku sũ ku wɛɛ nŋɛ.
Nɔ í sɔ̃ Tomaa í ni, cɔ awɔm ŋa nɔ i dasi amaawɔɛ si bɛ. Naaò awɔɛ wa má i luò cinɡaam. Jɔ̀ sika sikau bɛ, dasi naanɛ.
Ŋɔi Tomaa í jɛaa í ni, awɔi ì jɛ Aɔ̃ Lafɛ̃ɛm.
Ŋɔi Jesu í sɔ̃ɔ í ni, debɛi ì dasi naanɛ si na iyi í jɔ̀ ì yɛm, ma irei. Ilu inɔ didɔ̃ ŋai inɛ ŋa iyi a kù yɛm nɔ do nŋu fei à dasi naanɛ.
Maamaake nkpɔi Jesu í ce má si wajui mɔcɔɛ ŋa iyi a kù kɔ si tiau ihɛ̃.
Amma ide iyi ihɛ̃ ŋai à kɔ ku ba i dasi naanɛ ŋa iyi Jesui í jɛ Kirisi Amai Ilaaɔ̃ ku ba naanɛ iyi ì dasiɛ ŋau ku jɔ̀ i ba kuwɛɛ hai tã ŋa.
Si anyii nŋu, Jesu í nyisi araɛ bi mɔcɔɛ ɡɔ ŋa má kɔkɔi tenku iyi à ya kpe Tiberia. Do yaase bɛi í nyisiò araɛ wee.
Simɔɔ Piɛɛ do Tomaa iyi à ya kpe Sìkàu do Nataniɛli inɛi Kana si ilɛi Galilee do amai Zebedee ŋa do mɔcɔ minji mmu ɡɔ ŋa má, aŋa fei à wa inya akã bɛ.
Ŋɔi Simɔɔ Piɛɛ í sɔ̃ ŋa í ni, ǹ wa n bɔ cɔcɔ. Nɔ à ni, aa ka siɛ. Nɔ à fita ɡbakã à lɔ akɔi inyi ɡɔ idũ à nɛ. Amma idũ ajɔ nŋu a kù mu nkãma.
Iyi iju wa bɔ ku má, ŋɔi à yɛ Jesu wa leekĩ itĩi tenkuu bɛ, amma a kù mà mà nŋui.
Ŋɔi Jesu í bee ŋa í ni, iŋɛ awaasũ ŋau bɛ, i kù mu nkãma ŋa de. Ŋɔi à ni, aawo.
Ŋɔi í sɔ̃ ŋa í ni, i dasi taao nŋɛ inɔ inyi do ikpa awɔ njɛi akɔi inyiu, aa mu cɛ̃ɛ ŋa. Nɔ à sɔ taao nŋa inɔ inyi nɔ à mu cɛ̃ɛ hee à mɔnɡɔ ku faa wa.
Mɔcɔ iyi Jesu í bi jiidau í sɔ̃ Piɛɛ í ni, Lafɛ̃ɛ mbɛ. Iyi Simɔɔ Piɛɛ í ɡbɔ iyi Lafɛ̃ɛi, ŋɔi í dasi ibɔɛ domi basĩi í wɛɛ wo. Nɔ í dasi inyiu wa bɔ bi tɛɛ.
Amma mɔcɔ ŋa iyi à ɡbeu à to wa ice do akɔi inyiu, à waa fa taao nŋa iyi í kɔ̃ do cɛ̃ɛu. Kujĩ nŋa do ice kù re mɛɛtu cĩɔ.
Iyi à kita wa ilɛ nɔ à yɛ ina nyɛnyɛ ɡɔ bɛ cɛ̃ɛ wa banda si, nɔ pɛ̃ɛ wa jilɛ bɛ.
Ŋɔi Jesu í sɔ̃ ŋa í ni, i naaò cɛ̃ɛ ɡɔ ŋa iyi ì mu wa nsɛiu ŋa.
Nɔ Simɔɔ Piɛɛ í koo í lɔ akɔi inyiu nɔ í fa taaou wa ilɛ. Taaou í kɔ̃ do cɛ̃ɛ nla ŋa. Kukpɔ nŋa í to cĩɔ do ciitaa do mɛɛta. Do iyi í kpɔ bɛɛbɛ fei taaou kù ɡa.
Ŋɔi Jesu í sɔ̃ ŋa í ni, i naa i nya sɔnda ŋa. Nɔ baa mɔcɔ akã kù jɛ ku beeɛ ku ni, awɔi yoo, domi à mà iyi Lafɛ̃ɛi.
Ŋɔi Jesu í koo í so pɛ̃ɛu do cɛ̃ɛu í na ŋa.
Isɛ ɡbɛɛtasiaɛi mbɛ bɛi iyi Jesu í nyisi mɔcɔɛ ŋa araɛ hai waati iyi í jĩ hai si balɛ.
Iyi à nya sɔnda à tã ŋɔi Jesu í bee Simɔɔ Piɛɛ í ni, Simɔɔ amai Zãa, ì bim í re inɛ ihɔ̃ ŋa? Nɔ Piɛɛ í jɛaa í ni, oo Lafɛ̃ɛ. Ì mà iyi ǹ biɛ. Ŋɔi Jesu í sɔ̃ɔ í ni, ɡbɔa ama anɡudãm ŋa.
Nɔ í beeɛ má isɛ ɡbeejisia í ni, Simɔɔ amai Zãa, ì bim? Nɔ Piɛɛ í jɛaa í ni, oo Lafɛ̃ɛ. Ì mà iyi ǹ biɛ. Ŋɔi Jesu í sɔ̃ɔ í ni, ɡbã anɡudãm ŋa.
Nɔ í sisi í beeɛ má isɛ ɡbɛɛtasia í ni, Simɔɔ amai Zãa, ì bim? Nɔ inɔi Piɛɛ í fɔ do si bɛi í beeɛ isɛ ɡbɛɛtasia í ni, ì bim? Ŋɔi Piɛɛ í jɛaa í ni, Lafɛ̃ɛ, ì mà fei ndɛɛ, ì mà kam kam iyi ǹ biɛ. Nɔ Jesu í sɔ̃ɔ í ni, to, ɡbã anɡudãm ŋa.
Ntɔ ntɔ ǹ wa n sɔ̃ɛi, waati iyi ì wɛɛ awaasũ ì ya dĩa araɛ wondo nɔ i bɔ bii ì bi. Amma bii ì naa ì ɡbo, aa tɛ ikpaɛi nɔ inɛ ɡɔ ku dĩɛ nɔ ku bɔòɛ bii i kù bi.
Do ideu bɛi Jesu í fɔ yaase bɛi Piɛɛ á na ku ku ku nyisiò amboei Ilaaɔ̃. Iyi í fɔ bɛɛbɛ í tã nɔ í sɔ̃ɔ í ni, toom wa.
Ŋɔi Piɛɛ í sinda, nɔ í yɛ mɔcɔ iyi Jesu í bi jiidau wa naa do anyi nŋa. Mɔcɔu nŋui í tako í ɡbesi ɡɛndɛi Jesu waati iyi à waa jɛ í beeɛ í ni, Lafɛ̃ɛ, yooi á zambaɛu.
Iyi Piɛɛ í yɛ mɔcɔu ŋɔi í bee Jesu í ni, Lafɛ̃ɛ, mɔkɔu ihɛ̃ mɔ ni, bɛirei ti nŋu mɔ á yɛ.
Ŋɔi Jesu í jɛaa í ni, baa bii ǹ bi n jɔ̀ ku maa wɛɛ hee n koo n nyiò wa mái, iwoi í yɛɛ. Awɔ de, toom wa.
Ŋɔi laabaaui ideu í fanɡaa si inɔi woo dasi Jesu naanɛ ŋau à be ni mɔcɔu kaa ku. Amma Jesu kù ni kaa ku, nŋu de í ni, baa bii ǹ bi n jɔ̀ ku maa wɛɛ hee n koo n nyiò wa mái, iwoi í yɛɛ.
Mɔcɔ iyi Jesu wa fãau amu Zãai. Nɔ amu takam nii ǹ wa n jɛ sɛɛdai ide ŋau, amu iyi n kɔ tiau ihɛ̃, à nɔ à mà iyi sɛɛdam í jɛ ntɔ.
Mii nkpɔ nkpɔ í wɛɛ má iyi Jesu í ce. Bii í jɛ à kɔ fei ndɛɛ akã akã, n kù tamaa mà andunyau ihɛ̃ á to inɛ ŋa a ba bii aa jilɛ tia ŋa iyi aa kɔ ŋau fei.
Baakɔɔm, Teofili, Si tia sintem ǹ kɔ mii iyi Jesu í ce do cio iyi í ya maa kɔa inɛ ŋa si fei hai sinteɛ,
hee í koo í to ajɔ iyi Ilaaɔ̃ í soo lele. Hee ku maa nɛ, inɛ ŋa iyi í cica wo à jɛ woo bɛ ŋau, í ba ŋa ide ku fɔ do ɡbuɡbãi Hundei Ilaaɔ̃ í sɔ̃ ŋa bɛi aa ce.
Si anyii ikuɛ í nyisi ŋa araɛ si afei ajɔ ciiji isɛ fɛɛfɛlo ku jɛ nŋa sɛɛda iyi kù nɛ sika sika iyi nŋu í wɛɛ. À yɔɔ nɔ í ce nŋa faajii bommai Ilaaɔ̃.
Ajɔ nŋu ɡɔ, si bɛi Jesu do mɔcɔɛ ŋa à wa inya akã í sɔ̃ ŋa í ni, i maà tekĩ hai Zeruzalɛmu ŋa, amma i deɡbe amua iyi Ilaaɔ̃ Baaba í wãò ŋɛu, amua iyi ǹ tako ǹ sɔ̃ ŋɛ ideɛu.
Zãa nŋu, inyii í dasi ŋɛ wo, amma si ajɔ minjiu ihɛ̃ aa da nŋɛ si Hundei Ilaaɔ̃.
Ŋɔi woo bɛ ŋa iyi aŋaò Jesu ŋa à wa inya akãu à beeɛ à ni, Lafɛ̃ɛ, bɛbɛii aa teese i jilɛ bommai Izirɛli?
Ŋɔi Jesu í jɛ nŋa í ni, kù jɛ baa nŋɛ i mà ajɔu walakɔ i mà yaase bɛi mii ŋau bɛ á na ku ce ŋa. Ilaaɔ̃ Baabai í jilɛ iyi bɛ ŋa do yiikoɛ.
Amma aa ba ɡbuɡbã ŋa waati iyi Hundei Ilaaɔ̃ á naa si ŋɛ. Aa jɛa inɛ ŋa sɛɛdam ŋa si ilui Zeruzalɛmu, do si ilɛi Zudee fei, do si ilɛi Samari hee ku bɔ do kɔɔi andunya fei.
Iyi Jesu í fɔ ideu í tã, ŋɔi à waa cɔɔ nɔ à ba wee Ilaaɔ̃ í soo ikpa lele nɔ kudũi ijĩ ɡɔ í jɔ̀ a kù yɔɔ má.
Waati iyi à waa cɔɔ wa nɛ ikpa lelei Aɔ̃, ŋɔi ɡbakã à yɛ woo dasi ibɔ fũfũ minji ɡɔ ŋa bɛ à waa leekĩ kɔkɔ nŋa.
Ŋɔi inɛ ŋau à ni, iŋɛ inɛi Galilee ŋa, na mii í ce ì leekĩ ì waa cɔ lele ŋa. Jesuu bɛ iyi Ilaaɔ̃ í so ikpa lele hai bi tu ŋɛu á nyi wa má do yaase bɛi ì yɔɔ í nɛò leleu ŋa.
Iyi inɛ ŋau à fɔ bɛɛbɛ à tã, ŋɔi woo bɛ ŋau à sinda wa hai iri kutai Olivie bii à wau à nyi wa Zeruzalɛmu. Iri kutau í wa kɔkɔi iluu zakai kilo akã.
Iyi à to Zeruzalɛmu ŋɔi à ɡũ lelei ile ku kpɛkɛ bii à ya maa wau. Aŋa iyi à tɔtɔɔ bɛu wee, Piɛɛ do Zãa, do Zaaki, do Anderee, do Filipu, do Tomaa, do Baatelemi, do Matie, do Zaaki amai Alifee, do Simɔɔ iyi í ya jabua ilɛɛ do Zudu amai Zaaki.
Do anu akãi inɛ ŋau fei à ya tɔtɔɔ a maa ce kutɔɔ do himma, aŋa do ifɔi Jesu ŋa do Maari iyeɛ do inaabo ɡɔ ŋa má.
Ajɔ nŋu ɡɔ woo dasi Jesu naanɛ ŋau à tɔtɔɔ má. Kukpɔ nŋa í to zakai amanɛ cifa. Ŋɔi Piɛɛ í dede í leekĩ si anini nŋa í ni,
iŋɛ kpaasim ŋa, Hundei Ilaaɔ̃i í jɔ̀ Davidi í fɔ idei Zudasi wo, nŋu iyi í cuaa inɛ ŋa iyi à mu Jesuu, nɔ ideu kù nɛ bɛi á ce iyi kù ce.
Zudasiui í tako í jɛ inɛ akã nwa wo, nŋu mɔ í ya dasi icɛ nwa awɔ.
Fia iyi í ba na laalɔ iyi í ceu í raò iko ɡɔ. Ŋɔi í cuku, iriɛ í tako í to ilɛ nɔ inɔɛ í la, ifũɛ fei í fita.
Ŋɔi inɛ ŋa iyi à wa Zeruzalɛmu fei à ɡbɔ ideu. Na ŋɔi í jɔ̀ do fee nŋa à waa kpe ikou Akedama, waatɔ Ikoi njɛ̀.
Ideɛ iyi à kɔ si tiai iri kukɔ̃u wee. A jɔ̀ ideɛu ku kpɔò bomma. Inɛ ɡɔ ku maà buba bɛ má. Nɔ à kɔɔ má à ni, A jɔ̀ inɛ ɡɔ ku jɛ nsũɛ si icɛu.
Debɛi, ka dasi inɛ ɡɔ si inɔ nwa ku jɛ nsũi Zudasiu. Nɔ í ɡbe lafɛ̃ɛ ku jɛ inɛ iyi í yɛ kujĩi Lafɛ̃ɛ Jesu hai si balɛ bɛi awa mɔ. Nɔ lafɛ̃ɛ ku jɛ inɛ akãi inɛ ŋa iyi à ba wa kuwɛɛ ajɔ si waati kãma fei iyi Jesu í wɛɛ do awa si andunyau ihɛ̃, hai waati iyi Zãa í dasiɛ inyi hee í koo í bɔ lele.
<range>
Ŋɔi à cica amanɛ minji ɡɔ ŋa, irii inɛ akãi Zozɛfu iyi à ya kpe Baasaba, walakɔ Zusitu, inɛ minjisiau mɔ Matiasi.
Ŋɔi à ce kutɔɔ à ni, Lafɛ̃ɛ, awɔ iyi ì mà idɔi inɛ fei, nyisi wa inɛ iyi ì cica. Si inɔi mɔcɔ minjiɛ ŋau ihɛ̃
nyisi wa inɛ iyi ì bi ku jɛ nsũi Zudasi si icɛi woo bɛ ŋau, icɛ iyi Zudasi í jɔ̀ nɔ í koo í lɔ tenɡi bii í jɔ à dasiɛ.
Ŋɔi à ta nŋa kpasa. Nɔ kpasau í so Matiasi. Ŋɔi à dasiɛ si inɔi woo bɛ maatakã ŋau.
Iyi ajɔi Pantekotu í to, ŋɔi woo dasi Jesu naanɛ ŋau fei à tɔtɔɔ inya akã.
Gbakã ŋɔi à ɡbɔ iba ɡɔ í naa hai lele, í jɔ bɛi fufu nla, nɔ si inɔ ileu fei inɛ ŋa à ɡbɔ ibau.
Si anyiɛ ŋɔi à yɛ nɡɔɡɔ bɛi amɛi ina í na í lesi irii aŋa fei akã akã.
Ŋɔi aŋa iyi à wa bɛ fei à kɔ̃ò Hundei Ilaaɔ̃ nɔ à waa fɔ fee mmu ɡɔ ŋa, si bɛi Hundei Ilaaɔ̃ í mu nŋa aŋa fei ikã ikã.
Wee waati bɛɛbɛ Zuifu ɡɔ ŋa iyi à mà bɛɛrɛi Ilaaɔ̃ à naa hai ilɛ fei à wa Zeruzalɛmu.
Iyi à ɡbɔ ibau, ŋɔi zamaa nkpɔ nkpɔ í sɛi í koo í tɔtɔɔ bɛ nɔ à biti jiida jiida si na iyi í jɔ̀ à ɡbɔ woo dasi Jesu naanɛ ŋau à waa fɔ feei aŋa ikã ikã.
Ŋɔi í mu ŋa biti hee í caa, nɔ à bee njɛ à waa ni, inɛ ŋa iyi à waa fɔ ideu bɛ, n jɔ aŋa fei inɛi Galilee ŋai mɛɛ.
Nɔ bɛirei í ce awa fei à ɡbɔ à waa fɔ ide do fee nwa ikã ikã.
Si inɔ nwa inɛ ɡɔ ŋa à naai hai ilɛi Paati do hai Mɛdi do Elami, do hai ilɛi Mezopotami do Zudee do Kapadosi do Pontu do hai ilɛi Azii.
Inɛ ɡɔ ŋa mɔ hai ilɛi Firizii à naa do Panfili do Ezibiti do hai ikpa Libi iyi í wa kɔkɔi Sirɛni. Inɛ ɡɔ ŋa mɔ à naa hai Romu.
Inɛ ɡɔ ŋa Zuifu ŋai à bí ŋa, inɛ ɡɔ ŋa mɔ à waa too kucei Zuifu ŋa. Inɛ ɡɔ ŋa à naa hai ilɛi Kɛrɛti do hai Arabi. Do nŋu fei, awa fei à ɡbɔ à waa fɔ fee nwa ŋa ikã ikã à waa sisiò mii nla ŋa iyi Ilaaɔ̃ í ce.
Ŋɔi aŋa fei à biti hee a kù mà bɛi aa lasabu nɔ à bee njɛ à waa ni, yoomai í jɛ yaasei mii nɔu ihɛ̃.
Amma inɛ ɡɔ ŋa à yaako ŋa à waa ni, inɛ ŋau à mɔ atɛ̃i hee í caa.
Ŋɔi Piɛɛ í dede do woo bɛ maatakã ŋau ajɔ́ nɔ wa la hee lele í sɔ̃ zamaau wa ni, iŋɛ Zuifu ŋa do iŋɛ mɔ iyi ì wa Zeruzalɛmu fei, i sotĩ i ɡbɔ ŋa.
Ǹ bi i mà ŋa iyi inɛ ŋau ihɛ̃ a kù mɔ atɛ̃ si bɛi ì waa tamaa ŋau bɛ, domi à wɛɛ si daadaakɔ, baa isɔ mɛɛsã kù lɔ titã.
Amma iyi ì waa yɛ daakɔɔyiu ihɛ̃ ŋa, iyi walii Zoɛli í fɔu mbɛ iyi í ni,
Ilaaɔ̃ í ni, si ajɔi ankãanyi ŋau an daa inɛ fei si Hundem. Ama inɛmɔkɔ do ama inaabo nŋɛ ŋa aa ce walii. Awaasũ nŋɛ ŋa aa ya maa ce kuyɛ ŋa, Nɔ mɔkɔ nɡbo nŋɛ ŋa mɔ Ilaaɔ̃ á ba ŋa ide ku fɔ si ala.
Waati bɛɛbɛ, an dasi Hundem si inɛmɔkɔ do inaabo woo ce icɛm ŋa, Nɔ aa ce walii.
An nyisi mii maamaake ŋa ikpa lelei Aɔ̃, Nɔ an jɔ̀ inɛ ŋa a yɛ mii maamaake ŋa má si ilɛ. Inɛ ŋa aa yɛ njɛ̀ do ina do cuai ina.
Inunu á kuku inya Nɔ cukpa ku kpã bɛi njɛ̀. Si anyii nŋui ajɔi Lafɛ̃ɛ á to wa, ajɔ nla ilu amboeu.
Amma inɛ ŋa iyi à waa kpe Aɔ̃ Lafɛ̃ɛ fei aa ba faaba.
Iŋɛ inɛi Izirɛli ŋa, i sotĩ i ɡbɔ ideu ŋa. Ilaaɔ̃ í jɔ̀ ì mà yiikoi Jesu inɛi Nazarɛtiu ŋa na maamaake do nyinda ŋa iyi í jɔ̀ Jesu í ce si anini nŋɛ, si bɛi iŋɛ taka nŋɛ ì mà ŋa.
Jesuu, Ilaaɔ̃ takaɛi í lasabu hai sinte í jilɔɔ si a daa inɛ ŋa si awɔ. Nɔ iŋɛi ì daa ilu dulum ŋa si awɔ ì jɔ̀ à kpakpaɛ si jĩi ku ɡaau à kpaa ŋa.
Amma Ilaaɔ̃ í jũu hai si balɛ, í nyaa hai si wahalai iku domi iku kù nɛ ɡbuɡbã kãma siɛ hee ku ɡɛɛɛ bɛ.
Ideɛi Davidi í kɔ í ni, Ǹ wa n yɛ Aɔ̃ Lafɛ̃ɛ ajɔ fei, Domi í wa awɔ njɛm ku ba n maà n yaya.
Na ŋɔi í jɔ̀ idɔm wa dɔ̃, nɔ ǹ wa n fɔ ide do inɔ didɔ̃. Nɔ baa bii í jɛ an ku ǹ nɛ kpãa ku cɔ,
Domi awɔ Ilaaɔ̃ i kaa jɔ̀ hundem bi ku wai iku ŋa. Bɛɛbɛ mɔi i kaa jɔ̀ arai Inɛ Kumáɛ ku sãmi.
Ì nyisim kpãa iyi wa bɔɔm si kuwɛɛ. An wɛɛ do awɔ si inɔ didɔ̃.
Si anyii nŋu nɔ Piɛɛ í ni má, iŋɛ kpaasim ŋa, ǹ wa n sɔ̃ ŋɛ nɔ kù nɛ sika kãma, Davidi bala nwa í ku nɔ à suu. Balɛɛ mɔi í wa si anini nwa ihɛ̃ hee do nnyi fei, mà irei.
Amma si bɛi í jɛ walii, í mà iyi Ilaaɔ̃ í cea nŋu kuwãi ide ɡɔ do kuɡbasi í ni tɔkuɛ ɡɔ á na ku buba si kitãi bommaɛ.
Davidi í mà mii iyi á na ku ce. Na ŋɔi í jɔ̀ ide iyi í fɔ, iyi í ni Ilaaɔ̃ kaa jɔ̀ hundeɛ bi ku wai iku ŋa nɔ araɛ kaa sãmi, idei kujĩi inɛ iyi Ilaaɔ̃ í cicaui wa fãa.
Jesuu iyi ǹ wa n fɔ ideɛ, Ilaaɔ̃ í jũu hai si balɛ nɔ awa fei à jɛ sɛɛda.
Ilaaɔ̃ Baaba í soo lele nɔ í muaa Hundeɛ iyi í wãaò wo. Nɔ nŋu mɔ í mua awa mɔ Hundeu. Nŋui ì waa yɛ nɔ ì waa ɡbɔ ŋa bɛ.
Davidi takaɛ kù bɔ lelei Aɔ̃ amma í ni, Aɔ̃ Lafɛ̃ɛ í sɔ̃ Lafɛ̃ɛm í ni, Buba awɔ njɛm,
Hee n ce mbɛɛɛ ŋa Bi ku lesi isɛɛ.
Na ŋɔi í jɔ̀ í sĩa iŋɛ inɛi Izirɛli ŋa fei i mà iyi ihɛ̃ ŋa sãa sãa. Jesu iyi ì kpakpa si jĩi nɔu bɛ ŋa, nŋui Aɔ̃ í ce Lafɛ̃ɛ do Kirisi.
Iyi inɛ ŋau à ɡbɔ bɛɛbɛ ŋɔi ideu í to si ŋa ntɔ ntɔ, nɔ à bee Piɛɛ do woo bɛ iyi à ɡbe ŋau à ni, iŋɛ kpaasi nwa ŋa, bɛirei aa ka ce.
Ŋɔi Piɛɛ í sɔ̃ ŋa í ni, iŋɛ fei i kpaasi idɔ nŋɛ i jɔ̀ a dasi ŋɛ inyi do irii Jesu Kirisi ku ba Ilaaɔ̃ ku kpa idei dulum du ŋɛ, nɔ aa ba amuai Ilaaɔ̃ ma ŋa iyi í jɛ Hundeɛ.
Bɛɛbɛi á ce si na iyi í jɔ̀ Ilaaɔ̃ í ce nŋɛ kuwãɛ, iŋɛ do ama nŋɛ ŋa do inɛ ŋa iyi à wa hee jĩijĩ fei, inɛ ŋa iyi Aɔ̃ Lafɛ̃ɛ nwa á kpe fei.
Do ide ikã ikã nkpɔ nkpɔi Piɛɛ í jɛ nŋa do sɛɛda nɔ í mu nŋa ɡbuɡbã í ni, i nya ara nŋɛ ikã hai bi inɛ laalɔi nsɛi ŋau ihɛ̃ ku ba i ba faaba ŋa.
Ŋɔi à dasi inɛ ŋa iyi à ɡba idei Piɛɛu inyi. Ajɔ nŋu zaka bɛi amanɛ dubu mɛɛta í kɔ̃ɔsi si inɔi woo dasi Jesu naanɛ ŋau.
Nɔ à ya ɡbɔ cio iyi woo bɛ ŋau à ya maa kɔ ŋa siu fei, nɔ à ya maa wɛɛ do anu akã, à ya maa jɛ ijɛ iyi aa yeò ɡiɡii ikui Jesu, nɔ à ya maa ce kutɔɔ ajɔ.
Ŋɔi ideu í to si inɛ fei, nɔ Ilaaɔ̃ í jɔ̀ woo bɛ ŋau à wasi maamaake nkpɔ nkpɔ ku ce.
Woo dasi Jesu naanɛ ŋau fei à ce anu akã nɔ mii iyi à nɛ fei ti aŋa feii í jɛ.
Waati iyi inɛ ɡɔ í nɛ bukaatai nɡɔɡɔ fei à ya ta iko nŋa ŋai do mii ndu ŋa ŋa nɔ a na lafɛ̃ɛ fiau zaka bɛi í nɛ bukaataɛ.
Ajɔ fei à ya tɔtɔɔi si bantumai kpasɛ̃i Ilaaɔ̃. À ya tɔtɔɔ a maa jɛi si inɔ kpasɛ̃ nŋa ŋa do inɔ didɔ̃. Muafiti ci ya wa si.
À ya maa saabu Ilaaɔ̃ nɔ inɛ fei í mà bɛɛrɛ nŋa. Ajɔ fei inɛ ŋa à ya dasi naanɛi nɔ a ba faaba. Bɛɛbɛi Lafɛ̃ɛ Jesu í ya maa kɔ̃ɔsi kukpɔi woo dasiɛ naanɛ ŋau waati kãma fei.
Ŋɔi alɛ ajɔ nŋu ɡɔ zakai isɔ mɛɛta Piɛɛ do Zãa à waa bɔ kutɔɔ bantumai kpasɛ̃i Ilaaɔ̃.
Ŋɔi à yɛ mɔkɔ ɡɔ bɛ iyi à bí do wɛɛɡɛ. Ajɔ fei à ya na a jilɔɔi andɛi bantumai kpasɛ̃i Ilaaɔ̃ iyi à ya kpe andɛ Ku sĩau, ku maa bara waati iyi inɛ ŋa à waa lɔ.
Iyi í yɛ Piɛɛ do Zãa à waa lɔ bantumai kpasɛ̃u ŋɔi í tɔɔ ŋa a mua nŋu nɡɔɡɔ.
Ŋɔi Piɛɛ do Zãa à kãsiɛ iju, nɔ Piɛɛ í ni, cɔ wa.
Ŋɔi í cɔ ŋa do laakai domi wa tamaa nɡɔɡɔ si ŋa.
Amma Piɛɛ í sɔ̃ɔ í ni, n kù nɛ fia hee má jɛ wura, amma iyi ǹ nɛ an muuɛ. Do irii Jesu Kirisi inɛi Nazarɛtiu, dede i nɛ.
Ŋɔi í mu awɔ njɛi mɔkɔu í dedeɛ. Bɛ ɡbakã, isɛi inɛɛu do ikɔ̃i isɛɛ ŋau í ce ɡbuɡbã.
Ŋɔi í fo í dinɡa wa nɛ. Ŋɔi aŋaò ŋa fei à lɔ bantumai kpasɛ̃i Ilaaɔ̃ ajɔ́, ŋɔi í fo í dinɡa wa nɛ wa saabuò Ilaaɔ̃.
Ŋɔi inɛ fei í yɛ wa nɛ wa saabuò Ilaaɔ̃.
Si bɛi à mà iyi nŋui í ya tako ku maa buba andɛ kusĩai bantumai kpasɛ̃i Ilaaɔ̃ ku maa barau, ŋɔi biti í mu aŋa fei nɔ ideu í to si ŋa.
Ŋɔi mɔkɔ iyi í ba iriu kù jɛ kù nɛ hai bi Piɛɛ do Zãa. Aŋaò ŋa à wa ikpa akãi kpasɛ̃i Ilaaɔ̃ iyi à ya kpe bantumai Salomɔɔ. Nɔ inɛ ŋa iyi ideu í mu ŋa bitiu à sɛi à bɔ bi tu ŋa.
Iyi Piɛɛ í yɛ ŋa ŋɔi í sɔ̃ ŋa í ni, iŋɛ inɛi Izirɛli ŋa, bɛirei í ce ì biti ì waa cɔ wa bɛɛbɛ ŋa. Ì tamaa bɛi ɡbuɡbã nwai walakɔ daa jiida nwai í jɔ̀ mɔkɔu wa nɛ ŋa?
Aburahamu do Izaaki do Zakɔbu aŋa iyi à jɛ bala nwa ŋau, Aɔ̃ Lafɛ̃ɛ nŋai í jɔ̀ Jesu woo ce icɛɛ í nɛ amboe. Iŋɛi ì muu ì na inɛ nɡbo ŋa nɔ ì kɔsiɛ ŋa si wajui Pilati, baa do iyi Pilati wa bi ku jɔ̀ɔ wo.
Amma iŋɛi ì kɔsiɛ, nŋu iyi í jɛ Inɛ Kumá do Inɛ Dee deeu nɔ ì tɔɔ Pilati ku jɔ̀ nŋɛ woo kpa inɛu si aɡbɛɛ ŋa.
Si bɛɛbɛ ì kpa inɛ iyi í jɛ irii kuwɛɛu ŋa. Amma Ilaaɔ̃ í jũu hai si balɛ, nɔ awa à yɔɔ.
Jesuu do naanɛ iyi mɔkɔu ihɛ̃ í dasiɛ nŋui í jɔ̀ í ba ɡbuɡbã. Mɔkɔ iyi ì waa yɛ nɔ ì mà ŋau ihɛ̃, naanɛ iyi í dasi Jesuui í jɔ̀ í ba iri mam mam si wajui iŋɛ fei.
Nsɛi kpaasim ŋa, ǹ mà mii iyi ì cea Jesuu ŋa, ì cooi si nɡɔɡɔ hai mà ŋa, bɛɛbɛi do inɛ nɡbo nŋɛ ŋa fei.
Ilaaɔ̃ í jɔ̀ walii ŋau fei à tako à fɔ ideɛ wo. Nɔ bɛɛbɛ mɔi bɛi à fɔu fei í kɔ̃. Ide iyi à fɔu nŋui í jɛ à ni, kù nɛ bɛi á ce iyi inɛ iyi Ilaaɔ̃ í cicau kù yɛ ijuukpã.
Na nŋu, i kpaasi idɔ nŋɛ i sinda si Ilaaɔ̃ ŋa ku ba ku kpa idei dulum du ŋɛ.
Nɔ Ilaaɔ̃ ku mu nŋɛ kusĩmi jiida, nɔ ku bɛ Kirisi iyi í cicau wa ku jɛ tu ŋɛ, nŋu iyi í jɛ Jesuu.
Tilasii Jesu Kirisi ku maa wa lele hee awaati koo toò mii fei ku jɛ titɔ̃ si bɛi Ilaaɔ̃ í jɔ̀ walii kumáɛ ŋau à tako à fɔ wo.
Moizi, inɛ akã nŋa, í ni, Aɔ̃ Lafɛ̃ɛ nŋɛ á jɔ̀ walii ɡɔ ku fita hai si anini nŋɛ iyi á yɛ bɛi amu. Nɔ á sĩa i ɡbɔ mii iyi á sɔ̃ ŋɛ fei.
Inɛ iyi kù waa too si idei waliiu fei aa nyaa hai si inɔi zamaai Ilaaɔ̃i a kpaa.
Bɛɛbɛ mɔi Samuɛli do walii ŋa iyi à naa si anyiɛ, aŋa fei à tako à fɔ idei mii ŋa iyi wa ce nsɛiu ihɛ̃.
Mii iyi walii ŋau à ni Ilaaɔ̃ á ceu, iŋɛi wa cea. Nŋui í jɛ akabuu iyi Ilaaɔ̃ í dĩ do bala nŋɛ ŋa si waati iyi í sɔ̃ Aburahamu í ni, hai si dimiɛi an jɔ̀ inɛi andunya fei ku ba kuwee.
Bɛɛbɛi Ilaaɔ̃ í jɔ̀ woo ce icɛɛ í fita hai bi tu ŋɛ nɔ í bɔɔ wai ku ba ku wee nŋɛ ku ba iŋɛ fei i sinda i jɔ̀ laalɔ ku ce nŋɛ.
Si waati iyi Piɛɛ do Zãa à waa sɔ̃ zamaau ideu bɛɛbɛ, ŋɔi woo weei Ilaaɔ̃ ŋau do inɛ nɡboi inɛ ŋa iyi à ya maa deɡbe kpasɛ̃i Ilaaɔ̃u do Sadusi ŋa à sɛkɛɛ si ŋa wa.
Idɔ nŋa í kɔ̃ si na iyi í jɔ̀ mɔcɔ minji ŋau à waa kɔ inɛ ŋa si cio à waa sɔ̃ ŋa iyi Jesu í jĩ hai si balɛ, waatɔ iku ŋa aa yɔkɔ a nyi wa si kuwɛɛ má.
Ŋɔi à mu ŋa à cĩmbo ŋa si ile piisɔ̃ɔ hee iju kumá domi alɛ í lɛ tã.
Do nŋu fei, inɛ nkpɔ iyi í ɡbɔ ideu í dasi naanɛ. Nɔ kukpɔ nŋa í kɔ̃ɔsi hee í to zakai amanɛ dubu miu.
Iju kumáɛ ŋɔi inɛ nɡboi Zuifu ŋa do inɛ nɡbo bubu ŋa do woo kɔ inɛ ŋa si wooda ŋau à tɔtɔɔ Zeruzalɛmu.
Ŋɔi à tɔtɔɔ aŋa do woo wee nlau iyi à ya kpe Ani, do Kaifu do Zãa do Alesandu do inɛ ŋa iyi à ɡbe si nyaanzei woo wee nlau fei.
Ŋɔi à nya Piɛɛ do Zãa wa hai ile piisɔ̃ɔu à naa à leekĩ ŋa si waju nŋa nɔ à lɔsi ku bee ŋa à waa ni, do ɡbuɡbãi yooi, mà do irii yooi ì ceò mii nɔu bɛ ŋa.
Ŋɔi Piɛɛ í kɔ̃ò Hundei Ilaaɔ̃ nɔ í sɔ̃ ŋa í ni, iŋɛ ilaalu do inɛ nɡbo ŋau,
ì waa bee wa idei icɛ jiida ŋa iyi à cea wɛɛɡɛu ihɛ̃ do bɛi í ce í baò iri.
Na nŋu, í sĩa iŋɛ fei do inɛi Izirɛli ŋau fei i mà ŋa, mɔkɔ iyi wa leekĩ si waju nŋɛu bɛ, í ba irii do saabui irii Jesu Kirisi inɛi Nazarɛtiu, inɛ iyi ì kpakpa si antai jĩi ku ɡaauu ŋa nɔ Ilaaɔ̃ í jũu hai si balɛ.
Jesui kukɔu wa fãa iyi í ni, Kuta iyi woo ma ŋa à cau, Nŋui í baa í jɛ kuta sintei icui ile.
Woo faaba ɡɔ kù wɛɛ má bii kù jɛ nŋu akã, domi Ilaaɔ̃ kù na irii inɛ ɡɔ má si andunya iyi aa ka kpe ka baò faaba.
Iyi inɛ ŋau à ɡbɔ ideu ŋɔi à biti domi à yɛ wɔɔkɔi Piɛɛ do Zãa nɔ à mà ɡbakã iyi táaka ŋai iyi a kù ce baa cio. Ŋɔi à mà iyi aŋai à wɛɛ wo do Jesu.
Amma si bɛi à yɛ mɔkɔ iyi í ba iriu wa leekĩ do Piɛɛ do Zãa, nŋui í jɔ̀ a kù ba ide ɡɔ iyi aa ni má.
Ŋɔi à ni a fita hai ile kiitiu. Iyi à fita, inɛ ŋa iyi à ɡbe bɛu à waa busi njɛ aŋa duusɔ̃ɔ.
Ŋɔi à waa ni, bɛirei aa ka cea mɔkɔ ŋau ihɛ̃. Wee inɛi Zeruzalɛmu ŋa fei à mà iyi à ce maamaake nla nla ɡɔ, nɔ a kaa ka yɔkɔ ka jã.
Amma ka ɡanji ŋa ku ba ideu ku maà fanɡaa si inɛ ŋa iyi à ɡbe má, ka kɔ̀ nŋa do ijuukpã ku ba a maà sɔ̃ inɛ kãma ide do irii Jesu má.
Ŋɔi à kpe ŋa má nɔ à kɔ nŋa a fɔ ide do irii Jesu má hee má jɛ a kɔ inɛ ŋa si cioi ideɛ.
Amma Piɛɛ do Zãa à sɔ̃ ŋa à ni, i bee ara nŋɛ ide bii á jɛ dee dee si wajui Ilaaɔ̃ ka ɡbɔ ide nŋɛ nɔ ka jɔ̀ ti Ilaaɔ̃.
Awa de a kaa ka yɔkɔ ka coko do mii iyi à yɛ do iyi à ɡbɔ.
Ŋɔi à ɡbaɡba si ŋa má ntɔ ntɔ à bɛi à jɔ̀ ŋa. A kù ba yaase bɛi aa ce a fa itĩ nŋa si na iyi í jɔ̀ inɛ fei wa saabu Ilaaɔ̃ do mii iyi í ceu,
domi mɔkɔ iyi à faaba do maamaakeu, adɔ̃ɛ í re baa ciiji.
Ŋɔi Piɛɛ do Zãa à nyi bi kpaasi nŋa ŋa si waati iyi woo kiiti ŋau à jɔ̀ ŋa. Nɔ à koo à sisi nŋa ide iyi inɛ nɡbo ŋa do inɛ nɡboi woo weei Ilaaɔ̃ ŋa à sɔ̃ ŋau.
Iyi à ɡbɔ ideu ŋɔi aŋa fei à tɔɔ Ilaaɔ̃ do anu akã à ni, Aɔ̃ Lafɛ̃ɛ, awɔi ì taka lele do ilɛ do tenku do mii iyi í wa si fei.
Hundeɛi í jɔ̀ bala nwa Davidi woo ce icɛɛ í fɔ wo í ni, Na mii í ce idɔi inɛi dimi mmu ŋa í kɔ̃. Na mii í ce inɛ ŋa à waa ce anu tɔɔsi a ba a cea Ilaaɔ̃ laalɔ, nɔ wee mii ɡɔi iyi kaa yɔkɔ ku ce mɔm.
Amanlui andunya ŋa do ilu iri ŋa à dede nɔ à tɔtɔɔ Ku ba a ce iɡũ do Ilaaɔ̃ do inɛ iyi í cica.
Ilaaɔ̃ Baaba, ide iyi Davidi í fɔu bɛ ntɔi, domi Herodu do Pɔnsu Pilati à ce anu akã. À tɔtɔɔ do dimi mmu ŋa do inɛi Izirɛli ŋa si iluu ihɛ̃ à yɛ taalei Jesu woo ce icɛ kumáɛ iyi ì cica ì nya ikãu.
Bɛɛbɛi à ce, nɔ nŋu bɛ í jɔ̀ mii iyi ì jilɛ fei hai tako do iyi í jɛ idɔɔbiɛ í kɔ̃.
Na nŋu nsɛi, Lafɛ̃ɛ, ce laakaii ide ku fɔ nŋa nɔ i jɔ̀ awa woo ce icɛɛ ŋau ka sisi ideɛu do wɔɔkɔ nla nla.
Nyisi ɡbuɡbãɛ ku ba maamaake ŋa ku ce nɔ inɛ ŋa a ba iri do saabui irii Jesu woo ce icɛ kumáɛu.
Iyi à ce kutɔɔu à tã ŋɔi inya bii à tɔtɔɔu í yaya. Ŋɔi aŋa fei à kɔ̃ò Hundei Ilaaɔ̃ nɔ à wasi ku waazo idei Ilaaɔ̃ bɛbɛi do wɔɔkɔ.
Akpɔi woo dasi Jesu naanɛ ŋau í kɔ̃ɔsi nɔ aŋa fei à nɛ anu akã. Inɛ ɡɔ ci ya ni mii iyi nŋu í nɛ ti nŋu akãi amma mii iyi à nɛ fei ti aŋa feii.
Do ɡbuɡbã nla nlai woo bɛ ŋau à waa sisiò kujĩi Lafɛ̃ɛ Jesu hai si balɛ, nɔ didɔ̃ nla nlai Ilaaɔ̃ í wa si aŋa fei.
Inɛ ɡɔ kù jɛ are si inɔ nŋa, domi ajɔ minji do ajɔ minji fei inɛ ŋa iyi à nɛ iko do kpasɛ̃ ŋa fei à ya taai nɔ a naaò fiau wa,
a naa a na woo bɛ ŋau, nɔ a ce ikpɛ̃ɛ si bɛi bukaatai inɛ fei í to.
Bɛɛbɛi Jozɛfu, inɛi Levi ɡɔ iyi à bí Sipu, í ce. Nŋui woo bɛ ŋau à ya kpe Baanabasi, waatɔ woo mua inɛ ɡbuɡbã.
Í ta ikoɛ ɡɔ í naaò fiau wa í naa í na woo bɛ ŋau.
Amma mɔkɔ ɡɔ í wɛɛ iyi à ya kpe Ananiasi, aboɛ mɔ à ya kpoo Safira. Mɔkɔu í ta ikoɛ ɡɔ,
nɔ í jilɛ ikɔ akãi fiau ndɛɛ, iyi í ɡbeu mɔ í koo í na woo bɛ ŋau. Nɔ wee aboɛ í wɛɛò kumàsiɛ.
Iyi í na ŋa fiau ŋɔi Piɛɛ í beeɛ í ni, Ananiasi, bɛirei í ce ì jɔ̀ Seetam í lɔ si idɔɛ hee ì waa sɔa Hundei Ilaaɔ̃ ibo nɔ ì jɔ̀ bubui fiai ikou ndɛɛ.
Iko iyi ì tau awɔ si ì nɔɔ ba. Iyi ì taa ì tã, fiau kù jɛ titɛɛi? To, na mii í jɔ̀ ì ce dimii lasabuu ihɛ̃. Kù jɛ amanɛ ŋai ì sɔa ibo, Ilaaɔ̃i ì sɔa.
Iyi Ananiasi í ɡbɔ ideu ɡbakã ŋɔi í cuku tenɡi bɛ í ku. Ŋɔi inɛ ŋa iyi à ɡbɔ ideu fei njo í mu ŋa hee í caa.
Ŋɔi awaasũ ŋa à naa à wo ikuu do acɔ à koo à suu.
Si anyii isɔ mɛɛta má, ŋɔi aboɛ mɔ í lɔ wa. Wee kù mà mii iyi í ce mɔkɔi nŋu titã.
Ŋɔi Piɛɛ í beeɛ í ni, fia iyi mɔkɔɛ í naaò wau ihɛ̃, bɛɛbɛi ì ta iko nŋɛu ŋa? Ŋɔi Safira í jɛaa í ni, bɛɛ mbɛ.
Ŋɔi Piɛɛ í beeɛ í ni, bɛirei í ce iŋɛ minji fei ì ce anu akã i cɔ laakaii Hundei Aɔ̃ Lafɛ̃ɛ bɛɛbɛ ŋa. Cɔ, inɛ ŋa iyi à si mɔkɔɛ à wa andɛ koofa bɛ, aa si awɔ mɔ.
Bɛ ɡbakã ŋɔi abou mɔ í cuku si wajui Piɛɛ bɛ í ku. Ŋɔi awaasũ ŋau à lɔ bɛ à koo à ba í ku, ŋɔi à soo wa à naa à suu kɔkɔi mɔkɔɛ.
Ŋɔi njo í mu inɛi iɡbɛi Jesu ŋau ntɔ ntɔ do inɛ ŋa iyi à ɡbɔ ideu fei.
Ŋɔi woo bɛ ŋau à jɔ̀ maamaake do nyinda nkpɔ í wasi ku ce si wajui inɛ ŋa. Nɔ woo dasi Jesu naanɛ ŋau à ya tɔtɔɔ bantumai Salomɔɔ.
Inɛ kãma kù bi ku lɔ inɔ nŋa do muafiti domi à waa ce njo, amma do nŋu fei à waa saabu ŋa ntɔ ntɔ.
Amma kukpɔi inɛ ŋa iyi à dasi Lafɛ̃ɛ Jesu naanɛ ntɔ ntɔ í kɔ̃ɔsi wa koo, hai inɛmɔkɔ do inaabo ŋa.
Ŋɔi inɛ ŋa à wasi ku naaò bɔ̃ɔ ŋa wa si kpãa ŋa. À ya naa a jilɛ ŋai si daayi ŋa do si sɛ̃ɛ ŋa ku ba bii Piɛɛ wa lɔ ayaɛ ku bii inɛ ɡɔ ŋa si inɔ nŋa.
Ŋɔi inɛ nkpɔ í wasi ku naaò bɔ̃ɔ ŋa wa do inɛ ŋa iyi à nɛ inɛi inɔɔko ŋa hai ilɛɛkoi Zeruzalɛmu ŋa, aŋa fei à nɔ à ba iri.
Amma woo wee nlai Ilaaɔ̃u do inɛ ŋa iyi à wa si iɡbɛi Saduse ŋa iyi à wa bi tɛɛu fei à dedeò iɡu si ɡãmɛi woo bɛ ŋau.
Ŋɔi à mu ŋa ɡbakã à dasi ŋa piisɔ̃ɔ.
Ŋɔi idũu amalekai Aɔ̃ Lafɛ̃ɛ í naa í cĩ ɡamboi ile piisɔ̃ɔu í nya ŋa nɔ í sɔ̃ ŋa í ni,
i bɔ bantumai kpasɛ̃i Ilaaɔ̃ i koo i leekĩ bɛ ŋa nɔ i sisia inɛ ŋa idei kuwɛɛu fei.
Nɔ woo bɛ ŋau à ɡbɔ ideu. Amɛɛjuma ɡbakã ŋɔi à bɔ bantumai kpasɛ̃i Ilaaɔ̃ bɛ à wasi ku kɔ inɛ ŋa si cio. Wee waati bɛɛbɛ woo wee nlai Ilaaɔ̃u do inɛɛ ŋau à tɔtɔɔ nɔ à kpe iɡbɛi woo kiiti ŋau do inɛ nɡboi Izirɛli ŋa fei, à bɛi à bɛ woo deɡbe kpasɛ̃i Ilaaɔ̃ ŋau a koo a kpe woo bɛ ŋau wa hai ile piisɔ̃ɔ.
Amma iyi à to a kù yɛ woo bɛ ŋau ile piisɔ̃ɔ bɛ. Nɔ à nyi bi inɛ nɡbo ŋau má
à ni, iyi à to bɛ à ba ile piisɔ̃ɔu wa cĩmbo dim dim nɔ à ba woo deɡbe ŋau à waa leekĩ andɛ bɛ. Amma iyi à cĩ ɡambo ŋau a kù yɛ inɛ kãma ile bɛ.
Iyi inɛ nɡboi woo deɡbe kpasɛ̃i Ilaaɔ̃u do inɛ nɡboi woo wee ŋau à ɡbɔ ideu, ŋɔi à biti a kù mà bɛi ideu á kpa iri.
Ŋɔi inɛ ɡɔ í naa í sɔ̃ ŋa í ni, i ɡbɔ ŋa, inɛ ŋa iyi ì dasi piisɔ̃ɔ ŋau à wa bantumai kpasɛ̃i Ilaaɔ̃ à waa kɔ inɛ ŋa si cio.
Ŋɔi inɛ nɡboi woo deɡbe kpasɛ̃i Ilaaɔ̃u, nŋu do inɛɛ ŋa à koo à ɡbã ŋa à naaò ŋa wa bi inɛ nɡbo ŋau. Amma kù jɛ do ɡbuɡbã domi à waa ce njoi zamaau a maa na a ta ŋa kuta.
Iyi à naaò ŋa wa à leekĩ ŋa si wajui iɡbɛi woo kiiti ŋau nɔ woo wee nlai Ilaaɔ̃u í sɔ̃ ŋa
í ni, à kɔ̀ nŋɛ mam mam à ni i maà ya ce waazo do irii mɔkɔu má ŋa. Amma wee, ì ce waazo nŋɛ ì waa koo ŋa hee ì kɔ inɛi Zeruzalɛmu ŋa fei si cio nŋɛ nɔ ì waa bi i dasi wa taalei ikui mɔkɔu ŋa.
Ŋɔi Piɛɛ do woo bɛ kpaasiɛ ŋau à jɛ à ni, tilasi idei Ilaaɔ̃i aa ka jirima, kù jɛ ti amanɛ ŋa.
Aɔ̃ Lafɛ̃ɛi bala nwa ŋai í jĩ Jesuu hai si balɛ, inɛ iyi ì kpakpa si jĩi ì kpaa ŋau.
Ŋɔi Ilaaɔ̃ í soo lele í jilɔɔ awɔ njɛɛ ku jɛ ilaalu do Woo faaba nɔ ku muaò inɛi Izirɛli ŋa kpãa a kpaasi idɔ nŋa ku ba ku kpa idei dulum du ŋa.
Awai à jɛ sɛɛdai mii ŋau bɛ, awa do Hundei Ilaaɔ̃ iyi Ilaaɔ̃ í mua inɛ ŋa iyi à waa jirimaɛ.
Iyi à ɡbɔ ideu ŋɔi idɔ nŋa í kɔ̃ hee à waa dɛ a kpa ŋa.
Amma inɛ akã nŋa iyi à ya kpe Gamaliɛ í dede í leekĩ si aninii woo kiiti ŋau í ni a nya woo bɛ ŋau wa titã. Gamaliɛu Farisii wa jɛ do woo kɔ inɛ ŋa si wooda, nɔ í nɛ bɛɛrɛ ntɔ ntɔ bi inɛ fei.
Ŋɔi í sɔ̃ inɛ ŋau í ni, iŋɛ inɛi Izirɛli ŋa, i laakai ŋa do mii iyi ì waa bi i cea inɛ ŋau.
Kù kpɛ mɔm titã iyi mɔkɔ ɡɔ í naa ihɛ̃ à ya kpoo Tedasi nɔ í ya maa so araɛ lele bɛi inɛ nla ɡɔ nɔ amanɛ bɛi cĩɔ mɛɛ wa tooɛ. Amma à kpaa, nɔ mɔcɔɛ ŋau fei à fanɡaa, nɔ à ɡbɛjɛ ideɛ.
Si anyiɛ, waati iyi à na à waa ce kuka, ŋɔi mɔkɔ ɡɔ mɔ í naa à ya kpoo Zudasi inɛi Galilee. Nŋu mɔ í jɔ̀ inɛ nkpɔ nkpɔ wa tooɛ. Amma à kpa nŋu mɔ nɔ inɛ ŋa iyi à waa tooɛu fei à fanɡaa.
Na nŋu, bii í jɛ aa ɡbɔ idem ŋa, i jɔ̀ inɛ ŋau bɛ a nɛ ŋa. Bii í jɛ ideu do icɛ ŋa iyi à waa ceu hai bi amanɛ ŋai wa naa, á na ku kpa iri.
Amma bii kuce nŋau hai bi Ilaaɔ̃i wa naa, i kaa yɔkɔ i kãmia ŋa ŋa. I ce laakai i maà ti i na i maa ba Ilaaɔ̃ ku ja ŋa.
Nɔ à ɡbɔ ideɛ. Ŋɔi à kpe woo bɛ ŋau à cã ŋa do kpɔtɔɔ à ni a maà fɔ ide do irii Jesu má à bɛi à jɔ̀ ŋa.
Ŋɔi woo bɛ ŋau à nɛ hai bi iɡbɛi woo kiiti ŋau do inɔ didɔ̃ nla nla si na iyi í jɔ̀ Ilaaɔ̃ í ka ŋa si inɛ ŋa iyi à to a maa yaako ŋa na irii Jesu.
Ajɔ fei si bantumai kpasɛ̃i Ilaaɔ̃ do si inɔ kpasɛ̃ ŋa à ya maa ce waazoi laabaau jiidau nɔ a maa kɔ inɛ ŋa si cio waati kãma fei a maa ni Jesui í jɛ inɛ iyi Ilaaɔ̃ í cicau.
Waati bɛɛbɛ kukpɔi inɛ ŋa iyi à waa too kpãai Jesuu wa kɔ̃ɔsi. Ŋɔi Zuifu ŋa iyi à ya fɔ Gɛrɛkiu à waa ɡbaɡba si Zuifu alala ŋau domi si ijɛ iyi à ya maa kpɛ̃a jaaɔ̃ ŋa waati kãma fei à ya maa ɡbɛjɛ jaaɔ̃ nŋa ŋai.
Ŋɔi woo bɛ maateeji ŋau à tɔtɔɔ inɛ ŋa iyi à waa too kpãai Jesu ŋau fei à ni, kù sĩa ka jɔ̀ idei Ilaaɔ̃ ku waazo ka maa ce idei ijɛ ŋa.
Na nŋu, iŋɛ kpaasi nwa ŋa, i cica amanɛ mɛɛje si inɔ nŋɛ, inɛ ŋa iyi à waa jɛ nŋa sɛɛda jiida, iyi à kɔ̃ò Hundei Ilaaɔ̃ do bisi, nɔ ka kãa nŋa icɛu.
Amma awa taka nwa aa ka maa ce kutɔɔ nɔ ka maa waazo idei Ilaaɔ̃ waati kãma fei.
Inɛ ŋau fei à jɛsi ideu. Ŋɔi à cica Etiɛni iyi í kɔ̃ò Hundei Ilaaɔ̃ nɔ naanɛɛ í la. Si anyii nŋu nɔ à cica Filipu, do Pokɔɔ, do Nikanɔɔ, do Timɔɔ, do Pamenasi, do Nikola inɛi Antiɔsi iyi í too kucei Zuifu ŋa wo í bɛi í na í dasi Jesu naanɛu.
Ŋɔi à bɔò ŋa bi woo bɛ ŋau. Nɔ woo bɛ ŋau à ce kutɔɔ à le nŋa awɔ si iri ku ba a sintiò icɛ.
Bɛɛbɛ mɔi idei Ilaaɔ̃ í fanɡaa wa koo nɔ kukpɔi inɛ ŋa iyi à waa too kpãai Jesuu í kɔ̃ɔsi wa koo si ilui Zeruzalɛmu, nɔ woo weei Ilaaɔ̃ nkpɔ í dasi naanɛ.
Wee Etiɛni í nɛ ɡbuɡbã ntɔ ntɔ nɔ Ilaaɔ̃ í ceaa didɔ̃ nɔ í ce maamaake do nyinda nla ɡɔ ŋa si aninii inɛ ŋa.
Amma inɛ ɡɔ ŋa à ba Etiɛni kakɔɔ ku ce. Inɛ ŋau ɡɔɡɔ ŋa hai ilɛi Silisii à naa do hai ilɛi Azii, ɡɔɡɔ ŋa mɔ inɛi Sirɛni ŋai do Alesandiri, aŋai à jɛ inɛi iɡbɛi Zuifu ɡɔ ŋa iyi à ya kpe aru ŋa iyi à jɔ̀.
Amma a kù nɔɔ domi wa fɔ idei do bisi do ɡbuɡbãi Hundei Ilaaɔ̃.
Ŋɔi à mua mɔkɔ ɡɔ ŋa fia si asii ku ba a máa ide. Nɔ inɛ ŋa iyi à muaa fia ŋau à sɔ̃ inɛ ŋa à ni à ɡbɔ inɛɛu ihɛ̃ wa fɔ laalɔi Moizi do Ilaaɔ̃.
Bɛɛbɛi à dedeò idɔɔkɔ̃i inɛ ŋa, do inɛ nɡbo ŋa do woo kɔ inɛ ŋa si wooda ŋa. À sɛkɛɛ si Etiɛni nɔ à muu à bɔòɛ si wajui iɡbɛi woo kiiti ŋau.
Si anyiɛ ŋɔi à naaò mɔkɔ ɡɔ ŋa wa iyi à naa à máa ide à ni, inɛɛu ihɛ̃ waati kãma fei í ya maa fɔ laalɔi kpasɛ̃i Ilaaɔ̃u do woodai Moizi.
À ɡbɔ iyi í fɔ í ni Jesu inɛi Nazarɛtiu á lɛɡɛ kpasɛ̃u ihɛ̃ nɔ ku kpaasi dedemba ŋa iyi Moizi í sɔ̃ wa fei.
Inɛ ŋa iyi à wa si iɡbɛu fei à kãsi Etiɛni iju ŋɔi à yɛ wajuɛ wa daana bɛi wajui amaleka.
Ŋɔi woo wee nlai Ilaaɔ̃u í bee Etiɛni í ni, ideu ntɔi?
Ŋɔi Etiɛni í jɛaa í ni, iŋɛ baam ŋa do kpaasim ŋa, i ɡbɔ iyi ǹ wa n fɔ. Waati iyi Aburahamu bala nwa í wa ilɛi Mesopotami, Ilaaɔ̃ ilu amboe í naa bi tɛɛ. Waati bɛɛbɛ, kù bɔ Harãa titã.
Ŋɔi Ilaaɔ̃ í sɔ̃ɔ í ni, jɔ̀ ilɛi ideɛ do nyaanzeɛ ŋa nɔ i bɔ ilɛ bii an nyisiɛ.
Ŋɔi Aburahamu í fita hai ilɛi inɛi Kaladee ŋa nɔ í koo í buba Harãa. Hai bɛ, si anyii ikui baaɛu ŋɔi Ilaaɔ̃ í jɔ̀ í naa ilɛ bii ì wa nsɛi ŋau ihɛ̃.
Waati bɛɛbɛ kù muaa bii kãma si ilɛu, baa bii á lesi kutɛ titã. Amma do iyi Aburahamu kù bí fei Ilaaɔ̃ í ceaa kuwã í ni nŋu á muaa ilɛu nɔ ku jɛ ti nŋu do amaɛ ŋa.
Ŋɔi Ilaaɔ̃ í sɔ̃ Aburahamu má í ni, tɔkuɛ ŋa aa wa si ilɛ mmu ɡɔ, bɛi aa mu ŋa a jɛ aru a wahala ŋa zakai adɔ̃ cĩɔ mɛɛ.
Ilaaɔ̃ í nɔ í ni, amui an kiiti dimi iyi à mu ŋa aruu. Si anyii nŋu tɔkuɛ ŋau aa fita hai ilɛ bɛ a baa ilɛu ihɛ̃ bii aa tɔɔm.
Waati bɛɛbɛ Ilaaɔ̃ í na Aburahamu woodai banɡo ku dasi ku jɛ sɛɛdai akabuuɛ. Si anyiɛ ŋɔi Aburahamu í na í bí Izaaki nɔ í dasiɛ banɡo si ajɔ mɛɛjɔsiaɛ. Bɛɛbɛi Izaaki mɔ í cea Zakɔbu, nɔ Zakɔbu mɔ í cea ama maateejiɛ ŋa bɛɛbɛ, aŋa iyi à jɛ balai dimi maateejii Zuifu ŋa.
Amai Zakɔbu ŋau à waa ba Zozɛfu ifɔ nŋa iɡu ku ce nɔ à muu à taa inɛ ŋa iyi à waa bɔ ilɛi Ezibiti. Amma Ilaaɔ̃ í wa anyiɛ,
ŋɔi í nyaa hai si wahalaɛ fei. Í muaa bisi nɔ í jɔ̀ í nɛ bɛɛrɛ bi Faraɔ̃ ilaalui Ezibitiu. Ŋɔi Faraɔ̃ í coo minjisiaɛ si ilɛu nɔ í jɔ̀ í jɛ inɛ nɡboi kpasɛ̃ɛ má.
Ŋɔi ari í naa si ilɛi Ezibiti do si ilɛi Kanaã fei, í kpã inɛ ŋa iju ntɔ ntɔ. Bala nwa ŋau a kù ba baa mii iyi aa jɛ.
Ŋɔi Zakɔbu í ɡbɔ iyi ijɛ í wa ilɛi Ezibiti, nɔ í bɛ amaɛ ŋau bɛ ɡbakã akã, aŋa iyi à jɛ bala nwa ŋa.
Iyi à koo bɛ isɛ ɡbeejisia ŋɔi Zozɛfu í tusɛ araɛ bi iɡbãɛ ŋau do ifɔɛ, nɔ Faraɔ̃ mɔ í tɔtɔɔ í màò ŋa.
Ŋɔi Zozɛfu í sɔ̃ ŋa í ni a koo a kpe Zakɔbu baai nŋu wa do nyaanzeɛ ŋa fei. Wee inɛ ŋau à wɛɛi amanɛ kitaò fɛɛwa do miu.
Bɛɛbɛi Zakɔbu í bɔò Ezibiti. Bɛi í ku, bɛ mɔi bala nwa ŋau à ku.
Nɔ à so iku nŋa à bɔò Sikɛmu à koo à si ŋa si balɛ iyi Aburahamu í tako í ra bi amai Hemɔɔ ŋau.
Ide iyi Ilaaɔ̃ í wãò Aburahamuu, iyi waatii kuceɛ í maai wa inɛ nwa ŋa à kpɔ à waa kɔ̃ɔsi si ilɛi Ezibitiu.
Si anyii adɔ̃ nkpɔ nkpɔ inɛ mmu ɡɔ í naa í jɛ bomma, inɛ nŋu kù mà Zozɛfu.
Nŋui í dĩ ijui inɛ nwa ŋa nɔ í ce nŋa laalɔ, nɔ í nyi í tilasi ŋa má a nyɔ ama kpɔtɔɔ nŋa ŋa a ku.
Waati bɛɛbɛi à bí Moizi. Ama kpɔtɔɔi iyi í sĩa hee í caa. Ŋɔi à wòo bɛ si kpasɛ̃i baaɛ zakai cukpa mɛɛta.
Iyi à koo à jilɔɔ, ŋɔi ama inaaboi Faraɔ̃ í so ndɛɛ í muu bɛi amai nŋu takaɛ.
Ŋɔi à kɔa Moizi si bisii inɛi Ezibiti ŋau fei nɔ í baa í jɛ ilu ɡbuɡbã si ide ku fɔ do si kuceɛ.
Iyi Moizi í to adɔ̃ ciiji, ŋɔi í dasi idɔ nŋu koo cɔ inɛi Izirɛli ŋa dimiɛ ŋau.
Ŋɔi í yɛ inɛi Ezibiti ɡɔ wa kpã inɛ akã nŋa iju, ŋɔi í bɔ inɛɛu ku faaba nɔ í cã inɛi Ezibitiu í kpaa.
Í tamaa bɛi inɛi nŋu ŋa aa mà iyi Ilaaɔ̃ í bɛ nŋu wai nŋu ku na ku faaba ŋa, amma a kù mà.
Iju kumáɛ ŋɔi Moizi í yɛ inɛ Izirɛli minji ɡɔ ŋa iyi à waa ja. Ŋɔi wa bi ku la ŋa, nɔ í ni, kpaasim ŋa, iŋɛ iyi ì jɛ nyaanze akã ŋa, na mii í ce ì waa wahala njɛ bɛɛbɛ ŋa.
Ŋɔi inɛ iyi wa wahala kpaasiɛu í tale Moizi í ni, yooi í ceɛ inɛ nɡbo i na i kiiti nwa.
I bi i kpa amu mɔ bɛi ì kpa inɛi Ezibitiu anai?
Iyi Moizi í ɡbɔ ideu ŋɔi í sa í nɛ ilɛi Madiãa í koo wa jɛ inɛ njoo bɛ. Bɛi í so abo nɔ í bí ama inɛmɔkɔ minji.
Si anyii adɔ̃ ciiji ŋɔi ajɔ nŋu ɡɔ amaleka ɡɔ í naa bi tɛɛ si ɡbaau kɔkɔi ɡeetei Sinai. Amalekau í naai si ama wua tũtũ ɡɔ iyi í ce bɛi wa jo.
Iyi Moizi í yɔɔ ŋɔi í biti. Nɔ í sɛkɛɛ siɛ í bɔ ku cɔɔ, ŋɔi í ɡbɔ ide ku fɔi Aɔ̃ Lafɛ̃ɛ wa ni,
amui ǹ jɛ Ilaaɔ̃, Lafɛ̃ɛi Aburahamu do Izaaki do Zakɔbu, balaɛ ŋa. Ŋɔi Moizi í yaya do njo, kù waa bi inyau ku cɔ má.
Ŋɔi Aɔ̃ Lafɛ̃ɛ í sɔ̃ɔ í ni, bɔ́ baataɛ bɛ, domi inya bii ì waa leekĩu bɛ inya kumái.
Wee ǹ yɛ wahalai inɛm ŋa iyi à wa ilɛi Ezibiti. Ǹ ɡbɔ kukpata nŋa, nɔ ǹ kita wa n naa n faaba ŋa. To, nsɛi, naa wa, n bɛɛ Ezibiti.
Moiziu, iyi inɛi Izirɛli ŋa à kɔsi wo nɔ à nia, yooi í ceɛ inɛ nɡbo woo kiiti, nŋui Ilaaɔ̃ í bɛ ku jɛ inɛ nɡbo woo faaba nŋa do sobii amaleka iyi í naa bi tɛɛ si ama wuau.
Moiziu nŋui í nya inɛi Izirɛli ŋa hai ilɛi Ezibiti nɔ í ce nyinda ŋa do maamaake ŋa si ilɛu do si Tenku Nkpau do si ɡbaa zakai adɔ̃ ciiji.
Moizi takaɛ í nyi í sɔ̃ inɛi Izirɛli ŋau má í ni, Ilaaɔ̃ á bɛ si ŋɛ walii wa bɛi amu, iyi á jɛ inɛ akã nŋɛ.
Moizii í tako í wa bii inɛi Izirɛli ŋau à tɔtɔɔ si ɡbaau. Nŋui í wa afei bala nwa ŋa do amaleka iyi í baa ide ku fɔ si ɡeetei Sinaiu. Nɔ hai bi tɛɛi í ɡba idei kuwɛɛ í na wa.
Amma bala nwa ŋau a kù waa bi ideɛ ku ɡbɔ. À kɔsiɛ à waa bi a nyi ikpa ilɛi Ezibiti ma.
Ŋɔi í jɔ̀ à sɔ̃ Arɔ̃ɔ à ni, ce nwa iwɛ̃ iyi á cua nwa si kpãa domi Moiziu iyi í nya wa wa hai ilɛi Ezibiti a kù mà mii iyi í coo.
Ŋɔi à ce iwɛ̃ ɡɔ iyi í jɔ ama kɛtɛ, nɔ inɔ nŋa í dɔ̃ na icɛi awɔ nŋau nɔ à ceaa kuwee.
Na nŋu, Ilaaɔ̃ í fa araɛ hai bi tu ŋa nɔ í jɔ̀ à waa tɔɔ inunu do cukpa do andaiya ŋa. Ide nŋui à kɔ si tiai walii ŋau à ni, Ilaaɔ̃ í ni, Iŋɛ inɛi Izirɛli ŋa, kù jɛ amui í cea dimii kuwee ikã ikã Adɔ̃ ciiji si ɡbaa ihɛ̃ ŋa.
Amma iwɛ̃ ŋa iyi iŋɛ taka nŋɛ ì ce ŋai ì cea kuwee ŋa. Ilei acɔi iwɛ̃ Mɔlɔkui ì ya maa so ŋa do andaiyai iwɛ̃ Refãa. Na ŋɔi í jɔ̀ an jɔ̀ a mu ŋɛ a nɛò ŋɛ hee ilɛi Babilɔni.
Nɔ Etiɛni í ni má, bala nwa ŋau à nɛ ilei acɔ si ɡbaau, nŋui wa nyisi iyi Ilaaɔ̃ í wɛɛ do aŋa. Moizi í cooi bɛi Ilaaɔ̃ í nyisiɛ í ni ku coou.
Ilei acɔu, bala nwa ŋa iyi à naa si anyii inɛ sinte ŋau, aŋa do Zozue woo cua nŋa à soo à nɛò wa ilɛu ihɛ̃. Ilɛu Ilaaɔ̃i í lele dimi ŋa iyi à tako à wa si wo. Nɔ ilei acɔu í wa ihɛ̃ hee waatii ilaalu Davidi.
Si bɛi Davidi í ba didɔ̃i Ilaaɔ̃, nŋui í jɔ̀ í tɔɔɛ ku jɔ̀ nŋu ku maa ile tenɡi bii tɔkui Zakɔbu ŋa aa ya ɡulɛaa .
Amma Salomɔɔi í maa ileu.
Amma Ilaaɔ̃ kù nɛ saa. Ci ya wa si ile iyi amanɛ ŋa à ma. Bɛɛbɛi walii ɡɔ í tako í fɔ wo í ni,
Ilaaɔ̃ í ni, lelei í jɛ kitãi bommam, Nɔ ilɛ í jɛ bi ku lesi isɛm. Debɛi, dimii ile yoomai aa yɔkɔ i maam ŋa. Mà iwoi inya í wa bii an ya n sĩmi.
Kù jɛ amui ǹ ce fei ndɛɛ?
Nɔ Etiɛni í ni má, iŋɛ inɛ ku ɡaabu ŋai, idɔ nŋɛ do itĩ nŋɛ fei í le. Ì ya maa kɔsi Hundei Ilaaɔ̃ ŋai waati kãma fei. Iŋɛ mɔ ì waa ce bɛi bala nŋɛ ŋa à tako à ce wo.
Walii yooma ŋai bala nŋɛ ŋa a kù kpã iju. À kpa hee do inɛ ŋa iyi à fɔ kunaai Inɛ Dee deeu, inɛ iyi iŋɛ taka nŋɛ ì zambaɛ si nsɛi ì kpaa ŋau.
Iŋɛ iyi do saabui amaleka ŋau Ilaaɔ̃, í na ŋɛ woodaɛ, i kù too si woodau ŋa.
Iyi inɛ ŋau à ɡbɔ ideu ŋɔi idɔ nŋa í kɔ̃ si Etiɛni hee à waa ŋɔ amaawɔ nŋa ŋa.
Amma Etiɛni í kɔ̃ò Hundei Ilaaɔ̃ nɔ í cɔ lele, ŋɔi í yɛ amboei Ilaaɔ̃ nɔ í yɛ Jesu mɔ wa leekĩ do ikpa awɔ njɛɛ.
Ŋɔi í ni, i ɡbɔ ŋa, ǹ yɛ lele í cĩ nɔ Amai Amanɛ wa leekĩ do ikpa awɔ njɛi Ilaaɔ̃.
Amma à dĩ itĩ nŋa à bɛi à dɔ̃ anu nla nla nɔ à sɛi ajɔ à koo à wo siɛ.
Ŋɔi à faa hai inɔ ilu à koo à nyɔɔ ku ba a taa kuta a kpaa. Ŋɔi inɛ ŋa iyi à tako à máa ideu à bɔ kumboo nŋa ŋa à jɔ̀a awaasũ ɡɔ bɛ à ya kpoo Sɔlu.
Si bɛi à waa ta Etiɛni kutau ŋɔi Etiɛni í ce kutɔɔ í ni, Lafɛ̃ɛ Jesu, ɡba hundem.
Ŋɔi í cuku í ɡulɛ wa dɔ̃ anu hee lele wa ni, Lafɛ̃ɛ, maà mu ŋa do dulum nɔu ihɛ̃. Iyi í fɔ bɛɛbɛ í tã ŋɔi í ku.
Nɔ waatii kukpai Etiɛniu Sɔlu mɔ í jɛsi. Hai ajɔ nŋu bɛi à sinti ku kpã inɛi iɡbɛi Jesu ŋa iyi à wa Zeruzalɛmu iju. Bii kù jɛ woo bɛ ŋau baasi, woo dasi Jesu naanɛ ŋau fei à fanɡaai si ilɛi Zudee do si ilɛi Samari.
Nɔ inɛ ɡɔ ŋa iyi à mà bɛɛrɛi Ilaaɔ̃ à si Etiɛni do kukpata.
Amma Sɔlu í wasi inɛi iɡbɛi Jesu ŋa ku kpã iju. Í ya lɔ kpasɛ̃ do kpasɛ̃ ŋai ku maa mu inɛmɔkɔ do inaabo ŋa do ɡbuɡbã koo dasi ŋa piisɔ̃ɔ.
Inɛ ŋa iyi à fanɡaau à koo à waa waazo laabaau jiidau bii fei.
Filipu í bɔ ilu nlai Samari nɔ wa cea inɛi ilu bɛ ŋa faajii inɛ iyi Ilaaɔ̃ í cicau.
Nɔ í ce maamaake ŋa. Í lele inɛi inɔɔko ŋa hai si inɛ nkpɔ nɔ à fita do anu ku dɔ̃ nla nla, nɔ í jɔ̀ wɛɛɡɛ nkpɔ do ilu kutɛ akã ŋa à ba iri. Iyi inɛ ŋa à waa ɡbɔ waazoɛu nɔ à yɛ maamaake ŋau, ŋɔi aŋa fei à teese à de itĩ jiida.
<range>
Nɔ inɛi ilu ŋau à wɛɛò inɔ didɔ̃ nla nla.
Wee mɔkɔ ɡɔ mɔ í wa si iluu bɛ, à ya kpoo Simɔɔ. Í ya maa ce dobu dobu í jɔ̀ inɛi ilu ŋau fei à biti nɔ í ce araɛ inɛ nla.
Hai ama keeke do inɛ nɡbo fei à ya ɡbɔ ideɛ ntɔ ntɔ nɔ à ya maa ni, inɛɛu ihɛ̃i í jɛ inɛ iyi à ya kpe ɡbuɡbã nlai Ilaaɔ̃.
À ya maa ɡbɔ ideɛi domi hai kukpɛ dobu dobuɛ ŋau í ya maa mu ŋa bitii.
Amma iyi inɛ ŋau à dasi naanɛ si laabaau jiida iyi Filipu wa fɔ si ɡãmɛi bommai Ilaaɔ̃ do si ɡãmɛi Jesu Kirisiu, ŋɔi à dasi ŋa inyi hai inɛmɔkɔ do inaabo fei.
Simɔɔ takaɛ í dasi Jesu naanɛ nɔ à dasiɛ inyi. Í ya maa too Filipu bii fei nɔ í biti ntɔ ntɔ iyi í yɛ maamaake nla ŋa iyi wa ce.
Woo bɛ ŋau à ɡbɔ iyi inɛi Samari ŋau à ɡba idei Ilaaɔ̃. Ŋɔi à bɛ si ŋa Piɛɛ do Zãa hai Zeruzalɛmu bɛ.
Iyi à to ŋɔi à ce nŋa kutɔɔ ku ba a ba Hundei Ilaaɔ̃.
À ce bɛɛbɛi si na iyi í jɔ̀ Hundei Ilaaɔ̃ kù kita si kãma nŋa wa titã, aŋa de à ce inyi ku dasi nŋai do irii Lafɛ̃ɛ Jesu nŋu akã.
Ŋɔi Piɛɛ do Zãa à le nŋa awɔ si iri, nɔ à ba Hundei Ilaaɔ̃.
Iyi Simɔɔ í yɛ woo dasi Jesu naanɛ ŋau à ba Hundei Ilaaɔ̃ waati iyi woo bɛ ŋau à le nŋa awɔ si iriu, ŋɔi wa bi ku mu nŋa fia.
Í ni a mua nŋu ɡbuɡbãu bɛ ku ba inɛ iyi nŋu á lea awɔ si iri fei ku ba Hundei Ilaaɔ̃.
Amma Piɛɛ í sɔ̃ɔ í ni, awɔ do fiaɛ fei aa ce nfe, domi ì tamaa bɛi aa yɔkɔ i ra amuai Ilaaɔ̃ do fiai.
I kù nɛ kpãai nɡɔɡɔ ihɛ̃ domi idɔɛ kù jɛ dee dee si wajui Ilaaɔ̃.
Na nŋu, sinda idɔɛ hai si laalɔ ku ceɛ, nɔ i tɔɔ Ilaaɔ̃ ku ceɛ suurui lasabu laalɔ ku ceɛ bii á ce.
Ǹ wa n fɔ bɛɛbɛi si na iyi í jɔ̀ ǹ yɛ daaɛ í ro nɔ dulum í dĩɛ.
Ŋɔi Simɔɔ í jɛ nŋa í ni, iŋɛ taka nŋɛ i ceem kutɔɔ bi Lafɛ̃ɛ ku ba ide ŋa iyi ì sɔ̃m ŋau bɛ kãmaɛ ku maà bam.
Waati iyi à ce waazo à sisia inɛ ŋa yaasei idei Ilaaɔ̃ à tã ŋɔi à sinda à waa nyi Zeruzalɛmu. Iyi à waa nɛ, ŋɔi à wasi ku sisi laabaau jiidau si ilu nkpɔi Samari má.
Ŋɔi amalekai Lafɛ̃ɛ ɡɔ í ba Filipu ide ku fɔ í ni, dede i bɔ ikpa awɔ canɡai kpãai inunu, too kpãa iyi í wa hai Zeruzalɛmu ku bɔ Gaza. Kpãa nŋui í bɔ ikpa ɡbabuau bɛ.
Ŋɔi Filipu í dede í nɛ. Si kpãau, ŋɔi í yɛ inɛi Etiopi ɡɔ. Inɛɛu akawe nla nlai. Nŋui í ya maa mu amanii inaabo ilaalui Etiopi. Í naa Zeruzalɛmui Ilaaɔ̃ ku ɡulɛa,
ŋɔi í sinda wa bɔ ikpa ideɛ má. Wa buba si sarɛtii acĩ wa cio tia iyi walii Ezai í kɔ.
Ŋɔi Hundei Ilaaɔ̃ í sɔ̃ Filipu í ni ku bɔ kɔkɔi sarɛtiu.
Ŋɔi Filipu í sɛi í bɔ bi sarɛtiu, nɔ í ɡbɔ inɛi Etiopiu wa cio si tiai walii Ezaiu. Nɔ í beeɛ í ni, ide iyi ì waa ciou bɛ ì waa ɡbɔ bɛi wa fɔ mbɛ?
Ŋɔi inɛɛu í jɛaa í ni, bɛirei an ce n ɡbɔ bii kù jɛ inɛ ɡɔi í tusɛɛm. Ŋɔi í tɔɔ Filipu ku ɡũ wa si sarɛtiu ku buba bi nŋu. Nɔ Filipu í ɡũ.
Ide iyi mɔkɔu wa cio si kukɔi idei Ilaaɔ̃ wee. À kooòɛ bɛi anɡudã iyi aa saka. Bɛi ama anɡudã í ya maa coko waati iyi à waa bu ntoɛ, Bɛɛbɛ mɔi nŋu mɔ kù la ɡɛlɛ.
À kayeɛ nɔ à kɔ ku kiitiɛ dee dee. Si bɛi à kpa irii kuwɛɛɛ, kù wa si ilɛu ihɛ̃ má, Yooi á fɔ idei inɛi anyiɛ ŋa má.
Ŋɔi akaweu í sɔ̃ Filipu í ni, ǹ wa n tɔɔɛ i sɔ̃m inɛ iyi waliiu wa fãa. Nŋu takaɛi wa fãa araɛ de. Mà inɛ ɡɔi wa fãa.
Ŋɔi Filipu í so ide í sinti do idei waliiu í sisiaaò laabaau jiidai Jesu.
Si bɛi à waa nɛ si kpãau ŋɔi à to ido ɡɔ iyi í nɛ inyi. Ŋɔi akaweu í ni, cɔ inyi ihɛ̃. To, mii á ɡanjim n ce inyi ku dasim má. [
Ŋɔi Filipu í sɔ̃ɔ í ni, bii ì dasi Jesu naanɛ do idɔɛ fei aa yɔkɔ i ce inyi ku dasiɛ mɛɛ. Nɔ akaweu í jɛ í ni, ǹ dasi naanɛ iyi Jesu Kirisi Amai Ilaaɔ̃i.]
Ŋɔi í ni a leekĩ sarɛtiu. Iyi à leekĩɛ nɔ nŋu do Filipu à kita aŋa minji nŋa si inyiu, nɔ Filipu í dasiɛ inyi.
Iyi à fita hai si inɔ inyiu, ŋɔi Hundei Aɔ̃ Lafɛ̃ɛ í nɛò Filipu. Nɔ akaweu kù yɔɔ má, amma í dasi kpãa wa nɛ do inɔ didɔ̃.
Ŋɔi Filipu í ba nŋu í wa ilu ɡɔ iyi à ya kpe Azɔtu, nɔ í ce waazoi laabaau jiida bɛ do ilu ŋa iyi à wa si kpãau fei hee í toò Sezaree.
Waati bɛɛbɛ Sɔlu í ya maa kpã inɛ ŋa iyi à waa too kpãai Jesu ŋau iju nɔ wa bi ku kpa ŋa mɔm nii. Na ŋɔi í jɔ̀ í bɔ bi woo wee nlai Ilaaɔ̃u,
í tɔɔɛ ku cea nŋu tia ŋa. Tia ŋaui á koo ku na inɛ nɡboi ile bi ku ce kutɔtɔɔ ŋa iyi à wa Damasi. Do saabui tia ŋaui á baò ɡbuɡbã iyi á koo ku muò inɛ ŋa iyi à waa too kpãai Jesu, bii inɛmɔkɔi wala bii inaaboi, ku ba ku yɔkɔ ku dĩ ŋa ku bɔò ŋa Zeruzalɛmu. Iyi í ɡba tia ŋau nɔ í dasi kpãa wa nɛ.
Si bɛi Sɔlu wa nɛ í maai Damasi, ŋɔi anu akã inya kuma ɡɔ í naa siɛ wa hai lele.
Ŋɔi í cuku ilɛ nɔ í ɡbɔ imui inɛ ɡɔ í ni, Sɔlu, Sɔlu, na mii í ce ì waa kpãm iju.
Ŋɔi Sɔlu í bee í ni, Lafɛ̃ɛ, awɔi yoo. Ŋɔi Lafɛ̃ɛ í jɛaa í ni, amui Jesu iyi ì waa kpã ijuu.
Dede i bɔ inɔ iluu, bɛi aa sɔ̃ɛ mii iyi aa ce.
Waati bɛɛbɛ inɛ ŋa iyi à waa nɛ do Sɔluu à leekĩ à coko sɔ̃m sɔ̃m, à ɡbɔ ide ku fɔu amma a kù yɛ inɛ kãma.
Ŋɔi Sɔlu í dede hai ilɛ í cĩ ijuɛ amma kù yɛ ilu. Ŋɔi à mu awɔɛ à bɔòɛ Damasi.
Í fɛɛju zakai ajɔ mɛɛta, kù jɛ kù mɔ.
Wee mɔcɔi Jesu ɡɔ í wa Damasi bɛ à ya kpoo Ananiasi. Ŋɔi Lafɛ̃ɛ Jesu í naa siɛ si kuyɛ í kpoo í ni, Ananiasi. Nɔ í jɛ í ni, Amu wee Lafɛ̃ɛ.
Ŋɔi Lafɛ̃ɛ í sɔ̃ɔ í ni, dede i koo i mu kpãa iyi à ya kpe Kpãa Kutɛu i bɔ idei Zudasi. Bii ì to bɛ bee mɔkɔ ɡɔ iyi à ya kpe Sɔlu inɛi Tarusiu. Wa ce kutɔɔ,
nɔ í ce kuyɛ í yɛ mɔkɔ ɡɔ iyi à ya kpe Ananiasi í lɔ wa nɔ í lesi nŋu awɔ ku ba nŋu ku yɛ ilu má.
Amma Ananiasi í ni, Lafɛ̃ɛ, inɛ nkpɔi í sɔ̃m laabaaui mɔkɔu bɛ do laalɔ ŋa iyi í cea inɛɛ ŋa Zeruzalɛmu fei.
Nɔ à ɡbɔ iyi inɛ nɡboi woo wee ŋai à naa ɡbuɡbã ku mu inɛ ŋa iyi à waa ce kutɔɔ do iriɛ ihɛ̃ fei.
Amma Lafɛ̃ɛ í sɔ̃ɔ í ni, koo, domi ǹ cica inɛɛu bɛi ku jɛ woo ce icɛm ku fɔ laabaaui irim bi dimi mmu ŋa do bi ilaalu nŋa ŋa do bi inɛi Izirɛli ŋa.
An nɔ n nyisiɛ bɛi nŋu mɔ á yɛ ijuukpã na irim.
Ŋɔi Ananiasi í dede í koo. Iyi í to, ŋɔi í lesi Sɔlu awɔ í ni, Sɔlu kpaasim, Jesu Lafɛ̃ɛ, nŋu iyi í naa siɛ si kpãau si waati iyi ì waa naa, nŋui í bɛm wa ku ba i yɛ ilu má nɔ i kɔ̃ò Hundei Ilaaɔ̃.
Bɛ ɡbakã nɡɔɡɔ í cuku wa hai si ijui Sɔlu í yɛ bɛi kpakai cɛ̃ɛ, nɔ í yɛ ilu má. Ŋɔi í dede nɔ à dasiɛ inyi.
Si anyiɛ ŋɔi í jɛ sɔnda nɔ ɡbuɡbãɛ í baa má. Nɔ Sɔlu í ce ajɔ minji Damasi bɛ do inɛ ŋa iyi à waa too kpãai Jesu.
Gbakã í bɔ ile bii Zuifu ŋa à ya ce kutɔtɔɔ ŋa wa waazo wa fɔ iyi Jesu Amai Ilaaɔ̃i.
Inɛ ŋa iyi à waa ɡbɔ ideɛu fei à biti à bee njɛ à waa ni, kù jɛ mɔkɔu iyi í ya maa wahala inɛ ŋa iyi à waa ce kutɔɔ do irii Jesu Zeruzalɛmuu mbɛ ya. Kù jɛ nŋui wa naa ihɛ̃ wo ku na ku mu inɛ ŋa ku dĩ ŋa koo na inɛ nɡboi woo weei Ilaaɔ̃ ŋau?
Amma ɡbuɡbãi Sɔlu í ya maa kɔ̃ɔsii, nɔ Zuifu ŋa iyi à wa Damasiu a kù mà bɛi aa jɛaa waati iyi wa sɔ̃ ŋa kam kam iyi Jesui í jɛ inɛ iyi Ilaaɔ̃ í cicau.
Zakai ajɔ minji má ŋɔi Zuifu ŋau à waa busi njɛ a ba a kpa Sɔlu.
Amma inɛ ɡɔ í koo í sisia Sɔlu ide iyi inɛ ŋau à dĩu. Inɛ ŋau à ya maa deɡbe iluui hee do andɛ koofa ŋau fei dasã do idũ ku ba a kpaa.
Amma idũ ɡɔ mɔcɔi Sɔlu ŋa à jɔ̀ í lɔ inɔ kɔlɔ à bɛi à koo à kitaɛ hai do antai bindii iluu.
Ŋɔi Sɔlu í bɔ Zeruzalɛmu. Iyi í to bɛ í bi ku tɔtɔɔ do inɛ ŋa iyi à waa too kpãai Jesuu, amma aŋa fei à waa ce njoɛ si na iyi í jɔ̀ a kù mà mà ntɔ ntɔ wa too kpãai Jesui.
Ŋɔi Baanabasi í bɔòɛ bi woo bɛ ŋau nɔ í sɔ̃ ŋa bɛi Sɔlu í yɛ Lafɛ̃ɛ si kpãa, do bɛi Lafɛ̃ɛ í baa ide ku fɔ. Nɔ í sɔ̃ ŋa bɛi Sɔlu í ce waazo Damasi do irii Jesu do wɔɔkɔ.
Hai waati bɛɛbɛi Sɔlu wa dabii si ilui Zeruzalɛmu do woo bɛ ŋau wa waazo do irii Lafɛ̃ɛ Jesu do wɔɔkɔ.
Nɔ í ce kakɔɔ do Zuifu ŋa iyi à waa fɔ Gɛrɛkiu, amma aŋa mɔ à waa dɛ kpãa bɛi aa ce a kpaa.
Iyi kpaasi woo dasi Jesu naanɛ ŋau à ɡbɔ, ŋɔi à bɔòɛ Sezaree nɔ à jɔ̀ í nɛ Tarusi.
Inɛi iɡbɛi Jesu ŋa iyi à wa ilɛi Zudee do ilɛi Galilee do ilɛi Samari fei à wɛɛò laakai ku sũ, à waa jirima Ilaaɔ̃, à mua njɛ ɡbuɡbã nɔ akpɔ nŋa í kɔ̃ɔsi wa koo do sobii Hundei Ilaaɔ̃.
Piɛɛ mɔ wa dabii bii fei. Nɔ í bɔ bi inɛi Jesu ŋa iyi à wa Lida.
Bɛi í yɛ wɛɛɡɛ ɡɔ à ya kpoo Enee, kù dede hai bi ku sũɛ hai zakai adɔ̃ mɛɛjɔ.
Ŋɔi Piɛɛ í sɔ̃ɔ í ni, Enee dede, Jesu Kirisi í jɔ̀ ì ba iri, ka sɛ̃ɛɛ. Gbakã ŋɔi í dede.
Ŋɔi inɛ ŋa iyi à wa Lidau fei do inɛi ilɛɛkoi Sarɔ̃ɔ ŋa à yɔɔ nɔ à dasi Lafɛ̃ɛ Jesu naanɛ.
Wee si ilui Zopee inaabo woo dasi Jesu naanɛ ɡɔ í wa bɛ à ya kpoo Tabita. Nŋui à ya kpe Dɔɔkasi má do feei Gɛrɛki, waatɔ kabua. Í nɛ daa jiida nɔ í ya maa sobi ilu are ŋa.
Ŋɔi ajɔ nŋu ɡɔ í na í ce bɔ̃ɔ í ku. Iyi à wɛ ikuɛ ŋɔi à koo à jilɔɔ ile lele.
Inɛ ŋa iyi à waa too kpãai Jesu iyi à wa Zopee à ɡbɔ iyi Piɛɛ í wa Lida kɔkɔi Zopee bɛ. Ŋɔi à bɛ siɛ inɛ minji à ni a koo a sɔ̃ɔ ku naa wa bi aŋa nsɛi nsɛi.
Ŋɔi Piɛɛ í dede í too ŋa wa. Iyi í to bɛ, ŋɔi à bɔòɛ lelei ileu. Ŋɔi jaaɔ̃ ŋa fei à naa à kaakoɛ à waa kpataò nɔ à waa nyisiɛ ibɔ do jaaɛ ŋa iyi Dɔɔkasi í ce waati iyi í wɛɛ aŋaò ŋa.
Ŋɔi Piɛɛ í nya aŋa fei hai ilaawa í bɛi í ɡulɛ wa ce kutɔɔ. Í sinda si ikuu í ni, Tabita dede. Ŋɔi í cĩ ijuɛ. Iyi í yɛ Piɛɛ nɔ í dede í buba.
Ŋɔi Piɛɛ í mu awɔɛ í dedeɛ. Nɔ í kpe jaaɔ̃ ŋau do inɛi Jesu ŋa iyi à ɡbe í nyisi ŋa Dɔɔkasi iyi í jĩ má.
Ŋɔi laabaauu í fanɡaa si ilui Zopee fei, nɔ inɛ nkpɔ í dasi Lafɛ̃ɛ Jesu naanɛ.
Nɔ Piɛɛ í ce ajɔ minji Zopee bɛ bi anà ɡɔ iyi à ya kpe Simɔɔ.
Inɛ ɡɔ í wa Sezaree, à ya kpoo Kɔɔnɛi. Nŋui wa jɛ inɛ nɡboi wuai sooɡe ɡɔ ŋa iyi à ya kpe Inɛi Itali ŋa.
Mɔkɔu wa too Ilaaɔ̃ nɔ í ya maa jirimaɛ ntɔ ntɔ, nŋu do nyaanzeɛ ŋa fei. Í ya maa ce kutɔɔ waati kãma fei, í ya nɔ ku sobi ilu arei Zuifu ŋa ntɔ ntɔ.
Ŋɔi ajɔ akã zakai isɔ mɛɛta í ce kuyɛ. Í yɛ amalekai Ilaaɔ̃ dee dee. Amalekau í lɔ siɛ wa, ŋɔi í kpoo í ni, Kɔɔnɛi.
Ŋɔi í cɔ amalekau í kãsiɛ iju ŋɔi njo í muu nɔ í beeɛ í ni, Lafɛ̃ɛ, mii í ce. Ŋɔi amalekau í jɛaa í ni, Ilaaɔ̃ í ɡbɔ kutɔɔɛ, nɔ kù ɡbɛjɛ yaase bɛi ì sobi ilu are ŋau.
Nsɛi, bɛ inɛ ɡɔ ŋa Zopee a koo a kpe Simɔɔ iyi à ya kpe Piɛɛu wa.
Inɛ njooi, í wa kpasɛ̃i anà ɡɔ iyi à ya kpe Simɔɔ. Kpasɛ̃ɛ í wa kɔkɔi tenku.
Iyi amalekau í baa ide ku fɔ í tã í nɛ, ŋɔi Kɔɔnɛi í kpe inɛ minji ɡɔ ŋa si inɔi woo ce icɛɛ ŋau. Nɔ si inɔi sooɡe ŋa iyi à ya wa kɔkɔɛu í kpe inɛ akã ɡɔ má iyi í mà bɛɛrɛi Ilaaɔ̃.
Ŋɔi í sisi nŋa ide iyi í ce fei, í bɛi í bɛ ŋa Zopee.
Iju kumáɛ zakai dasã à wa si kpãau nɔ à maai si iluu. Waati bɛɛbɛ í ko Piɛɛ í ɡũ antai ile sikifa wa ce kutɔɔ.
Ŋɔi ari í na wa kpaa, nɔ wa bi ku jɛ. Waati iyi à waa tɛkɛa caka ŋɔi í ce kuyɛ.
Í yɛ lelei Aɔ̃ í cĩ nɔ acɔ nla ɡɔ iyi à waa mu ɡonta mɛɛɛ wa kita wa ilɛ.
Inɔɛ bɛi dimii iŋa kutɛ mɛɛ fei í wa si do iyi wa cã ilɛ do dimii yɛi fei.
Ŋɔi Piɛɛ í ɡbɔ ide ku fɔ ɡɔ í ni, Piɛɛ dede, kpa i ŋɔ.
Amma Piɛɛ í jɛaa í ni, jãm, Lafɛ̃ɛ. Ajɔ kãma n kù ŋɔ iŋa iyi í jɛ iwɔ̀ hee mà jɛ iyi í riisi.
Nɔ ide ku fɔu í ni má, mii iyi Ilaaɔ̃ í ni í má maà ti i kɔsi.
Bɛɛbɛi í ce hee isɛ ɡbɛɛta. Nɔ ɡbakã acɔu í nyi lele.
Ŋɔi Piɛɛ wa bee araɛ yoomai í jɛ yaasei kuyɛu. Waati bɛɛbɛi inɛ ŋa iyi Kɔɔnɛi í bɛ ŋau à to Zopee bɛ. Ŋɔi à bee kpasɛ̃i Simɔɔ nɔ à nyisi ŋa. Waati iyi Piɛɛ í wasi ku lasabu si ideu ŋɔi à to wa andɛ koofa bɛ.
Ŋɔi à kpe inɛi kpasɛ̃ ŋau à bee ŋa mà inɛ njoo ɡɔ í wa bɛ iyi à ya kpe Simɔɔ Piɛɛ.
Si bɛi Piɛɛ í wasi ku lasabu si idei kuyɛɛu ŋɔi Hundei Ilaaɔ̃ í sɔ̃ɔ í ni, wee amanɛ mɛɛta ɡɔ ŋa à waa dɛdɛɛ.
Dede i kita i koo i ba ŋa. Nɔ iŋɛò ŋa i nɛ. Maà leekĩ leekĩ, domi amui ǹ bɛ ŋa wa.
Ŋɔi Piɛɛ í kita í koo í ba ŋa í ni, inɛ iyi ì waa dɛ ŋau amui ihɛ̃ mɛɛ. Mii ì bi ŋa.
Nɔ à ni, Kɔɔnɛi, inɛ nɡboi sooɡe ŋaui wa dɛdɛɛ. Inɛ dee deei, í ya maa jirima Ilaaɔ̃ nɔ Zuifu ŋa fei à ya maa fɔ jiida ku jɛɛ. Amalekai Ilaaɔ̃ ɡɔ í sɔ̃ɔ í ni ku kpeɛ bi tɛɛ ku ba ku ɡbɔ ide iyi aa sɔ̃ɔ.
Idũu ŋɔi Piɛɛ í dasi inɛ ŋau kpasɛ̃ í ce nŋa yaaɛ. Iju kumáɛ í dasiò ŋa kpãa, nɔ kpaasi woo dasi Jesu naanɛi Zopee ɡɔ ŋa à suu.
Iju kumá mmuɛ ŋɔi à to Sezaree. Wee hee a maa to wa Kɔɔnɛi í tɔtɔɔ nyaanzeɛ ŋa do kpaasi jiidaɛ ŋa à waa deɡbe ŋa.
Iyi Piɛɛ wa bi ku lɔ inɔ kpasɛ̃u ŋɔi Kɔɔnɛi í bɔ ku koɛ í koo í sɛɛbata si wajuɛ.
Amma Piɛɛ í dedeɛ í ni, dede, domi amu mɔ amanɛi bɛi awɔ.
Ŋɔi wa ba Kɔɔnɛi ide ku fɔ hee í koo í lɔò inɔ ile, nɔ í yɛ inɛ nkpɔ í tɔtɔɔ bɛ.
Nɔ í sɔ̃ ŋa í ni, iŋɛ taka nŋɛ ì mà ŋa iyi woodai awa Zuifu ŋa í kɔ nwa ka tɔtɔɔ do iŋɛ dimi mmu ŋa, wala ka bɔ kpasɛ̃ nŋɛ. Amma Ilaaɔ̃ í sɔ̃m í ni kù sĩa n kpe inɛ ɡɔ ilu riisi hee má jɛ n kɔsiɛ.
Nŋui í jɔ̀ iyi ì kpem ŋa n kù kɔ. Nsɛi, ǹ bi i sɔ̃m na mii í ce ì kpem wa ŋa.
Ŋɔi Kɔɔnɛi í ni, í to ajɔ mɛɛ wa ihɛ̃ nnyi iyi zakai isɔ mɛɛta bɛ ihɛ̃i ǹ wa kpasɛ̃m ihɛ̃ ǹ wa n ce kutɔɔ. Ŋɔi inɛ ɡɔ í naa bi tom, wa dasi ibɔi jaaɛ ku daana ɡɔ.
Nɔ í sɔ̃m í ni, Kɔɔnɛi, Ilaaɔ̃ í ɡbɔ kutɔɔɛ nɔ kù ɡbɛjɛ jiida ku ceɛ do bɛi ì ya maa sobi ilu are ŋa.
Na nŋu, bɛ inɛ ɡɔ ŋa Zopee a koo a kpe Simɔɔ Piɛɛ wa. Inɛ njooi wa jɛ. Í wa kpasɛ̃i anà ɡɔ iyi à ya kpe Simɔɔ. Kpasɛ̃ɛ í wa kɔkɔi tenku.
Iyi amalekau í fɔ bɛɛbɛ, ŋɔi ǹ bɛ siɛ inɛ ŋau bɛ wa ɡbakã, ì nɔ ì jɛ ì naa. Iyi bɛ í sĩa. Nsɛi awa fei à wa si wajui Ilaaɔ̃ ihɛ̃ à waa de itĩ si ide iyi Lafɛ̃ɛ í sɔ̃ɛ fei i sɔ̃ wa.
Ŋɔi Piɛɛ í so ide í ni, ǹ mà bɛbɛi iyi Ilaaɔ̃ kù waa cɔ inɛ kãma dimi mmu.
Inɛ iyi í ya maa jirima Ilaaɔ̃ fei nɔ wa ce iyi í sĩa dee dee, Ilaaɔ̃ í ya ɡba lafɛ̃ɛi si dimi iyi í jɛ fei.
Ì mà laabaau jiida iyi Ilaaɔ̃ í jɔ̀ à waazoa inɛi Izirɛli ŋa à ni inɛ ŋa aa ba laakai ku sũ do saabui Jesu Kirisi nŋu iyi í jɛ Lafɛ̃ɛi inɛ fei.
Ì nɔ ì mà ŋa mii iyi í sinti si ilɛi Galilee í bɛi í ce si ilɛi Zudee fei waati iyi Zãa í sisi idei inyi ku dasi iyi í ya maa ceu í tã.
Ì mà bɛi Ilaaɔ̃ í mua Jesu inɛi Nazarɛtiu Hundeɛ ŋa do bɛi í muaa ɡbuɡbã. Nɔ í dabii si ilɛu fei wa ce jiida nɔ í jɔ̀ inɛ ŋa iyi à wa si awɔi Seetam fei à ba iri. Í ya maa ce bɛɛbɛi si na iyi í jɔ̀ Ilaaɔ̃ í wɛɛ do nŋu.
Awai à waa jɛa inɛ ŋa sɛɛdai mii iyi í ce ilɛi Zuifu ŋa do ilui Zeruzalɛmu fei. Nɔ à kpakpaɛ si jĩi à kpaa.
Amma si ajɔ mɛɛtasia Ilaaɔ̃ í jũu hai si balɛ nɔ í jɔ̀ í tusɛa inɛ ɡɔ ŋa araɛ.
Kù nɔ kù jɛ inɛ feii í yɔɔ bii kù jɛ awa iyi à jɛ sɛɛda iyi Ilaaɔ̃ í cica hai tako, awa iyi à jɛ nɔ à mɔ do nŋu si anyii kujĩɛ hai si balɛ.
Nɔ í dasi wa ka maa waazoa inɛ ŋa, nɔ ka jɛa inɛ ŋa sɛɛda iyi nŋui Ilaaɔ̃ í cica ku kiiti ilu hunde do iku ŋa.
Bɛɛbɛ mɔi walii ŋa fei à fɔ ideɛ à ni inɛ iyi í dasiɛ naanɛ fei Ilaaɔ̃ á kpa idei dulum ndii lafɛ̃ɛ na saabui iriɛ.
Waati iyi Piɛɛ wa fɔ ide má, ŋɔi Hundei Ilaaɔ̃ í naa si inɛ ŋa iyi à waa ɡbɔ ideu fei.
Zuifu woo dasi Jesu naanɛ ŋa iyi à si Piɛɛ bɛu, à biti do iyi Ilaaɔ̃ í mua dimi mmu ŋa mɔ Hundeɛ,
domi à ɡbɔ inɛ ŋau à waa fɔ ide do fee ŋa iyi à kù waa ɡbɔ à waa sisiò bɛi kulai Ilaaɔ̃ í to.
Ŋɔi Piɛɛ í ni, si bɛi inɛ ŋau ihɛ̃ à ba Hundei Ilaaɔ̃ bɛi awa mɔ, yooi á yɔkɔ ku ɡanji ŋa a dasi ŋa inyi.
Ŋɔi í ni a dasi ŋa inyi do irii Jesu Kirisi. Ŋɔi Kɔɔnɛi ŋa à tɔɔɛ à ni ku buba bi aŋa bɛ ku ce ajɔ minji.
Woo bɛ ŋa do kpaasi woo dasi Jesu naanɛ ŋa iyi à wa ilɛi Zudee à ɡbɔ iyi hai jɛ Zuifu ŋa mɔ à ɡba idei Ilaaɔ̃.
Ŋɔi Piɛɛ í baa Zeruzalɛmu nɔ Zuifu woo dasi Jesu naanɛ ŋau à yɛ taaleɛ,
à ni à lɔ kpasɛ̃i inɛ ŋa iyi a kù ce banɡo nɔ aŋaò ŋa à jɛ.
Ŋɔi Piɛɛ í sisi nŋa ideu hai sinteɛ bɛi í ce fei.
Í sɔ̃ ŋa í ni, waati iyi ǹ wa Zopee ǹ wa n ce kutɔɔ ajɔ nŋu ɡɔ, ŋɔi ǹ ce kuyɛ. Ǹ yɛ acɔ nla ɡɔ iyi à waa mu ɡonta mɛɛɛ wa kita wa hai lelei Aɔ̃ í naa í leekĩ kɔkɔm.
Iyi ǹ wa n cɔɔ do laakai, ŋɔi si inɔɛ ǹ yɛ iŋai sako ilu kutɛ mɛɛ ŋa do iŋa ku cã ilɛ ŋa do yɛi ŋa.
Ŋɔi ǹ ɡbɔ ide ku fɔ ɡɔ í sɔ̃m í ni, Piɛɛ dede, kpa i ŋɔ.
Amma ǹ ni, jãm Lafɛ̃ɛ. Ajɔ kãma iŋa iyi í jɛ iwɔ̀ hee má jɛ iyi í riisi kù lɔ ɡɛlɛm.
Nɔ ide ku fɔu í sɔ̃m má hai lele í ni mii iyi Ilaaɔ̃ í ni í má, n maà n kɔsi.
Bɛɛbɛi í ce isɛ ɡbɛɛta í bɛi í nyi lele.
Wee hai Sezaree à bɛ sim amanɛ mɛɛta ɡɔ ŋa wa. Bɛ ɡbakã inɛ ŋau à to wa andɛ koofai kpasɛ̃ bii ǹ wau.
Ŋɔi Hundei Ilaaɔ̃ í ni n too ŋa n maà n leekĩ leekĩ. Nɔ kpaasi mɛɛfam ŋau ihɛ̃ à sim Sezaree bɛ nɔ à lɔ kpasɛ̃i Kɔɔnɛi ajɔ.
Nɔ Kɔɔnɛi í sɔ̃ wa bɛi nŋu í yɛ amaleka si kpasɛ̃i nŋu wa leekĩ nɔ í ni, bɛ inɛ ɡɔ ŋa Zopee a koo a kpe Simɔɔ Piɛɛ wa.
Nŋui á sɔ̃ɛ bɛi awɔ do nyaanzeɛ ŋa fei aa ce i baò faaba ŋa.
Ŋɔi ǹ koo. Iyi ǹ sinti ku waazo, ŋɔi Hundei Ilaaɔ̃ í naa si ŋa wa bɛi í naa si awa mɔ tako wo.
Ŋɔi ǹ ye ɡiɡii ide iyi Lafɛ̃ɛ í fɔu iyi í ni, Zãa í dasi inɛ ŋa inyi, amma Hundei Ilaaɔ̃i an da nŋɛ si.
Bɛɛbɛ mɔi Ilaaɔ̃ í ce nŋa amua bɛi í mu nwa wo waati iyi à dasi Lafɛ̃ɛ Jesu Kirisi naanɛ. Na nŋu, bɛirei amu an ce n ɡanjiò mii iyi Ilaaɔ̃ í ce.
Iyi inɛ ŋau à ɡbɔ ideu, ŋɔi idɔ nŋa í tũ, nɔ à saabu Ilaaɔ̃ à waa ni, debɛi, Ilaaɔ̃ í mua hee do dimi mmu ŋa mɔ kpãa a kpaasiò idɔ nŋa a baò kuwɛɛ hai tã.
Wee woo dasi Jesu naanɛ ŋa iyi à fanɡaa bii fei na ijuukpã iyi í naa si waati iyi à kpa Etiɛniu, ɡɔɡɔ ŋa à sa à bɔ hee ɡunɡum ɡɔ iyi à ya kpe Sipu. Gɔɡɔ ŋa mɔ à bɔ ilɛi Fenisi, ɡɔɡɔ ŋa mɔ à nɛ Antiɔsi. Zuifu ŋa aŋa akãi à ya maa waazoa laabaau jiidau.
Do nŋu fei, inɛ ɡɔ ŋa hai si inɔ nŋa à naa hai Sipu do hai Sirɛni à bɔ Antiɔsi nɔ à waa sisia hai jɛ Zuifu ŋa mɔ laabaau jiidai Jesu Lafɛ̃ɛ.
Nɔ ɡbuɡbãi Aɔ̃ Lafɛ̃ɛ í wɛɛ nŋa, nɔ inɛ nkpɔ í kpaasi idɔ í dasi Lafɛ̃ɛ Jesu naanɛ.
Iyi inɛi iɡbɛi Jesu ŋa iyi à wa Zeruzalɛmu à ɡbɔ ideu, ŋɔi à bɛ Baanabasi Antiɔsi bɛ.
Iyi í to bɛ í yɛ bɛi Ilaaɔ̃ í cea inɛ ŋau didɔ̃ nɔ inɔɛ í dɔ̃. Ŋɔi í mu nŋa ɡbuɡbã ku ba a leekĩ dim dim si Lafɛ̃ɛ do idɔ nŋa fei.
Baanabasiu inɛ ncɛɛi iyi í dasi Jesu naanɛ ntɔ ntɔ nɔ í kɔ̃ò Hundei Ilaaɔ̃. Nɔ akpɔi woo dasi Lafɛ̃ɛ Jesu naanɛ ŋau í nyi í kɔ̃ɔsi má.
Si anyiɛ ŋɔi í bɔ Sɔlu ku dɛdɛ ikpa Tarusi.
Iyi í yɔɔ ŋɔi í bɔòɛ Antiɔsi. Adɔ̃ akãi aŋa minjiu à ce bɛ à ya tɔtɔɔ do inɛi iɡbɛi Jesu ŋa nɔ à ya kɔa inɛ nkpɔ si cioi idei Ilaaɔ̃. Antiɔsi bɛi à tako à kpe inɛ ŋa iyi à waa too kpãai Jesuu inɛi Kirisi ŋa.
Waati bɛɛbɛ walii ɡɔ ŋa à bɔ Antiɔsi hai Zeruzalɛmu.
Inɛ akã nŋa iyi à ya kpe Aɡabusi í dede í leekĩ nɔ í ce walii do sobii Hundei Ilaaɔ̃ í ni ari nla nla á ce si andunya fei. Bɛɛbɛ mɔi ariu í nɔ í ce si waatii Kolodu ilaalu nlai Romuu.
Si bɛi inɛ ŋa iyi à waa too kpãai Jesuu à ɡbɔ bɛɛbɛ ŋɔi à dasi idɔ aŋa a samba amua ŋa zaka bɛi inɛ fei í nɛ, ku ba ku sobi kpaasi nŋa ŋa iyi à wa ilɛi Zudee.
Ŋɔi à ce bɛɛbɛ, nɔ à jɔ̀ Baanabasi do Sɔlu à kooò amuau bi inɛ nɡbo nŋa ŋau.
Waati bɛɛbɛ ilaalu Herodu í sinti ku kpã inɛi iɡbɛi Jesu ɡɔ ŋa iju.
Í jɔ̀ à kpa Zaaki iɡbãi Zãa do taakuba.
Ŋɔi í yɛ ideu í dɔ̃a Zuifu ŋau si, nɔ í jɔ̀ à mu Piɛɛ má. Wee waatii jinɡaui Pɛ̃ɛ hai nɛ lefeei.
Iyi à mu Piɛɛ ŋɔi Herodu í jɔ̀ à dasiɛ piisɔ̃ɔ nɔ í jɔ̀ sooɡe ŋa à waa deɡbeɛ, aŋa mɛɛ ikɔ mɛɛ. Herodu í bi nŋu ku ceaa kiiti si wajui zamaa bii jinɡaui Iku ku kuau í lɔ.
À waa mu Piɛɛ si ile piisɔ̃ɔ bɛ, amma inɛi iɡbɛi Jesu ŋa à wasi ku ce kutɔɔ na iriɛ do himma jiida jiida bi Ilaaɔ̃.
Piɛɛ wa sĩ njoo si aninii sooɡe minji ɡɔ ŋa idũ iyi iju kumáɛ Herodu wa bi ku nyaa hai ile piisɔ̃ɔu ku bɔòɛ si wajui zamaa. À dũu do sesee minji nɔ sooɡe ɡɔ ŋa à waa deɡbe andɛi ile piisɔ̃ɔu bɛ.
Ŋɔi ɡbakã amalekai Aɔ̃ Lafɛ̃ɛ ɡɔ í naa si ile piisɔ̃ɔu, ŋɔi inya í má. Ŋɔi amalekau í cã Piɛɛ si cinɡaɛ í jũu í ni, dede ńya ńya. Bɛ ɡbakã ŋɔi sesee ŋau í cuku hai si awɔɛ ŋa.
Ŋɔi amalekau í ni, dasi ibɔɛ do baataɛ. Ŋɔi Piɛɛ í ce bɛɛbɛ, ŋɔi amalekau í sɔ̃ɔ má í ni, bii dabiiɛ nɔ i toom wa.
Ŋɔi Piɛɛ í fita hai ile piisɔ̃ɔu í tooɛ, amma kù mà iyi mii ŋau bɛ fei amalekau wa cooi ntɔ ntɔ. Í tamaa bɛi nŋu wa laalaai.
À lɔ woo deɡbe piisɔ̃ɔ sinteu do minjisiau nɔ à tosi ɡamboi isɔu. Inɛ nŋu ikpa inɔ ilui wa cɔ. Ŋɔi í cĩ do araɛ nɔ à fita à mu kpãa à nɛ hee à lɔ kpãa kókò sinte, ŋɔi ɡbakã amalekau í nɛ í jɔ̀ Piɛɛ.
Ŋɔi Piɛɛ í yɔɔ bɛbɛi iyi kù jɛ àlá. Nɔ í ni, ntɔ ntɔ Ilaaɔ̃i í bɛ sim amalekaɛ wa ku na ku nyam hai si awɔi Herodu, do laalɔ iyi Zuifu ŋau à bi a ceem fei.
Iyi í yɛ yaasei ideu ŋɔi í bɔ kpasɛ̃i Maari iyei Zãa Maaku. Wee í ko inɛ nkpɔ nkpɔi í tɔtɔɔ bɛ à wasi ku ce kutɔɔ.
Iyi Piɛɛ í to bɛ ŋɔi í cã ɡamboi andɛ koofau ŋɔi abo woo ce icɛ ɡɔ iyi à ya kpe Rodu í koo í bee í ni, yooi.
Iyi í mà imui Piɛɛ ŋɔi inɔ didɔ̃ kù jɔ̀ kù cũu. Ŋɔi í sɛi í nyi ile í koo í sɔ̃ inɛ ŋa í ni Piɛɛ í wa andɛ koofa.
Ŋɔi à sɔ̃ɔ à ni, ì waa sũmui. Amma í ni, ntɔ ntɔi. Ŋɔi à ni, á má jɛ ayaɛi.
Wee Piɛɛ wa leekĩ bɛ í wasi ku cã ɡambo. Iyi à naa à cũu nɔ à ba wee nŋui, ŋɔi í mu ŋa biti.
Nɔ í ni a coko do awɔ í bɛi wa sɔ̃ ŋa bɛi Lafɛ̃ɛ í ce í nya nŋu wa hai ile piisɔ̃ɔu. Ŋɔi í ni a koo a sɔ̃ Zakɔbu ideu do kpaasi ŋa iyi à ɡbe, í bɛi í fita í bɔ inya mmu má.
Iju kumáɛ daadaakɔ ideu í jɔ̀ sooɡe ŋau à biti hee à bee njɛ à waa ni, ikpa iwoi Piɛɛ í bɔ.
Ŋɔi Herodu í ni a dɛdɛɛ. Ŋɔi à dɛdɛɛ amma a kù yɔɔ. Ŋɔi í bee woo deɡbe ŋau ide. Si bɛi a kù yɔkɔ a kù jɛaa, nɔ í ni a kpa ŋa. Ŋɔi Herodu í bɛi í dede hai ilɛi Zudee í koo í buba ikpa Sezaree ajɔ minji titã.
Wee idɔi Herodu í kɔ̃ò inɛi Tii ŋa do inɛi Sidɔ̃ɔ ŋa ntɔ ntɔ, ŋɔi inɛ ŋau à tɔtɔɔ njɛ nɔ à nya inɛ ɡɔ ŋa à bɛ ŋa bi Herodu. Nɔ à ce Balatu akawei ilaaluu kpaasi à bɛi à bɔ bi Herodu a koo a tɔɔɛ suuru domi inɛi ilɛ nŋa ŋa si ilɛi Herodui à ya bɔ ijɛ ku dɛdɛ.
Ŋɔi Herodu í da nŋa ajɔ si bii á yɛ ŋa. Iyi ajɔu í to ŋɔi Herodu í dasi ibɔi ilaaluɛ í bɛi í buba si antai kitãi bommaɛ í bɛi í so ide wa sɔ̃ inɛ ŋau.
Ŋɔi inɛ ŋau à dɔ̃ anu à saabuɛ à waa ni, kù jɛ baa amanɛi wa fɔ ideu, Ilaaɔ̃i.
Bɛ ɡbakã amalekai Ilaaɔ̃ í dasi Herodu bɔ̃ɔ í jɔ̀ kokoo ŋa à ŋɔ araɛ í ku, si na iyi í jɔ̀ nŋu amanɛ í ɡba amboei Ilaaɔ̃, kù kɔsi.
Amma idei Ilaaɔ̃ njɛ í fanɡaa wa kɔ̃ɔsi.
Iyi Baanabasi do Sɔlu à ce mii iyi à dasi ŋa ku ceu Zeruzalɛmu bɛ à tã ŋɔi à sinda à nyi Antiɔsi má. Iyi à waa nɛ à ɡbã Zãa Maaku í si ŋa.
Walii do woo kɔsi cio ɡɔ ŋa à wa si inɔi inɛi iɡbɛi Jesu ŋa Antiɔsi bɛ. Iri nŋa wee. Baanabasi, do Simeɔ̃ iyi í jɛ amanɛ dũdũ, do Lusiu inɛi Sirɛni, do Manahɛnu, nŋu iyi à bíí do Herodu ilaaluu inya akã, do Sɔlu.
Ajɔ nŋu si bɛi inɛ ŋau à waa tɔɔ Lafɛ̃ɛ do anu ku dĩ ajɔ, ŋɔi Hundei Ilaaɔ̃ í sɔ̃ ŋa í ni, i cica Baanabasi do Sɔlu i nya ŋa ikã ŋa a ce icɛ iyi ǹ kpe ŋaò.
Iyi à ce anu ku dĩ do kutɔɔu à tã, ŋɔi à lea Baanabasi do Sɔlu awɔ si iri, nɔ à jɔ̀ ŋa à nɛ.
Bɛɛbɛi Hundei Ilaaɔ̃ í bɛ Baanabasi do Sɔlu fei. Nɔ à to ilu ɡɔ iyi à ya kpe Selɛsi. Hai bɛi à lɔ akɔi inyi à bɔ ɡunɡum ɡɔ iyi à ya kpe Sipu.
Iyi à to si ilui Sipu ɡɔ iyi à ya kpe Salamini ŋɔi à wasi ku waazo idei Ilaaɔ̃ si ile ikã ikã bii Zuifu ŋa à ya ce kutɔtɔɔ nŋa ŋau. Zãa Maaku mɔ í too ŋa ku sobi ŋa.
Nɔ à kua ɡunɡum nɔu à bɛi à to Pafɔsi. Pafɔsi bɛi à yɛ Zuifu woo ce dobu dobu ɡɔ iyi í jɛ walii ilu ibo. Iriɛi Baajesu.
Í wɛɛ do Seejiu Pɔlusi, ilu ilɛi Sipu ilu bisiu. Ilu ilɛu í ni a kpe Baanabasi do Sɔlu wa si na iyi í jɔ̀ wa bi ku ɡbɔ idei Ilaaɔ̃.
Amma woo ce dobu dobuu iyi à ya kpe Elimasi do feei Gɛrɛki wa bi ku ɡanji ŋa. Wa ce kookaai ku sinda ilu ilɛu hai si kpãai naanɛ ku dasi si Jesu.
Nɔ Sɔlu iyi à ya nyi a kpe Pɔlu mau í kɔ̃ò Hundei Ilaaɔ̃ nɔ í kãsi woo ce dobu dobuu iju,
í ni, awɔ iyi ì jɛ ilu bisi laalɔ do woo taki inɛ, awɔ inɛi Seetam nii nɔ ì jɛ mbɛɛi mii iyi í jɛ dee dee fei. Hee waati yoomai aa leekĩò ide ntɔi Aɔ̃ Lafɛ̃ɛu ku kpaasi do ibo má.
To, nsɛi, Ilaaɔ̃ á to siɛ awɔ, aa fɛɛju, i kaa yɛ ilu má si zakai ajɔ minjiu ihɛ̃. Bɛ ɡbakã í fɛɛju, nɔ í nɛ wa dabii wa dɛdɛ inɛ ɡɔ iyi á mu awɔɛ.
Iyi ilu ilɛu í yɛ mii iyi í ceu ŋɔi í dasi naanɛ si na iyi í jɔ̀ idei Lafɛ̃ɛ Jesu í to siɛ ntɔ ntɔ.
Si anyiɛ ŋɔi Pɔlu do kpaasiɛ ŋa à lɔ akɔi inyi hai Pafɔsi à nɛ nɔ à to Pɛɛzu si ilɛi Panfili. Amma Zãa Maaku í jɔ̀ ŋa hai bɛ í sinda í nyi Zeruzalɛmu.
Hai Pɛɛzu bɛ Pɔlu nɡu ŋa à mɔsi à bɔ Antiɔsi si ilɛi Pisidi. Iyi ajɔi kusĩmi í to ŋɔi à bɔ ile bii Zuifu ŋa à ya ce kutɔtɔɔ à buba.
Nɔ inɛ ɡɔ í cio si tia iyi Moizi do walii ŋau à kɔ. Iyi í cio í tã, ŋɔi inɛ nɡboi iɡbɛ ŋau à bɛ si ŋa inɛ ɡɔ koo bee ŋa ku ni, iŋɛ kpaasi ŋa, bii ì nɛ ide iyi aa muaò inɛ ŋa ɡbuɡbã i fɔ ŋa.
Ŋɔi Pɔlu í dede í ni a coko do awɔ nɔ í ni, iŋɛ inɛi Izirɛli ŋa do iŋɛ dimi mmu ŋa iyi ì waa jirima Ilaaɔ̃, i de itĩ i ɡbɔ ŋa.
Aɔ̃ Lafɛ̃ɛ nwai í cica bala nwa ŋa nɔ í kɔ̃ɔsi kukpɔ nŋa waati iyi à waa jɛ inɛ njoo si ilɛi Ezibiti. Si anyii nŋu, í nya ŋa hai ilɛi Ezibiti do ɡbuɡbãɛ,
nɔ í yɔkɔò ŋa temua zakai adɔ̃ ciiji si ɡbaau.
Í kpa dimi ikã ikã mɛɛje si ilɛi Kanaã nɔ í so ilɛ nŋau í na ŋa í jɛ tu ŋa.
Iyi bɛ ŋa fei í cei zakai adɔ̃ cĩɔ mɛɛ do ciitaa. Si anyii nŋu, Ilaaɔ̃ í jilɛ nŋa woo kiiti ŋa hee í koo í toò waatii Samuɛli waliiu.
Ŋɔi à ni aŋa à bi ilaalu, nɔ Ilaaɔ̃ í mu nŋa Sɔlu amai Kisi hai si dimii Bɛnzamɛɛ nɔ í jɛ bommau zakai adɔ̃ ciiji.
Nɔ Ilaaɔ̃ í nyaa bomma í sãsi Davidi. Davidiui í jɛaa sɛɛda í ni, ǹ yɛ Davidi amai Izai í jɛ dimii inɛ iyi ǹ bi, nŋui á ce idɔɔbim fei.
Hai si dimii Davidii Jesu í fita, inɛ iyi Ilaaɔ̃ í cica ku jɛ woo faabai inɛi Izirɛli ŋa si bɛi í tako í ce nŋa kuwãɛu.
Jesu ku bɛi ku naa, Zãa í cea inɛi Izirɛli ŋa fei waazo í ni a kpaasi idɔ nŋa nɔ a ce inyi ku dasi.
Waati iyi icɛi Zãa í maai ku kpa iri í ni, kù jɛ amui ì waa deɡbe ŋa, amma inɛ ɡɔ á naa si anyim iyi n kù to n bate n fũ ikũi baataɛ.
To, iŋɛ kpaasi ŋa, iŋɛ iyi ì jɛ dimii Aburahamu ŋa, do dimi mmu ŋa iyi ì waa jirima Ilaaɔ̃, iŋɛi à sambaa idei faabau ihɛ̃ wa.
Wee inɛi Zeruzalɛmu ŋa do inɛ nɡbo nŋa ŋa a kù mà yooi Jesu í jɛ dee dee, a kù nɔ a kù ɡbɔ yaasei idei walii ŋa iyi à ya maa cio si ajɔi kusĩmi feiu. Amma do nŋu fei à jɔ̀ ideu í kɔ̃ si waati iyi à yɛ taalei Jesu.
A kù yɛ siɛ nɡɔɡɔ iyi á jɔ̀ a kpaa, amma do nŋu fei à tɔɔ Pilati ku jɔ̀ a kpaa.
Ŋɔi à ce mii iyi à kɔ na iriɛu fei. Si anyiɛ nɔ à kitaɛ hai si jĩi ku ɡaauu à dasi ikuɛ si inɔ balɛ.
Amma Ilaaɔ̃ í jũu hai si balɛ,
nɔ si afei ajɔ nkpɔ nkpɔ í nyisi inɛ ɡɔ ŋa araɛ. Inɛ ŋau, aŋai à tooɛ wa wo hai ilɛi Galilee à naa Zeruzalɛmu. Aŋai à waa jɛ sɛɛdai ideɛ nsɛi bi inɛi Izirɛli ŋa.
Awa mɔ idei kuwã iyi Ilaaɔ̃ í cea bala nwa ŋau, nŋui à waa sɔ̃ ŋɛ.
Í jɔ̀ kuwãu í kɔ̃ si waati nwa. Awa tɔku nŋa ŋa, awai à yɛ kukɔ̃i kuwãu waati iyi í jĩ Jesu hai si balɛ si bɛi à kɔɔ si Tiai Iri Kukɔ̃ iri minjisia à ni, Ilaaɔ̃ í ni, awɔi ì jɛ amam, Hai nnyi ǹ jɛ Baaɛ.
Ilaaɔ̃ í fɔ wo í ni nŋu á jũu hai bi iku ŋa ku ba ku maà na ku sãmi. Bɛɛbɛi í fɔ waati iyi í ni, An wee nŋɛ dee dee bɛi ǹ wãò Davidi wo, kù nɔ kù nɛ sika.
Na ŋɔi í ce Davidi í fɔ má í ni, I kaa jɔ̀ arai Inɛ Kumáɛ ku sãmi.
Davidi takaɛ í ce mii iyi Ilaaɔ̃ í dasiɛ í bɛi í ku, nɔ à suu kɔkɔi balaɛ ŋa nɔ araɛ í sãmi, mà irei.
Amma Jesu inɛ nŋu Ilaaɔ̃ í jũu hai si balɛ kù sãmi.
Debɛi, iŋɛ kpaasim ŋa, i jɔ̀ i mà ŋa iyi na saabuɛi à waa sisi nŋɛ iyi Ilaaɔ̃ á kpa idei dulum du ŋɛ.
Inɛ iyi í dasiɛ naanɛ fei, nŋui á jɔ̀ lafɛ̃ɛ ku jɛ dee dee bi Ilaaɔ̃. Amma woodai Moizi kaa yɔkɔ ku ce bɛɛbɛ.
Na nŋu, i ce laakai ŋa mii iyi walii ŋa à fɔu ku maà ba ŋɛ, iyi à ni,
Iŋɛ woo yaako amu Ilaaɔ̃, i ɡbɔ idem ŋa. Aa biti ŋa nɔ aa ce nfe ŋa, Domi an ce mii ɡɔ si waati nŋɛ iyi baa bii í jɛ inɛ ɡɔ í na wa sisi nŋɛ i kaa dasi naanɛ ŋa.
Iyi Pɔlu í fɔ bɛɛbɛ í tã ŋɔi nŋu do Baanabasi à waa bi a fita hai ile bii à ya ce kutɔtɔɔu bɛ, ŋɔi inɛ ŋau à waa tɔɔ ŋa a nyi wa má a naa a waazo si ide akãu si ajɔi kusĩmi mmu iyi wa baa.
Iyi inɛ ŋau à fita ŋɔi Zuifu nkpɔ do inɛ ŋa iyi à waa too kucei Zuifu ŋa nɔ à mà bɛɛrɛi Ilaaɔ̃u à waa too ŋa. Ŋɔi Pɔlu do Baanabasi à ba ŋa ide ku fɔ à mu nŋa ɡbuɡbã ku ba a maa leekĩ dim dim si didɔ̃i Ilaaɔ̃.
Si ajɔi kusĩmi mmuu inɛi ilu ŋau fei à tɔtɔɔi a ba a ɡbɔ idei Lafɛ̃ɛ.
Iyi Zuifu ŋau à yɛ zamaau ŋɔi à dedeò iɡu ku ja à waa jã ide iyi Pɔlu wa fɔu nɔ à waa buu.
Amma Pɔlu do Baanabasi à sɔ̃ ŋa do wɔɔkɔ à ni, tilasii iŋɛ Zuifu ŋa a tako a sɔ̃ ŋɛ idei Ilaaɔ̃. Amma si na iyi í jɔ̀ ì waa kɔsi ŋa nɔ i kù ka ara nŋɛ si inɛ ŋa iyi à bi a ba kuwɛɛ hai tã, na nŋu, aa ka jɔ̀ ŋɛ nɔ ka bɔ bi dimi mmu ŋa,
domi nŋu bɛi Lafɛ̃ɛ í dasi wa ku ce í ni, N ce ŋɛi bɛi fitila bi dimi mmu ŋa Ku ba i bɔò idei faabau hee kɔɔi andunyau ŋa.
Iyi hai jɛ Zuifu ŋau à ɡbɔ ideu, ŋɔi í dɔ̃ nŋa si, à waa saabu Aɔ̃ Lafɛ̃ɛ na ideɛu. Nɔ inɛ ŋa iyi Aɔ̃ Lafɛ̃ɛ í jilɔɔ si a ba kuwɛɛ hai tãu fei à dasi naanɛ.
Nɔ idei Lafɛ̃ɛu í fanɡaa si ilɛu fei.
Amma Zuifu ŋau à dede idɔɔkɔ̃i ilu irii ilu ŋau do inaabo ilu amani ŋa iyi à waa too kucei Zuifu ŋau. Nŋui í jɔ̀ à kpã Pɔlu do Baanabasi iju à lele ŋa hai bɛ.
Ŋɔi woo bɛ ŋau à ɡbuɡbã si ŋa sãai baata nŋa ŋa à waa nyisiò iyi mii iyi á na ku ba ŋa í jɛ idei iri nŋa. Si anyiɛ nɔ à nɛ Ikonimu.
Amma inɛ ŋa iyi à waa too kpãai Jesu Antiɔsiu nɡu ŋa à wɛɛò inɔ didɔ̃ nɔ à kɔ̃ò Hundei Ilaaɔ̃.
Ikonimu bɛi Pɔlu do Baanabasi à lɔ ile bii Zuifu ŋa à ya ce kutɔtɔɔu nɔ à ce waazo hee inɛ nkpɔ í dasi naanɛ, hai Zuifu ŋa hee do hai jɛ Zuifu ŋa fei.
Amma Zuifu ŋa iyi à kɔ ku dasi naanɛu à dede idɔɔkɔ̃i dimi mmu ŋa ku ba a ce lasabu laalɔ si ɡãmɛi kpaasi woo dasi Jesu naanɛ ŋau.
Do nŋu fei, Pɔlu do Baanabasi à kpɛ Ikonimu à waa waazoa inɛ ŋa do wɔɔkɔ. Lafɛ̃ɛ í mu nŋa ɡbuɡbã à ya maa ceò maamaake ikã ikã ŋa. Maamaake ŋau wa nyisi iyi waazo nŋa iyi à waa ce si idei didɔ̃i nŋuu ntɔi.
Amma inɛi ilu ŋau à kpɛ̃ minji. Inɛ ɡɔ ŋa à leekĩò Zuifu ŋa, inɛ ɡɔ ŋa mɔ à leekĩò woo bɛ ŋau.
Ŋɔi Zuifu ŋa do hai jɛ Zuifu ŋa do inɛ nɡbo nŋa ŋa à ce anu akã a wahala woo bɛ ŋau a ta ŋa kuta a kpa ŋa.
Iyi Pɔlu do Baanabasi à mà ideu ɡbakã, ŋɔi à sa à bɔ Lisiti do Dɛɛbu si ilɛi Likoni do si ilɛɛkoɛ ŋa.
Nɔ à wasi laabaau jiidau ku waazo bɛ.
Mɔkɔ ɡɔ í wa Lisiti, isɛɛ ŋa fei í ku nɔ bɛɛbɛi à buu do, kù dede kù nɛ baa ajɔ akã.
Si bɛi Pɔlu wa ba inɛ ŋa ide ku fɔ mɔkɔu wa ɡbɔ. Ŋɔi Pɔlu í kã siɛ iju nɔ í yɛ iyi naanɛɛ á yɔkɔ ku jɔ̀ ku ba iri.
Ŋɔi Pɔlu í sɔ̃ɔ do ɡbuɡbã í ni, dede i leekĩ si kutɛɛ. Ŋɔi mɔkɔu í dede í fo í dinɡa wa nɛ.
Iyi zamaau í yɛ mii iyi Pɔlu í ce ŋɔi à dɔ̃ anu hee lele do fee nŋa à ni, iwɛ̃ nwa ŋau à kpɔò amanɛ à naa si wa.
Ŋɔi à waa kpe Baanabasi Susi, Pɔlu mɔ Hɛɛmɛɛzi domi Pɔlui í jɛ woo waazo.
Wee ilei iwɛ̃ iyi à ya kpe Susiu í wa hai do anɡulei bi ku lɔi iluu wa. Ŋɔi inɛ ŋa à koo à dɛ kɛtɛ kombo ŋa wa nɔ à ce booda do kokoi jĩi ŋa à da nŋa si kɔ̃ɔ. Nɔ woo weei Susiu í naaò ŋa wa andɛ koofai iluu. Nŋu do inɛ ŋau fei à waa bi a cea woo bɛ ŋau kuwee.
Amma iyi woo bɛ minji ŋau à ɡbɔ ideu, à ɡa ibɔ nŋa ŋa à waa nyisiò iyi aŋa a kù jɛsi, nɔ à dɔ̃ anu à sɛi à waa nɛò bi zamaau à waa ni,
na mii í ce ì waa ce bɛɛbɛ, iŋɛ kpaasi ŋa. Awa mɔ amanɛi bɛi iŋɛ taka nŋɛ. Laabaau jiidai à naa ku sɔ̃ ŋɛ ku ba i jɔ̀ iwɛ̃ nfe nŋɛ ŋau nɔ i sinda si Ilaaɔ̃, nŋu iyi í jɛ icui kuwɛɛ. Nŋui í ce lele do ilɛ do tenku do mii iyi í wa inɔ nŋa fei.
Tako wo í jɔ̀ dimi fei wa too kpãa iyi í bi.
Amma do nŋu fei í nyisi wa iyi nŋu í wɛɛ domi wa ce nwa jiida ŋa. Í jɔ̀ ijĩ wa wɔ ku ba ka ba ijɛ si iko si waatii atɛ ku ba ka nɛ inɔ didɔ̃.
Amma baa do iyi Pɔlu ŋa à fɔ bɛɛbɛ fei, bɛi à ce à ɡanji kuweei zamaau í ɡaabu.
Ŋɔi Zuifu ɡɔ ŋa à naa hai Antiɔsi do hai Ikonimu à wa inyii itĩi inɛ ŋau nɔ à ta Pɔlu kuta ku ba a kpaa, ŋɔi à faa à bɔò alalai iluu domi à tamaa bɛi í kui.
Amma inɛ ŋa iyi à waa too kpãai Jesu à naa à kaakoɛ, ŋɔi í dede í bɔ inɔ ilu. Iju kumaɛ ŋɔi nŋu do Baanabasi à dede à bɔ Dɛɛbu.
Iyi Pɔlu do Baanabasi à to Dɛɛbu à waazo laabaau jiida si iluu nɔ inɛ nkpɔ í lɔsi kpãai Jesu ku too bɛ. Si anyiɛ nɔ à nyi ikpa Lisiti do Ikonimu do Antiɔsi iyi í wa ilɛi Pisidi.
Nɔ à mua inɛ ŋa iyi à waa too kpãai Jesuu ɡbuɡbã ku ba a leekĩ si naanɛu dim dim. Nɔ à sɔ̃ ŋa à ni, wahala nkpɔ nkpɔi aa ka yɛ ka bɛi ka lɔ si andunya titɔ̃i Ilaaɔ̃.
Ŋɔi à cicaa iɡbɛi inɛi Jesu ŋa fei inɛ nɡbo ŋa. Si anyiɛ nɔ à ce kutɔɔ do anu kudĩ à so ŋa à daa Lafɛ̃ɛ si awɔ, nŋu iyi à dasi naanɛu.
Si anyii nŋu nɔ à nɛ hai bɛ à koo à lɔ ilɛi Pisidi à bɔ ilɛi Panfili,
nɔ à to iluɛ ɡɔ iyi à ya kpe Pɛɛzu à ce waazo bɛ à bɛi à bɔ Atali.
Hai bɛi à lɔ akɔi inyi à nyi ikpa Antiɔsi si ilɛi Siri bɛ. Ilu bɛi à tako à le nŋa awɔ si iri wo na icɛ iyi aa koo a ceu ku ba Ilaaɔ̃ ku mu nŋa didɔ̃ɛ. Nɔ icɛui à ce à kpa iriɛ wa bɛ.
Iyi à to Antiɔsi ŋɔi à tɔtɔɔ inɛi iɡbɛi Jesu ŋa nɔ à sisi nŋa mii iyi Ilaaɔ̃ í cea aŋa fei do si bɛi í ceò kpãa hai jɛ Zuifu ŋa mɔ à dasiò naanɛ.
Nɔ à kpɛ ilu bɛ do inɛ ŋa iyi à waa too kpãai Jesu ajɔ.
Ŋɔi inɛ ɡɔ ŋa à naa Antiɔsi bɛ. Inɛ ŋau à naai hai ilɛi Zudee, nɔ à waa sɔ̃ kpaasi woo dasi Jesu naanɛ ŋau à ni, i kaa ba faaba ŋa bii a kù dasi ŋɛ banɡo si bɛi woodai Moizi wa fɔ.
Iyi Pɔlu do Baanabasi à ɡbɔ bɛɛbɛ ŋɔi à ba ŋa kakɔɔ ku ce jiida jiida si ideu. Ŋɔi woo dasi Jesu naanɛ ŋau à cica Pɔlu do Baanabasi do inɛ ɡɔ ŋa hai ilui Antiɔsi bɛ à bɛ ŋa Zeruzalɛmu bi woo bɛ ŋau do inɛ nɡbo ŋau na irii ideu.
Pɔlu ŋa à dasi kpãa à waa nɛ nɔ inɛi iɡbɛi Jesu ŋau à koo à leekĩ nŋa. Ŋɔi à ce isɛɛnɛ nŋa à koo à lɔ ilɛi Fenisi do ilɛi Samari nɔ à wasi ku sisia kpaasi woo dasi naanɛ ŋau bɛi hai jɛ Zuifu ŋa mɔ à sinda idɔ nŋa si Jesu. Ŋɔi laabaaui ideu í jɔ̀ inɔi aŋa fei í dɔ̃ ntɔ ntɔ.
Iyi à to Zeruzalɛmu, ŋɔi inɛi iɡbɛi Jesu ŋau do woo bɛ ŋau do inɛ nɡbo ŋau à ɡba ŋa do inɔ didɔ̃. Ŋɔi Pɔlu do Baanabasi à sisi nŋa mii iyi Ilaaɔ̃ í ce fei na icɛi aŋa.
Amma Farisi ɡɔ ŋa iyi à dasi Jesu naanɛ à dede à ni, hai jɛ Zuifu ŋa iyi à dasi Jesu naanɛu fei, tilasii a dasi ŋa banɡo nɔ a sɔ̃ ŋa a too woodai Moizi.
Ŋɔi woo bɛ ŋau do inɛ nɡbo ŋau à tɔtɔɔ a wũa ideu.
Si bɛi à waa fa ideu ŋɔi Piɛɛ í dede í ni, iŋɛ kpaasim ŋa, ì mà ŋa iyi hai ku kpɛ Ilaaɔ̃ í nyam hai si inɔ nŋɛ ku ba n koo n sisia hai jɛ Zuifu ŋa mɔ laabaau jiidau ku ba aŋa mɔ a dasi naanɛ.
Nɔ Ilaaɔ̃, nŋu iyi í mà idɔi inɛ fei, í mu nŋa Hundeɛ bɛi í mua awa mɔ ku ba ku nyisi iyi nŋu í ɡba ŋa.
Kù ce nkãma iyi í jɛ ikã si ɡãmɛ nŋa do awa. Í jɔ̀ idɔ nŋa í má na naanɛ iyi à dasiɛ bɛi í cea awa mɔ.
Debɛi, na mii í ce ì waa cã idɔi Ilaaɔ̃ ŋa nsɛi, ì bi i kãa hai jɛ Zuifu ŋa iyi à waa too kpãai Jesuu aso iyi bala nwa ŋa do awa taka nwa à mɔnɡɔ ku so.
À mà iyi na didɔ̃i Lafɛ̃ɛ Jesui awa à baò faaba, nɔ bɛɛbɛ mɔi baa do hai jɛ Zuifu ŋau mɔ.
Ŋɔi inɛ ŋau fei à coko à waa desi Pɔlu do Baanabasi itĩ waati iyi à waa sisi nŋa yaasei maamaake ŋa iyi Ilaaɔ̃ í jɔ̀ aŋa à ce fei si wajui hai jɛ Zuifu ŋau.
Iyi à fɔ ide à tã ŋɔi Zaaki mɔ í so ide í ni, iŋɛ kpaasim ŋa, i ɡbɔ iyi ǹ wa n fɔ.
Simɔɔ í sisi nŋɛ bɛi Ilaaɔ̃ í ce hai sinte í cicaò inɛ ɡɔ ŋa hai si inɔi dimi mmu ŋau à kpe ŋa inɛɛ ŋa.
Nɔ ideu í jɛ akã do ti walii ŋau si bɛi kukɔi idei Ilaaɔ̃ í ni,
Amu Ilaaɔ̃, waati bɛɛbɛi an nyi wa, Nɔ n teese ilei Davidi iyi í cuku. An dede ile kúkúú, Nɔ n maa má,
Ku ba inɛ ŋa iyi a kù jɛ inɛi kpasɛ̃u fei a dɛdɛ amu Aɔ̃ Lafɛ̃ɛ. Aŋai à jɛ inɛ ŋa iyi à jɛ titom hai si dimi mmu ŋa.
Bɛɛbɛi amu Aɔ̃ Lafɛ̃ɛ ǹ fɔ, amu iyi ǹ jɔ̀ à mà mii ŋau ihɛ̃ hai ku kpɛ.
Nɔ Zaaki í ni má, na nŋu, si kuyɛm, kù sĩa a sɔ̃ hai jɛ Zuifu ŋa iyi à sinda idɔ nŋa si Ilaaɔ̃u wooda ku ɡaabu ŋa.
Amma ka ce nŋa tia ka sɔ̃ ŋa a maà ya jɛ ijɛi kuwee, nɔ a maà ya tɔtɔɔ sɛ̃ɛ do inaabo mmu ɡɔ walakɔ inaabo mɔ do mɔkɔ mmu ɡɔ, a maà ya ŋɔ iŋa jifa, nɔ a maà ya ŋɔ kpaai iŋa.
Hai tako wo, si ilu fei à ya cio woodai Moizi ile bii Zuifu ŋa à ya ce kutɔtɔɔ si ajɔi kusĩmi fei nɔ a waazo ideɛ.
Iyi Zaaki í fɔ bɛɛbɛ í tã ŋɔi woo bɛ ŋau do inɛ nɡbo ŋau do inɛi iɡbɛ ŋau fei à yɛ iyi í sĩa ku jɛ aŋa a cica inɛ ɡɔ ŋa hai si inɔi aŋa a bɛ ŋa Antiɔsi do Pɔlu do Baanabasi ajɔ. Ŋɔi à cica Silasi do Zudu iyi à ya kpe Baasaba má, aŋa iyi à nɛ bɛɛrɛ si inɔi kpaasi woo dasi Jesu naanɛ ŋau.
Ŋɔi à ni a kooò tiau. Si tiau à ni, Awa woo bɛ ŋa do inɛ nɡbo ŋau, awa woo dasi naanɛ kpaasi nŋɛ ŋa, awai à samba nŋɛ tiau ihɛ̃ wa. Iŋɛi à sambaa wa, iŋɛ hai jɛ Zuifu woo dasi naanɛ ŋa iyi ì wa Antiɔsi do Siri do Silisi. À waa ce ŋɛ fɔɔ.
À ɡbɔ iyi inɛ ɡɔ nwa ŋa à naa bi tu ŋɛ à fɔ inɔ nŋɛ nɔ à sinda laakai nŋɛ do ide nŋa ŋa. Amma awa si à dasi ŋa ideu bɛ wa.
Na ŋɔi í jɔ̀ à busi njɛ nɔ à yɔɔ iyi í sĩa ka cica inɛ ɡɔ ŋa ka bɛ si ŋɛ wa. Aŋai aa si Baanabasi do Pɔlu, baakɔɔ nwa ŋau wa,
aŋa iyi a kù saalu kuwɛɛ nŋa nɡɔɡɔ na irii Lafɛ̃ɛ nwa Jesu Kirisi.
Zudu do Silasi aŋai à jɛ inɛ ŋa iyi à cicau. À waa bɛ ŋa wai a na a sɔ̃ ŋɛ ide akãu ɡɛlɛò ɡɛlɛ.
Awa do Hundei Ilaaɔ̃ í sĩa nwa si ka maà kã nŋɛ aso ɡɔ bii kù jɛ iyi ihɛ̃ iyi í jɛ asoi tilasi.
Nŋui í jɛ, i maà ya jɛ ijɛi kuwee ŋa, nɔ i maà ya ŋɔ kpaa ŋa, i maà ya ŋɔ iŋa jifa ŋa, nɔ i maà ya tɔtɔɔ sɛ̃ɛ do inaabo mmu ɡɔ walakɔ inaabo mɔ do mɔkɔ mmu ɡɔ ŋa. Bii ì mu ara nŋɛ si mii bɛɛbɛ ŋau bɛ ŋa í sĩa. To, ka sukudɔ̃.
Iyi à tɔɔ njɛ sukudɔ̃ à tã ŋɔi inɛ ŋau à dasi kpãa à nɛ Antiɔsi. Bɛi à koo à tɔtɔɔ inɛi iɡbɛi Jesu ŋau fei à na ŋa tiau.
Iyi à cio tiau í mu nŋa ɡbuɡbã nɔ inɔ nŋa í dɔ̃.
Zudu do Silasi ŋa mɔ walii ŋai, à mua kpaasi woo dasi naanɛ ŋau ɡbuɡbã nɔ à sobi ŋa si ide nkpɔ nkpɔ.
Iyi à ce ajɔ minji bɛ kpaasi woo dasi naanɛ ŋau à tɔɔ ŋa sukudɔ̃ nɔ à ni a to bi inɛ ŋa iyi à bɛ ŋa wa baani. [
Amma Silasi inɛ nŋu í dasi idɔ nŋu ku ce ajɔ minji bɛ má.]
Pɔlu do Baanabasi à ɡbe Antiɔsi bɛ. Aŋaò inɛ nkpɔ ŋa ajɔ à waa kɔa inɛ ŋa si cioi idei Lafɛ̃ɛ nɔ à ce waazoɛ.
Iyi í ce ajɔ minji má ŋɔi Pɔlu í sɔ̃ Baanabasi í ni, ka koo kaa kaako kpaasi nwa ŋau má si ilu ŋa bii à tako à waazo idei Lafɛ̃ɛ fei wo nɔ ka yɛ bɛi inɛ ŋau à wɛɛò si nsɛi.
Ŋɔi Baanabasi wa bi ku ɡbã Zãa Maaku aŋaò ŋa.
Amma Pɔlu í fɔ í manteɛ í ni kù sĩa aŋa a ɡbãa, nŋu iyi kù sobi aŋa wo si icɛu amma í sinda í jɔ̀ aŋa wa hai Panfili.
Ŋɔi à ce kakɔɔ nɔ a kù ɡbɔ si njɛ hee à na à kpɛ̃. Ŋɔi Baanabasi í ɡbã Maaku à lɔ akɔi inyi à bɔ Sipu.
Nɔ Pɔlu mɔ í cica Silasi, nɔ kpaasi woo dasi naanɛ ŋau à so ŋa à daa Lafɛ̃ɛ si awɔ à bɛi à nɛ,
à koo à lɔ ilɛi Siri do Silisi à wasi inɛi iɡbɛi Jesu ŋa ku mua ɡbuɡbã si naanɛ nŋa.
Ŋɔi Pɔlu do Silasi à to Dɛɛbu do Lisiti. Wee inɛ ɡɔ í wa bɛ wa too kpãai Jesu. À ya kpoo Timɔtee. Iyeɛ Zuifu woo dasi Jesu naanɛi, amma baaɛ Gɛrɛkii.
Kpaasi woo dasi naanɛ ŋa iyi à wa Lisiti do Ikonimu à ya maa fɔ jiida ku jɛɛ.
Pɔlu í bi Timɔtee ku too nŋu nɔ í ɡbã í nɛɛ. Amma ku bɛi ku ɡbã ku nɛɛ í dasiɛ banɡoi na Zuifu ŋa iyi à wa bɛu domi aŋa fei à mà iyi baaɛ Gɛrɛkii.
Nɔ à bɔ ilu do ilu ŋa à sɔ̃ woo dasi Jesu naanɛ ŋau mii ŋa iyi woo bɛ ŋau do inɛ nɡboi iɡbɛi Jesu ŋa iyi à wa Zeruzalɛmu à jilɛ nɔ à ni a jirima ŋa.
Ŋɔi woo dasi Jesu naanɛ ŋau, naanɛ nŋa í teese í kɔ̃ɔsi nɔ akpɔ nŋa mɔ í ya maa kɔ̃ɔsii ajɔ fei.
Hundei Ilaaɔ̃ í ɡanji Pɔlu ŋa a waazo idei Ilaaɔ̃ si ilɛi Azii, ŋɔi í jɔ̀ à too do ikpa ilɛi Firizi do ti Galati.
Iyi à to ilɛi Misi ŋɔi à waa bi a bɔ ilɛi Bitini, amma Hundei Jesu í kɔ nŋa.
Ŋɔi í jɔ̀ à too do ilɛi Misi à bɔ ilu iyi à ya kpe Torasi.
Ŋɔi Pɔlu í ce kuyɛ idũ. Si kuyɛɛu í yɛ inɛi Masedɔni ɡɔ wa leekĩ nɔ wa tɔɔ nŋu ku naa Masedɔni ku na ku sobi aŋa.
Si bɛi í ce kuyɛu ŋɔi ɡbakã à waa dɛ kpãa ku ba ka bɔ Masedɔni domi à mà iyi Ilaaɔ̃ í bi kaa waazo nŋa laabaau jiidau.
Hai Torasi bɛi awa à lɔ akɔi inyi nɔ ɡbakã à bɔ ɡunɡũm ɡɔ iyi à ya kpe Samɔtasi. Iju kumaɛ nɔ à bɔ Neapolisi.
Hai bɛ do kutɛi à nɛ à bɔ Filipi, ilu nlai Masedɔni nɔ à ce ajɔ minji bɛ. Wee inɛi Romu ŋai à nɛ iluu.
Si ajɔi kusĩmiu ŋɔi à fita hai ilu bɛ à bɔ itĩi ido ɡɔ, à bɔ ku cɔ mà tenɡi bii à ya ce kutɔɔ í wa bɛ. Ŋɔi à koo à yɛ tenɡi bii inɛ ŋa à ya ce kutɔɔ nɔ à buba à ce faaji do inaabo ɡɔ ŋa iyi à tɔtɔɔ bɛ.
Abo ɡɔ í wa bɛ à ya kpoo Lidi, inɛi Tiatiii, í ya ta acɔi fia nkpɔ nɔ í ya maa jirima Ilaaɔ̃. Iyi à waa ba ŋa ide ku fɔ nɔ wa de itĩ, nɔ Lafɛ̃ɛ í cĩ idɔɛ ku ba ku ɡbɔ ide iyi Pɔlu wa fɔ.
Abou do inɛi kpasɛ̃ɛ ŋa fei à ce inyi ku dasi nɔ í tɔɔ wa í ni, bii ì mà iyi ǹ dasi naanɛ ntɔ ntɔ ŋai i naa wa i naa i ce baa ajɔ minji kpasɛ̃m ŋa. Nɔ í mante wa hee à jɛ́ nɔ à koo kpasɛ̃ bɛ.
Ŋɔi ajɔ nŋu ɡɔ iyi awa à waa bɔ tenɡi bii à ya ce kutɔɔu, à ko ama inaabo woo ce icɛ ɡɔ iyi í nɛ inɛi inɔɔko. Bii inɛi inɔɔkou í dede siɛ í ya maa fɔ ide iyi á na ku cei. Nɔ lafɛ̃ɛɛ ŋa à waa ba fia jiida na iriɛ.
Ŋɔi í too awa do Pɔlu wa la hee lele wa ni, inɛ ŋau ihɛ̃ woo ce icɛi Ilaaɔ̃ ilu ɡbuɡbã ŋai. À naa ku nyisi ŋɛ kpãai faabai.
Bɛɛbɛi í ya maa fɔ ajɔ fei, hee ideu í caa si Pɔlu nɔ í sinda í sɔ̃ inɛi inɔɔkoɛu í ni, do saabui irii Jesu Kirisi ǹ ni, fita. Bɛ ɡbakã ŋɔi í fita siɛ.
Iyi lafɛ̃ɛɛ ŋa à mà iyi aŋa a kaa ba siɛ fia má, ŋɔi à mu Pɔlu do Silasi à tale ŋa à bɔò ŋa bantuma bi woo kiiti ŋa.
À bɔò ŋa si wajui inɛ nɡboi Romu ŋa à ni, inɛ ŋau ihɛ̃ à waa bɛjɛ ilu nwai. Zuifu ŋai,
nɔ à wasi ku sisi ide ɡɔ ŋa iyi wooda nwa kù bi ka ɡbɔ hee ka tooɛ, awa iyi à jɛ inɛi Romu ŋa.
Ŋɔi idɔi zamaau í kɔ̃ si ŋa. Ŋɔi inɛ nɡbo ŋau à bɔ ibɔi Pɔlu do Silasi do ɡbuɡbã nɔ à ni a cã ŋa do faataa.
Iyi à cã ŋa jiida jiida à tã ŋɔi à koo à cĩmbo ŋa ile piisɔ̃ɔ nɔ à sɔ̃ woo deɡbe piisɔ̃ɔu ku deɡbe ŋa ku sĩa.
Iyi woo deɡbeu í ɡbɔ à sɔ̃ɔ bɛɛbɛ, ŋɔi í koo í dasi ŋa hee ilaawai ankãanyii piisɔ̃ɔu nɔ í da nŋa si ɡbɛɛɡbɛɛkui jĩi.
Zakai idũ laja ŋɔi Pɔlu do Silasi à waa ce kutɔɔ nɔ à kɔ̃ iri à waa saabuò Ilaaɔ̃. Nɔ inɛi piisɔ̃ɔ ŋa iyi à wa bɛu à waa de si ŋa itĩ.
Ŋɔi ɡbakã ilɛ í yaya do ɡbuɡbã hee icui ile piisɔ̃ɔu í yaya. Ŋɔi ɡambo ŋau fei à cĩ nɔ sesee ŋa iyi à dĩò inɛi piisɔ̃ɔ ŋau fei à fũ à cuku.
Ŋɔi ɡbakã woo deɡbeu í jĩ í ba ɡambo ŋau fei wa cĩ ŋɔi í tamaa bɛi inɛi piisɔ̃ɔ ŋau à sai. Ŋɔi í nya taakuba wa bi ku kpa araɛ.
Amma Pɔlu í la hee lele í ni, maà cea araɛ laalɔ kãma. Awa fei à wa ihɛ̃.
Ŋɔi woo deɡbeu í dɛ fitila í sɛi í lɔ hee ilaawa bii Pɔlu do Silasi à wau nɔ í ɡulɛ nŋa do kuyaya.
Ŋɔi í fitaò ŋa wa waduude í ni, i suuru ŋa, mii an ce n baò faaba.
Ŋɔi à sɔ̃ɔ à ni, dasi Jesu Lafɛ̃ɛ naanɛ aa ba faaba, awɔ do inɛi kpasɛ̃ɛ ŋa fei.
Ŋɔi à waazoaa idei Lafɛ̃ɛ Jesu, nŋu do inɛi kpasɛ̃ɛ ŋau fei.
Ŋɔi idũu bɛ woo deɡbeu í ɡbã ŋa í koo í wiɛ kumɛɛ nŋa ŋau. Nɔ nŋu do inɛɛ ŋa fei à ce inyi ku dasi ɡbakã.
Ŋɔi í ɡbã Pɔlu do Silasi í bɔò ŋa lele bii ileɛ í wa nɔ í na ŋa ijɛ à jɛ. Nŋu do inɛɛ ŋa fei, inɔ nŋa í dɔ̃ do bɛi à dasi Ilaaɔ̃ naanɛ.
Iyi iju í má ŋɔi inɛ nɡboi Romu ŋa à bɛ polisi ŋa a koo a sɔ̃ woo deɡbeu ku jɔ̀ inɛ ŋau.
Ŋɔi woo deɡbeu í sɔ̃ Pɔlu ideu í ni, inɛ nɡbo ŋa à ni n jɔ̀ ŋɛ. Na nŋu, i fita i nɛ nŋɛ sɛ̃ɛ.
Amma Pɔlu í sɔ̃ polisi ŋau í ni, aawo. À cã wa si bantuma hai a kù ce nwa kiiti, awa mɔ iyi à jɛ inɛi Romu ŋa nɔ à cĩmbo wa si ile piisɔ̃ɔ. Nɔ nsɛi à bi a nya wa do asii? Kù jɛ bɛɛbɛi à ya ce. Í ɡbe aŋa taka nŋai a naa a nya wa.
Ŋɔi polisi ŋau à koo à sɔ̃ inɛ nɡboi Romu ŋau. Iyi à ɡbɔ Pɔlu do Silasi inɛi Romu ŋai ŋɔi ziɡi nŋa í da ntɔ ntɔ.
Ŋɔi à koo à tɔɔ ŋa suuru nɔ à nya ŋa hai ile piisɔ̃ɔu à bɛi à tɔɔ ŋa a fita hai inɔ iluu.
Iyi Pɔlu do Silasi à fita hai ile piisɔ̃ɔu ŋɔi à bɔ kpasɛ̃i Lidi. Iyi à koo à yɛ kpaasi woo dasi naanɛ ŋau à mu nŋa ɡbuɡbã, à bɛi à nɛ.
Ŋɔi Pɔlu do Silasi à waa nɛ nɔ à lɔ ilu minji ɡɔ ŋa iyi à ya kpe Anfipolisi do Apoloni nɔ à to Tɛsalonika bii Zuifu ŋa à nɛ ile bii à ya ce kutɔtɔɔ.
Ŋɔi Pɔlu í bɔ ileu bɛ si bɛi í nɛ dɔɔnɛɛ. Nɔ aŋaò ŋa à wũa tiai idei Ilaaɔ̃ ajɔi kusĩmi mɛɛta à mɔɔ.
Wa sɔ̃ ŋa iyi kù nɛ bɛi á ce iyi inɛ iyi Ilaaɔ̃ í cicau kù yɛ ijuukpã. Á kú nɔ ku jĩ hai si balɛ má. Ŋɔi í sɔ̃ ŋa í ni, Jesuu iyi ǹ wa n sisi nŋɛ ideɛu ihɛ̃ nŋui í jɛ inɛ iyi Ilaaɔ̃ í cicau bɛ.
Inɛ ŋa iyi à de itĩ siɛu inɛ ɡɔ ŋa à dasi ideu naanɛ, nɔ à baa anu akã ku ce, nŋu do Silasi. Bɛɛbɛi hai jɛ Zuifu nkpɔ mɔ do inaabo ilu iri ŋau ilu iri ŋau à ce, aŋa iyi à mà bɛɛrɛi Ilaaɔ̃.
Amma Zuifu ŋau à dedeò iɡu ku ja nɔ à tɔtɔɔ inɛ nfe ŋa bɛrɛtɛkɛ à jɔ̀ hoya hoya í dede nɔ aŋa fei à sɛi à bɔ Pɔlu do Silasi ku dɛdɛ kpasɛ̃i Zasɔ̃ɔ ku ba a fitaò ŋa wa si wajui zamaau.
Iyi à dɛdɛ ŋa a kù yɛ ŋa, nɔ à mu Zasɔ̃ɔ do kpaasi woo dasi Jesu naanɛ ɡɔ ŋa à fa ŋa à bɔò ŋa bi inɛ nɡboi ilu ŋa. Nɔ à wasi ku la à waa ni, inɛ ŋa iyi à waa sinda andunya feiu à to wa ihɛ̃,
nɔ wee Zasɔ̃ɔ í jɔ̀ à sɔ kpasɛ̃ɛ. Aŋa fei à waa bɛjɛ woodai ilaalu nlai Romu à waa ni ilaalu ɡɔ í wɛɛ má iyi à ya kpe Jesu.
Ŋɔi ideu í dede idɔi zamaau do inɛ nɡboi ilu ŋau.
Ŋɔi à ni Zasɔ̃ɔ do kpaasiɛ ŋau a sã fia si bɛi wooda í jilɛ a bɛi a jɔ̀ ŋa a nɛ. Iyi à sã fiau nɔ à jɔ̀ ŋa.
Iyi idũ í dũ ɡbakã ŋɔi kpaasi woo dasi naanɛ ŋau à jɔ̀ Pɔlu do Silasi à nɛ Beree. Iyi à to bɛ ŋɔi à bɔ ile bii Zuifu ŋau à ya ce kutɔtɔɔu.
Amma inɛ ŋa iyi à wa bɛ ŋau à lasabu si ideu do laakai í re Zuifu ŋa iyi à wa Tɛsalonika. À ɡba idei Ilaaɔ̃ do inɔ didɔ̃. Ajɔ fei à ya maa cio kukɔui ku ba a mà bii í jɛ mii iyi Pɔlu í ya maa sɔ̃ ŋau ntɔi.
Nɔ Zuifu nkpɔ í dasi Jesu naanɛ do inaabo Gɛrɛki ɡɔ ŋa iyi à jɛ ilu iriu do inɛmɔkɔ nkpɔ.
Amma Zuifu ŋa iyi à wa Tɛsalonika à ɡbɔ iyi Pɔlu wa waazo idei Ilaaɔ̃ Beree ŋɔi à koo à dede idɔi inɛ ŋa à fɔ́ inɔ nŋa.
Bɛ ɡbakã ŋɔi kpaasi woo dasi naanɛ ŋau à bɔò Pɔlu ikpa tenku ku ba ku nɛ hai bɛ, amma Silasi do Timɔtee à ɡbe Beree bɛ.
Inɛ ŋa iyi à koo à leekĩa Pɔluu à bɔòɛi hee Atɛni. Ŋɔi Pɔlu í samba ŋa anu í ni a sɔ̃ Silasi do Timɔtee a hãmɛɛ nŋu wa ńya ńya. Nɔ inɛ ŋau à sinda à nɛ Beree má.
Waati iyi Pɔlu wa deɡbe ŋa Atɛni laakaɛ ci ya sũ domi iwɛ̃ í kpɔ si iluu.
Na nŋu, Zuifu ŋa do Gɛrɛki ŋa iyi à ya maa jirima Ilaaɔ̃, í ya ba ŋa faaji ku ce ile bii Zuifu ŋa à ya ce kutɔtɔɔu. Nɔ ajɔ fei, inɛ ŋa iyi í ko si bantumai iluu aŋaò ŋa mɔ à ya maa ce kakɔɔ má.
Si bɛi í ya maa ba ŋa kakɔɔ ku ce ŋɔi woo mà ɡɔ ŋa iyi à jɛ inɛi Epikuri do Sitosi ŋa à bɔ bi tɛɛ à waa baa kakɔɔ ku ce. Inɛ ɡɔ ŋa à ni, woo ce ide nkpɔ yoomai ihɛ̃. Nɔ inɛ ɡɔ ŋa mɔ, iyi à ɡbɔ wa fɔ idei ikui Jesu do kujĩɛ má à ni, mà iwɛ̃ mmu ɡɔ ŋai wa fãa ya.
Ŋɔi à bɔòɛ iri kuta ɡɔ iyi à ya kpe Arepaɡu, tenɡi bii inɛ nɡboi ilu ŋau à ya ce kutɔtɔɔ nŋa nɔ à ni, à bi ka ɡbɔ ide titɔ̃ iyi ì waa dabiiò,
domi ì waa sisi nwa ide titɔ̃ nɔ à bi ka mà yaaseɛ.
Wee inɛi Atɛni ŋa fei do inɛ njoo ŋa iyi à na à buba ilu bɛ à ya so waati nŋa fei a maa fɔ walakɔ a ɡbɔò baaui mii titɔ̃.
Ŋɔi Pɔlu í dede í leekĩ Arepaɡu bɛ í sɔ̃ ŋa í ni, iŋɛ inɛi Atɛni ŋa, ǹ yɛ iyi idei iwɛ̃ ŋai wa mu ŋɛ ntɔ ntɔ.
Waati iyi ǹ wa n dabii si inɔ ilu nŋɛ ǹ yɛ mii nkpɔ iyi ì waa tɔɔ ŋa. Ǹ yɛ bi kuwee ɡɔ à kɔ si à ni, tenɡi ihɛ̃i à ya tɔɔ inɛ iyi a kù mà. Nsɛi inɛ iyi iŋɛ ì waa tɔɔ iyi i kù mà ŋau bɛ, ideɛi ǹ wa n sisi nŋɛ.
Ilaaɔ̃, nŋu iyi í taka andunyau do mii iyi í wa si fei, nŋu iyi í jɛ Lafɛ̃ɛi lele do ilɛ, kaa buba si ile iyi amanɛ ŋa à ma do awɔ nŋa.
Awɔi amanɛ kaa yɔkɔ ku muaa nkãma, domi kù nɛ bukaatai nɡɔɡɔ. Nŋu takaɛi wa mua amanɛ ŋa kumi do kuwɛɛ do mii fei.
Hai si inɛ akã iyi í tako í takaui dimi iyi wa tɛ si andunyau ihɛ̃ fei í fita. Hai takoi í jilɛ waati nŋa do tenɡi bii aa maa wa.
Ilaaɔ̃ í ce bɛɛbɛi ku ba a ce kookaai a maa dɛdɛɛ do kubabii nɔ si kudɛdɛu aa yɔɔ. Amma ntɔ ntɔ Ilaaɔ̃ kù jĩò kãma nwa ɡɔ,
domi na iriɛi à nɛ kuwɛɛ, nɔ nŋui í jɔ̀ ara nwa wa nɛ. Woo kɔ tia nŋɛ ɡɔ ŋa à ni, awa mɔ amaɛ ŋai.
Debɛi, si na iyi í jɔ̀ à jɛ amai Ilaaɔ̃ ŋa, kù sĩa ka maa ce lasabu ka ni Ilaaɔ̃ í yɛ bɛi iwɛ̃ iyi amanɛ í lasabu í coo ku sĩa do wura wala do isɔ fũfũ wala do kuta.
Ilaaɔ̃ í temuaò amanɛ ŋa wo si kumà hai mà nŋa, amma nsɛi wa sɔ̃ inɛ ŋa tenɡi bii à wa fei a naa a kpaasi idɔ nŋa.
Nɔ í jilɛ ajɔ si bii inɛ iyi í cicau á kiitiò inɛi andunya ŋa fei nɔ kiitiɛu dee deei á jɛ. Nɔ í jũu tã hai si balɛ ku ba ku nyisi inɛ fei iyi inɛ bɛ á na ku cei.
Iyi à ɡbɔ Pɔlu wa fɔ idei kujĩi iku ŋa hai si balɛ ŋɔi inɛ ɡɔ ŋa à waa yaakoɛ. Inɛ ɡɔ ŋa mɔ à ni, à bi faajii ideu bɛ má ajɔ ɡɔ.
Ŋɔi Pɔlu í nɛ í jɔ̀ ŋa.
Do nŋu fei, inɛmɔkɔ ɡɔ ŋa à bɔ bi tɛɛ à dasi Jesu naanɛ. Si inɔ nŋai Deni woo ce kiitii Arepaɡu ɡɔ í wa. Abo ɡɔ mɔ iyi à ya kpe Damarisi í dasi naanɛ do inɛ ɡɔ ŋa má.
Si anyii nŋu, Pɔlu í nɛ hai Atɛni bɛ í bɔ Kɔrɛnti.
Ŋɔi í ko Zuifu ɡɔ bɛ iyi à ya kpe Akilasi, iyi à buu ilɛi Pɔntu. Kù kpɛ titã iyi í naa hai ilɛi Itali, nŋu do aboɛ Pirisila, domi Kolodu ilaalu nlai Romu í na wooda í ni Zuifu fei ku fita hai Romu. Ŋɔi Pɔlu í bɔ ku cɔ ŋa.
Nɔ í buba aŋaò ŋa à ce icɛ ajɔ domi í ya ce ilei acɔ bɛi aŋa mɔ à ya ce.
Ajɔi kusĩmi fei í ya bɔ waazo ku ce ile bii Zuifu ŋa à ya ce kutɔtɔɔ. Nɔ í ya maa mu nŋa ide aŋa do Gɛrɛki ŋau ku ba a dasi Jesu naanɛ.
Waati iyi Silasi do Timɔtee à to wa hai ilɛi Masedɔni, Pɔlu í ya maa ce icɛi waazoi waati kãma fei ku maa sɔ̃ Zuifu ŋau iyi ntɔ ntɔ Jesui í jɛ inɛ iyi Ilaaɔ̃ í cicau.
Amma à jãa nɔ à waa buu, ŋɔi í ɡbuɡbã si ŋa irurui ibɔɛ nɔ í sɔ̃ ŋa í ni, bii ì na ì ce nfe ŋa, í jɛ idei iri nŋɛ. Kù jɛ baam má. Hai nnyi an jɔ̀ ŋɛ n koo n cea hai jɛ Zuifu ŋa waazo.
Ŋɔi í nɛ hai bɛ í bɔ kpasɛ̃i Titee Zusitu, inɛ iyi í ya maa jirima Ilaaɔ̃u. Ileɛ wee kɔkɔi ile bii Zuifu ŋa à ya ce kutɔtɔɔui í wa.
Ŋɔi Kirisipu inɛ nɡboi iɡbɛu í dasi Lafɛ̃ɛ Jesu naanɛ, nŋu do inɛi kpasɛ̃ɛ ŋa fei. Inɛi Kɔrɛnti nkpɔ í ɡbɔ waazoi Pɔlu nɔ aŋa mɔ à dasi naanɛ, nɔ à dasi ŋa inyi.
Ŋɔi Aɔ̃ Lafɛ̃ɛ í sɔ̃ Pɔlu si kuyɛ idũ í ni, maà ce njo. Hanya i sɔ̃ ŋa, maà coko,
domi ǹ wɛɛ do awɔ. Inɛ ɡɔ kaa yɔkɔ ku lesiɛ awɔ hee ku ceɛ laalɔ. Sɔ̃ ŋa ideu domi inɛ nkpɔi í wa si iluu ihɛ̃ iyi á jɛ titom.
Pɔlu í buba ilu bɛ adɔ̃ akã do bubu nɔ wa kɔ ŋa si idei Ilaaɔ̃.
Waati iyi Galiɔ̃ɔ wa jɛ ilaalu si ilɛi Gɛrɛsi, ŋɔi Zuifu ŋau à ce anu akã à tɔtɔɔ à ɡbã Pɔlu à bɔòɛ bi ku ce kiiti.
À ni, mɔkɔu ihɛ̃ njɛi wa lɛlɛ inɛ ŋa ku ba a tɔɔ Ilaaɔ̃ si bɛi wooda nwa kù bi.
Iyi Pɔlu wa bi ku fɔ ide, ŋɔi Galiɔ̃ɔ í sɔ̃ ŋa í ni, bii í jɛ idei kurara walakɔ laalɔ ɡɔi í ce an nyi wa n naa n ɡbɔ ide nŋɛ.
Amma bii í jɛ idei kakɔɔ ŋai do idei irii inɛ ŋa do woodai iŋɛ taka nŋɛi, iŋɛi aa wũa ndu ŋɛ. N kaa n jɛ woo kiitii ide dimi bɛɛbɛ.
Ŋɔi í lele ŋa hai bi ku ce kiitiu.
Nɔ inɛ ŋau fei à mu Sɔsitɛni inɛ nɡboi iɡbɛi Zuifu ŋau à lɔsi ku cãa tenɡii andɛi ile bi ku ce kiitiu. Amma baai Galiɔ̃ɔ kù wa si ideu.
Pɔlu í kpɛ Kɔrɛnti má. Si anyiɛ nɔ í tɔɔ kpaasi woo dasi naanɛ ŋau sukudɔ̃ nɔ í koo í wa iriɛ Sankeree ku ba ku nyisi iyi í tako í cea Ilaaɔ̃ kuwã do kuɡbasi wo. Nɔ í lɔ akɔi inyi do Pirisila do Akilasi ajɔ à nɛ ikpa ilɛi Siri.
Iyi à to Efɛɛzu ŋɔi Pɔlu í lɔ ile bii à ya ce kutɔtɔɔ nɔ í ba Zuifu ŋau faaji ku ce. Ŋɔi à tɔɔɛ ku ce ajɔ minji bi tu ŋa, amma kù waa jɛ. Iyi wa nɛ ŋɔi í sɔ̃ ŋa í ni, bii Ilaaɔ̃ í bi an nyi wa má. Nɔ í jɔ̀ Pirisila do Akilasi bɛ í koo í lɔ akɔi inyi í nɛ hai Efɛɛzu.
<range>
<range>
Iyi í to Sezaree, ŋɔi í kita í bɔ Zeruzalɛmu í koo í ce inɛi iɡbɛi Jesu ŋa fɔɔ. Si anyiɛ nɔ í bɔ Antiɔsi.
Iyi í ce ajɔ minji bɛ ŋɔi í nyi í dasi kpãa má í koo wa dabii si ilɛi Galati do Firizi wa mua inɛ ŋa iyi à waa too kpãai Jesu fei ɡbuɡbã.
Zuifu ɡɔ iyi à ya kpe Apolo iyi à bi Alesandiri í bɔ Efɛɛzu. Ilu bisii nɔ í mà tiai idei Ilaaɔ̃ sãa sãa.
Wee í mà kpãai idei Lafɛ̃ɛ nɔ í ya ce waazoɛ do himma nɔ í sisi idei Jesu dee dee. Amma inyi ku dasii Zãa nŋu akãi í mà.
Wa ce nŋa waazo do naanɛ ile bii Zuifu ŋa à ya ce kutɔtɔɔu. Ŋɔi Pirisila do Akilasi à ɡbɔ waaziɛ nɔ à kpoo ide nŋa à koo à teese à sisiaa yaasei idei Ilaaɔ̃ dee dee.
Si anyiɛ, Apolo í dasi idɔ nŋu ku bɔ ilɛi Gɛrɛsi. Nɔ kpaasi woo dasi naanɛ ŋau à muaa ɡbuɡbã ku ba ku koo nɔ à cea inɛ ŋa iyi à waa too kpãai Jesu iyi à wa ilɛi Gɛrɛsiu tia ku ba bii í to bɛ a coo cenkã. Waati iyi í to bɛ í sobi woo dasi Jesu naanɛ ŋau jiida jiida na didɔ̃i Ilaaɔ̃.
Nɔ í kãmia Zuifu ŋau do wɔɔkɔ si bantuma ku ba a mà iyi aŋa à wa si kurarai nɔ í nyisi ŋa hai si tiai idei Ilaaɔ̃ iyi Jesui í jɛ inɛ iyi Ilaaɔ̃ í cicau dim dim.
Waati iyi Apolo í wa Kɔrɛnti Pɔlu í too kpãa iyi wa bɔ ikpa iri kuta ŋau nɔ í to Efɛɛzu. Ŋɔi í ba inɛ ɡɔ ŋa iyi à waa too kpãai Jesu bɛ.
Ŋɔi í bee ŋa í ni, i kù ba Hundei Ilaaɔ̃ titã hai waati iyi ì dasi naanɛ ŋa? Ŋɔi à jɛaa à ni, aawo. A kù ɡbɔ mà Hundei Ilaaɔ̃ í wɛɛ mɔm.
Ŋɔi Pɔlu í bee ŋa má í ni, debɛi, inyi ku dasi yoomai à ce nŋɛ. Ŋɔi à jɛaa à ni, inyi ku dasii Zãai.
Ŋɔi Pɔlu í sɔ̃ ŋa í ni, inɛ ŋa iyi à kpaasi idɔ, aŋai Zãa í dasi inyi. Nɔ í sɔ̃ inɛ ŋa í ni a dasi Jesu naanɛ, nŋu iyi á na ku naa si anyii nŋu.
Iyi à ɡbɔ idei Pɔluu ŋɔi à ce inyi ku dasi do irii Lafɛ̃ɛ Jesu.
Ŋɔi Pɔlu í le nŋa awɔ si iri nɔ Hundei Ilaaɔ̃ í naa si ŋa ŋɔi à waa fɔ ide do fee mmu ŋa nɔ à ce walii.
Inɛ ŋau à to zakai aŋa maateeji.
Si anyii nŋu, Pɔlu í bɔ ile bii Zuifu ŋa à ya ce kutɔtɔɔu wa waazo idei bommai Ilaaɔ̃ do naanɛ nɔ í ce bɛɛbɛ zakai cukpa mɛɛta, nɔ aŋaò ŋa à wasi ku busi njɛ nɔ í wasi ku lɛlɛ ŋa ku ba a dasi naanɛ.
Amma inɛ ɡɔ ŋa à lele idɔ nŋa à kɔ ku dasi naanɛ, nɔ à nyi à waa fɔ ide laalɔ má si kpãai idei Lafɛ̃ɛ si wajui zamaau. Na ŋɔi í jɔ̀ Pɔlu í tɛkɛɛ hai bi tu ŋa, nŋu do inɛ ŋa iyi à waa too kpãai Jesuu. Í ya maa kɔ ŋa si cio ajɔ fei si ile cioi Tianusi.
Bɛɛbɛi à ce adɔ̃ minji hee inɛ ŋa iyi à wa ilɛi Azii fei, hai Zuifu ŋa do hai jɛ Zuifu ŋa, à ɡbɔò idei Lafɛ̃ɛ Jesu.
Ilaaɔ̃ í mua Pɔlu ɡbuɡbã ku ceò maamaake nla ŋa.
Na ŋɔi í jɔ̀ jaaɛ iyi í lu araɛ fei, bii à so à lea bɔ̃ɔ ŋau si ara à ya ba irii. Inɛ ŋa mɔ iyi à nɛ inɛi inɔɔko ŋa, bii à lu ŋaò, inɛi inɔɔko ŋau à ya fitai.
Zuifu ɡɔ ŋa à ya maa dabii bii fei a maa nya inɛi inɔɔkoi inɛ ŋa. Si inɔ nŋa ɡɔɡɔ nŋa ŋa à dasi idɔ a kpe irii Lafɛ̃ɛ Jesu a nyaò inɛi inɔɔkoi inɛ ɡɔ. Zuifu inɛ nɡboi woo weei Ilaaɔ̃ ɡɔ iyi à ya kpe Seva, ama inɛmɔkɔ mɛɛjeɛ ŋai à waa bi a ce bɛɛbɛ. Ajɔ nŋu ɡɔ à sɔ̃ inɛi inɔɔkoi inɛ ɡɔ ŋa à ni, do irii Jesu iyi Pɔlu wa waazou, fita.
<range>
Amma inɛi inɔɔkoi inɛɛu í ni, ǹ mà Jesu nɔ ǹ mà Pɔlu, amma yooi iŋɛ mɔ ì jɛ.
Ŋɔi mɔkɔ iyi í nɛ inɛi inɔɔkou í fo í bata ŋa nɔ í kãmia ŋa í cã ŋa í mɛɛ ŋa ntɔ ntɔ hee aŋa fei à sa hai kpasɛ̃ɛ basĩ.
Ŋɔi inɛi Efɛɛzu ŋa hai Zuifu do Gɛrɛki ŋa fei à ɡbɔ ideu, nɔ njo í mu ŋa, nɔ irii Lafɛ̃ɛ Jesu í nɛ bɛɛrɛ ntɔ ntɔ.
Ŋɔi woo dasi Jesu naanɛ nkpɔ í naa í tuuba si bantuma. À fɔ mii iyi aŋa à ya ce wo.
Inɛ ŋa iyi à ya tako a maa ce dobu dobu wo aŋa nkpɔ nkpɔi à naaò tia nŋa ŋa iyi à ya maa ceò dobu dobuu wa à naa à joo si wajui zamaa. Inɛ ɡɔ í ce dooai fiai tia ŋau, nɔ à ba wee jiaɛ í to zakai kpɛkɛlɛ dubu ciitaa .
Bɛɛbɛi ɡbuɡbãi Aɔ̃ Lafɛ̃ɛ í jɔ̀ idei Jesu wa fanɡaa bii fei do ɡbuɡbã.
Iyi nŋu ŋau í ce í tã, ŋɔi Pɔlu í dasi idɔ nŋu ku too do ilɛi Masedɔni do si ilɛi Gɛrɛsi nŋu ku bɔ Zeruzalɛmu. Í ni bii nŋu í to bɛ, tilasii nŋu ku bɔ Romu mɔ.
Ŋɔi í bɛ Timɔtee do Erasitu, aŋa iyi à waa sobiɛ si icɛu, ikpa Masedɔni, amma nŋu takaɛ í kpɛ keeke má ilɛi Azii bɛ.
Waati bɛɛbɛ wahala nla ɡɔ í dede Efɛɛzu bɛ na kpãai idei Jesu.
Gbɛdɛ woo cã isɔ fũfũ ɡɔ í wa bɛ à ya kpoo Demɛtiusi. Í ya ce mii ɡɔ ŋa iyi à jɔ ilei iwɛ̃ nŋa Aritemi. Nɔ woo ce icɛ dimi bɛɛbɛ ŋa fei à ya ba si amanii jiida.
Ŋɔi í tɔtɔɔ woo ce icɛɛ ŋa do ɡbɛdɛ mmuɛ ɡɔ ŋa má í ni, i kù mà ŋa iyi si icɛu ihɛ̃i à waa ba si amani?
Iŋɛ taka nŋɛ ì waa yɔɔ ŋa, ì nɔ ì waa ɡbɔ ŋa mii iyi Pɔlu wa ce. Wa ni kù jɛ iwɛ̃ ŋa iyi amanɛ ŋa à ce do awɔ nŋai aa tɔɔ. Nɔ í yɔkɔ í kãmia inɛ nkpɔ nkpɔ, kù nɔ kù jɛ baa Efɛɛzu ihɛ̃ nŋu akã, do si ilu nkpɔi ilɛi Azii feii.
Á na ku jɔ̀ icɛ nwa ku ba iri sãmi. Si anyiɛ á nyi ku jɔ̀ a kaa saalu baa ilei iwɛ̃ nwa Aritemi, nɔ bɛɛrɛ nlaɛ á na ku tã, iwɛ̃ iyi inɛi Azii ŋa do inɛi andunya fei wa tɔɔ.
Iyi à ɡbɔ ideu ŋɔi idɔ nŋa í kɔ̃, nɔ à wasi ku dɔ̃ anu hee lele à waa ni, Aritemi nwa í la.
Ŋɔi hoya hoya í dede si iluu fei nɔ do anu akã inɛ ŋa à fo à bata Gayusi do Aritaaki à mu ŋa à bɔò ŋa bii à ya cɛiu. Inɛ ŋau inɛi Masedɔni ŋai, aŋai à waa si Pɔlu si isɛɛnɛu. Nɔ inɛ nkpɔ í sɛi í bɔ bɛ.
Pɔlu wa bi ku bɔ bi zamaau amma kpaasi woo too kpãai Jesu ŋau à kɔ.
Nɔ hee do akawei ilɛ bɛ ŋa ɡɔɡɔ ŋa iyi à jɛ kpaasiɛ ŋau aŋa mɔ à bɛ ama wa à ni a koo a tɔɔɛ suuru ku maà naa ile bɛ.
Ile bɛi aŋa fei à waa dɔ̃ anu à wasi ku fɔ ide nŋa ikã ikã. Inɛ nkpɔ nŋa kù mà na mii í ce à tɔtɔɔ bɛ mɔm.
Ŋɔi Zuifu ɡɔ ŋa à sisia Alesandu yaasei ideu nɔ à tale siɛ wajui zamaau. Ŋɔi Alesandu í ni a coko do awɔ nɔ wa bi ku sɔ̃ ŋa ideu do yaaseɛ.
Amma waati iyi à mà iyi nŋu mɔ Zuifui, aŋa fei à wasi ku dɔ̃ anu hee zakai isɔ minji à waa ni, Aritemi nwa í la.
Si anyiɛ ŋɔi woo kɔ tiai ilu nŋau í jɔ̀ à coko nɔ í ni, iŋɛ inɛi Efɛɛzu ŋa, yooi kù mà iyi ilu nwai ilei Aritemi ilu bɛɛrɛu í wa, awai à nɔ à waa ceaa icɛ. Nɔ ì mà ŋa hai lelei mii iyi í jɔɔu í cuku wa.
Inɛ ɡɔ kaa yɔkɔ ku jã ideu. Na nŋu, i mu ara nŋɛ ŋa i maà ce nɡɔɡɔ do saasa.
Inɛ ŋa iyi ì naaò wa nsɛi ŋau ihɛ̃ ŋa a kù ce ilei mii ndii ilei iwɛ̃ nwa ŋa a kù nɔ a kù fɔ laalɔɛ.
Na nŋu, bii Demɛtiusi do ɡbɛdɛ ŋa iyi à wa bi tɛɛ ŋau à nɛ ide ɡɔ do inɛ ɡɔi à jilɛ ajɔ ŋa iyi à ya ce kiiti do woo ce kiiti ŋa, i jɔ̀ ŋa a ce ide nŋa bɛ.
Nɔ bii ì nɛ ide ɡɔ si antaɛ má ŋa, aa yɔkɔ i wũaɛ bi inɛ nɡboi woo ce kiiti ŋa.
Aa yɔkɔ a yɛ taale nwa a ni awai à dede ija si idei nnyiu ihɛ̃ domi kù nɛ yaase. Bɛi à bee wa yaasei ideu a kaa ka ba iyi aa ka fɔ mɔm. Iyi í fɔ bɛɛbɛ í tã ŋɔi í jɔ̀ zamaau í fanɡaa.
Iyi hoya hoyau í leekĩ ŋɔi Pɔlu í tɔtɔɔ inɛ ŋa iyi à waa too kpãai Jesu ŋau í mu nŋa ɡbuɡbã nɔ í tɔɔ ŋa sukudɔ̃ í bɛi í nɛ ilɛi Masedɔni.
Í dabii si ilɛu fei í mua inɛ ŋa iyi à waa too kpãai Jesu ŋa ɡbuɡbã ntɔ ntɔ, í bɛi í to ilɛi Gɛrɛsi
í ce bɛ cukpa mɛɛta. Waati iyi wa bi akɔi inyi ku lɔ ku bɔ ilɛi Siri ŋɔi í ɡbɔ iyi Zuifu ŋa à waa dɛ nŋu ku kpa. Na nŋu, í dasi idɔ nŋu ku too do ikpa Masedɔni má.
Inɛ ŋa iyi à suu si isɛɛnɛɛu wee, Sopatɛɛ amai Pirusi inɛi Beree, do Aritaaki do Sikundusi inɛi Tɛsalonika ŋa, do Gayusi inɛi Dɛɛbu, do Timɔtee do Tisiki do Torofimu, inɛi ilɛi Azii ŋa.
Aŋai à cua à koo à deɡbe wa Torasi.
Iyi awa taka nwa à jɛ jinɡaui Pɛ̃ɛ hai nɛ lefeeu à tã à koo à lɔ akɔi inyi Filipi bɛ. Nɔ si isɛɛnɛ nwau si ajɔ miusia à koo à ba ŋa Torasi nɔ à ce ajɔ mɛɛje bɛ.
Ŋɔi ajɔ sintei azuma alɛu awa à tɔtɔɔ à waa jɛ ijɛi Lafɛ̃ɛ, ŋɔi Pɔlu í wasi ku cea inɛ ŋau waazo. Bii iju í mái Pɔlu á nɛ. Ŋɔi í jɔ̀ waazoɛu í sɔ hee í to idũ laja.
Wee fitila í kpɔ lelei ile kukpɛkɛ bii à tɔtɔɔu.
Ŋɔi awaasũ ɡɔ wa buba si fɛrɛnti bɛ à ya kpoo Etiki. Si bɛi waazoi Pɔlu í sɔ ŋɔi í siiko hee í na í sĩ njoo nɔ í cuku wa ilɛ hai lelei ile kukpɛkɛ mɛɛtasiau. Iyi à koo à dedeɛ à ba wee í ku.
Ŋɔi Pɔlu í kita wa nɔ í bate í soo í ni, i maà ce njo ŋa, hundeɛ í wɛɛ.
Iyi Pɔlu í ɡũ lelei ileu má í so pɛ̃ɛ í bububuɛ nɔ aŋaò ŋa à jɛ, nɔ í lɔsi ku waazo má hee iju í máu í bɛi í nɛ.
Amma à bɔòɛ Etiki iyi í nya í cuku wau kpasɛ̃ baani nɔ inɔi aŋa fei í dɔ̃ jiida jiida.
Awa à koo à lɔ akɔi inyi à cua à bɔ Asosi. Tenɡi bɛi Pɔlu á na ku ba wa nɔ ka soo. Bɛɛbɛi í bi si na iyi í jɔ̀ wa bi ku koo do isɛ.
Iyi í naa í ba wa Asosi, hai bɛi í lɔ akɔi inyi awaò ŋa à bɔ Mitilɛni.
Ŋɔi à nɛ hai bɛ nɔ iju kumáɛ à to ɡunɡum ɡɔ iyi à ya kpe Kio. Iju kumá mmuɛ nɔ à to ɡunɡum mmu ɡɔ iyi à ya kpe Samɔsi, ŋɔi ajɔ mɛɛtasiaɛ à to Miletu.
Wee Pɔlu í dasi idɔ nŋu ku maà leekĩ Efɛɛzu ku ba waati ku maà lɔ nŋu si ilɛi Azii. Wa ce kookaai fei ku ba nŋu ku to Zeruzalɛmu na jinɡaui Pantikotu.
Ŋɔi hai Miletu Pɔlu í bɛ ama Efɛɛzu í ni a kpe inɛ nɡboi iɡbɛi inɛi Jesu ŋau wa a naa a ba nŋu bɛ.
Iyi inɛ ŋau à to wa bi tɛɛ ŋɔi í sɔ̃ ŋa í ni, iŋɛ taka nŋɛ ì mà ŋa bɛi ǹ jɛ kuwɛɛm waati iyi ǹ wa si anini nŋɛ hai ajɔ sinte iyi ǹ naa si ilɛi Azii.
Ǹ ce icɛi Lafɛ̃ɛ Jesu do ara ku kaye do cikãaju ajɔ, ǹ nɔ ǹ yɛ wahala si na iyi í jɔ̀ Zuifu ŋau à leekĩ si aŋa a kpam.
Iŋɛ taka nŋɛ ì mà mii ŋa iyi á ce nŋɛ aranfãani, n kù sinɡa nŋɛ kãmaɛ. Amma ǹ sɔ̃ ŋɛ ntɔ fei nɔ ǹ kɔ ŋɛ si cio si bantuma do si kpasɛ̃ nŋɛ ŋa.
Ǹ sɔ̃ Zuifu ŋa do hai jɛ Zuifu ŋa a naa a kpaasi idɔ nŋa a sinda si Ilaaɔ̃ a dasi Lafɛ̃ɛ nwa Jesu naanɛ.
Nɔ wee bɛbɛi má, Hundei Ilaaɔ̃ wa tilasiim n bɔ Zeruzalɛmu, nɔ n kù mà mii iyi á koo bam bɛ.
Amu de ǹ mà si ilu fei Hundei Ilaaɔ̃ wa sɔ̃m iyi piisɔ̃ɔ ku ce do ijuukpã wa deɡbem.
Amma kuwɛɛm kù jɛ nɡɔɡɔ bi tom, n kù nɔ n kù wa saaluɛ, amu de n ba n tambɔ icɛm iyi Jesu Lafɛ̃ɛ í dasim n ce. Icɛu nŋui í jɛ n sisi laabaau jiidai didɔ̃ iyi Ilaaɔ̃ í ce nwa.
Iŋɛ iyi ǹ dabii ǹ wa n waazo idei bommai Ilaaɔ̃ si aninii nŋɛu fei, nsɛi ǹ mà iyi i kaa yɛm má ŋa.
Na ŋɔi í ce ǹ wa n sɔ̃ ŋɛ si bantuma hai nnyi, bii inɛ ɡɔ nŋɛ í na í ce nfe kù jɛ idei irim,
domi ǹ sisi nŋɛ ide iyi Ilaaɔ̃ í jilɛ fei n kù sinɡa nŋɛ ɡɔɡɔɛ.
I mu ara nŋɛ ku sĩa, nɔ i ya maa deɡbe inɛ ŋa iyi Hundei Ilaaɔ̃ í da nŋɛ si awɔ fei, aŋa iyi à jɛ iɡbɛi inɛi Lafɛ̃ɛ Jesu ŋa iyi nŋu takaɛ í ya do njɛɛ.
Ǹ mà do anyim amanɛ ŋa aa naa si anini nŋɛ bɛi iŋai sako í ya naa si anɡudã ŋa, a kaa nɔ a jɔ̀ ŋɛ.
Nɔ baa hai si inɔ nŋɛ inɛ ɡɔ ŋa aa kpaasi ntɔu ku ba ku jɛ ibo nɔ aa wa inyii itĩi woo dasi Jesu naanɛ ŋau a jɛò mɔcɔ nŋa.
Na nŋu, i wɔ njoo ŋa. I ye ɡiɡi ŋa bɛi amu takam ǹ ce adɔ̃ mɛɛta bi tu ŋɛ Efɛɛzu bɛ wo nɔ ǹ kɔ ŋɛ akã akã alɛò daakɔ do cikãaju ŋa.
Nsɛi ǹ so ŋɛ ǹ wa n daa Ilaaɔ̃ si awɔ nɔ ǹ wa n da nŋɛ idei didɔ̃ɛ si awɔ. Nŋui á yɔkɔ ku mu nŋɛ ɡbuɡbã nɔ ku mu nŋɛ tubu iyi í jilɛa inɛ ŋa iyi í cica a jɛ tɛɛ fei.
Waati iyi ǹ wa bi tu ŋɛ, iŋɛ taka nŋɛ ì mà ŋa iyi n kù nɛ kɔdɛɛi isɔ fũfũi inɛ ɡɔ hee má jɛ wura wala ibɔɛ.
Ì nɔ ì mà ŋa iyi ǹ ya n ce icɛi do awɔm n bɛi n ba bukaatai mii ŋa iyi ǹ bi fei, amu do inɛ ŋa iyi à waa toom.
N nyisi ŋɛ si mii fei iyi á sĩa i ce icɛ bɛɛbɛ ŋa i ya sobiò hai nɛ ɡbuɡbã ŋa nɔ i ye ɡiɡii idei Jesu Lafɛ̃ɛ iyi í ni, woo ce amua í nɛ inɔ didɔ̃ í re inɛ iyi wa ɡba amuau.
Iyi Pɔlu í fɔ bɛɛbɛ í tã ŋɔi í ɡulɛ aŋaò ŋa fei nɔ à ce kutɔɔ.
Ŋɔi aŋa fei à kpata nɔ à yáa à tɔɔɛ sukudɔ̃ do kubi
à bɛi à suu hee bi akɔi inyiu. Aŋa fei à wɛɛò inɔ ku fɔi si na iyi í jɔ̀ í ni a kaa na a yɛ nŋu má.
Iyi à tɔɔ ŋa sukudɔ̃ ŋɔi awaò Pɔlu à koo à lɔ akɔi inyi à nɛ suusuu à bɔ ɡunɡum ɡɔ iyi à ya kpe Kosi, iju kumaɛ nɔ à to ɡunɡum mmu ɡɔ iyi à ya kpe Rodu. Hai bɛ má nɔ à bɔ Patara.
Bɛi à ba akɔi inyi iyi wa bɔ ikpa ilɛi Fenisi nɔ à lɔ à nɛ.
Ŋɔi à yɛ ɡunɡum ɡɔ iyi à ya kpe Sipu, à daleɛ do ikpa awɔ canɡa nɔ à bɔ ikpa ilɛi Siri. Ŋɔi à to Tii bii akɔi inyiu á kita asoɛ.
Ilu bɛi à yɛ inɛ ɡɔ ŋa iyi à waa too kpãai Jesu nɔ à ce ajɔ mɛɛje bi tu ŋa bɛ. Ŋɔi Hundei Ilaaɔ̃ í jɔ̀ à sɔ̃ Pɔlu à ni ku maà bɔ Zeruzalɛmu.
Amma iyi ajɔi kunɛ nwa í to à nyi bi akɔu má. Aŋa fei do abo nŋa ŋa do ama nŋa ŋa à naa à leekĩ nwa hai iluu. Awa fei à ɡulɛ itĩi tenkuu nɔ à ce kutɔɔ.
Iyi à tɔɔ njɛ sukudɔ̃ à tã awa à lɔ akɔi inyiu à nɛ, ŋɔi aŋa mɔ à nɛ à nyi kpasɛ̃ nŋa ŋa.
Hai Tii à dasi kpãa má nɔ à to Tolemasi. Bɛi à kita hai si akɔi inyiu nɔ à koo à ce kpaasi woo dasi Jesu naanɛ ŋa fɔɔ nɔ à sũ bɛ idũ akã.
Iju kumáɛ nɔ à nɛ à bɔ Sezaree. Nɔ à koo à sɔ kpasɛ̃i Filipu woo waazou, nŋu iyi wa jɛ inɛ akãi amanɛ mɛɛje ŋa iyi à cica wo si ilui Zeruzalɛmuu.
Mɔkɔu í nɛ mudɛ̃ɛ mɛɛ ɡɔ ŋa iyi a kù mà mɔkɔ, walii ŋai.
Iyi à ce ajɔ minji bɛ walii ɡɔ iyi à ya kpe Aɡabusi í naa bɛ hai ilɛi Zudee.
Í naa bi tu wa nɔ í so santiikii Pɔlu í dĩò isɛɛ ŋa do awɔɛ ŋa nɔ í ni, ide iyi Hundei Ilaaɔ̃ wa fɔ wee. Inɛ iyi í nɛ santiikiu ihɛ̃ bɛ ihɛ̃i Zuifu ŋa iyi à wa Zeruzalɛmu aa dũu nɔ a daa dimi mmu ŋa si awɔ.
Iyi awa do inɛi Sezaree ŋa iyi à wa bɛ à ɡbɔ ideu, ŋɔi à wasi ku tɔɔ Pɔlu ku maà bɔ Zeruzalɛmu má.
Amma í ni, na mii í ce ì waa kpata bɛɛbɛ ŋa ì waa ɡanji wɔɔkɔm ŋa. Ǹ tã sɔɔlu n ku na irii icɛi Lafɛ̃ɛ Jesu Zeruzalɛmu bɛ, kù jɛ ku dĩ nŋu akã.
Iyi à yɛ kù ɡbɔ ide nwa, à coko nɔ à ni, Aɔ̃ Lafɛ̃ɛ ku ce idɔɔbiɛ.
Si anyii nŋu nɔ à dede à ce sɔɔlu à waa bɔ Zeruzalɛmu.
Ŋɔi si inɔi inɛ ŋa iyi à waa too kpãai Jesu ŋau, inɛ ɡɔ ŋa à dede hai Sezaree bɛ à si wa, nɔ à bɔò wa hee kpasɛ̃i Nasɔ̃ɔ inɛi Sipu bii aa ka sɔu. Mɔkɔu í dasi Jesu naanɛ í kpɛ.
Iyi à to Zeruzalɛmu bɛ ŋɔi kpaasi woo dasi Jesu naanɛ ŋa à ɡba wa do inɔ didɔ̃.
Iju kumáɛ ŋɔi awaò Pɔlu ŋa à bɔ bi Zaaki nɔ inɛ nɡboi iɡbɛi Jesu ŋau fei à tɔtɔɔ bɛ.
Ŋɔi Pɔlu í ce ŋa fɔɔ nɔ í sisi nŋa mii ŋa iyi Ilaaɔ̃ í ce akã akã si ɡãmɛi hai jɛ Zuifu ŋa na icɛ iyi nŋu í ce.
Iyi à ɡbɔ ideɛ ŋɔi à saabu Ilaaɔ̃. Ŋɔi à sɔ̃ Pɔlu à ni, kpaasi nwa, ì ɡbɔɔ? Zuifu nkpɔ nkpɔi í dasi Jesu naanɛ nɔ aŋa fei à waa too woodai Moizi do himma.
Amma inɛ ŋa à máɛ ide à ni ì waa sɔ̃ Zuifu ŋa iyi à wa bi dimi mmu ŋa a jɔ̀ woodai Moiziu do dedembai bala nwa ŋa, nɔ a maà ya dasi ama nŋa ŋa banɡo.
Debɛi, bɛirei aa ka ce. Kù nɛ sika kãma inɛ ŋa aa mà iyi ì to wa ilu ihɛ̃.
Na nŋu, ce iyi aa ka sɔ̃ɛ. Amanɛ mɛɛ ɡɔ ŋa à wa ihɛ̃ iyi à cea Ilaaɔ̃ kuwã .
Kooò ŋa nɔ iŋɛ fei i ce buki iyi á jɔ̀ ì má ŋa, nɔ i sã fiai iri ku wa nŋa. Nŋui á jɔ̀ inɛ fei ku mà mii iyi à ɡbɔ na iriɛu kù jɛ ntɔ, amma aa yɛ iyi awɔ takaɛ ì waa too woodai Moizi.
Amma iyi í jɛ ti dimi mmu woo dasi Jesu naanɛ ŋa, awa à kɔ tia à samba nŋa si na iyi í jɔ̀ à yɔɔ iyi í sĩa ka jilɛ nŋa wooda ka ni a maà ya jɛ ijɛi kuwee nɔ a maà ya ŋɔ kpaai iŋa nɔ a maà ya ŋɔ iŋa jifa nɔ a maà ya tɔtɔɔ sɛ̃ɛ hai ce abɔdɔ̃.
Iju kumáɛ nɔ Pɔlu í kooò inɛ ŋau nɔ à ce buki iyi á jɔ̀ a má. Si anyiɛ Pɔlu í lɔ bantumai kpasɛ̃i Ilaaɔ̃ í koo í sɔ̃ woo weei Ilaaɔ̃ ŋau ajɔ iyi bukii aŋa á kɔ̃, ajɔ nŋu bɛi a cea aŋa kuwee akã akã.
Iyi ajɔ mɛɛjeu wa tã ŋɔi Zuifu ŋa iyi à naa hai ilɛi Azii à yɛ Pɔlu kpasɛ̃i Ilaaɔ̃ bɛ. Ŋɔi à dede idɔi zamaau fei nɔ à muu.
À dɔ̃ anu à waa ni, iŋɛ inɛi Izirɛli ŋa, i faaba. Mɔkɔu ihɛ̃ í ya maa bɔ bii fei ku maa kɔ inɛ fei si cio ku maa fɔò taalei inɛi Izirɛli ŋa do woodai Moizi do kpasɛ̃i Ilaaɔ̃u ihɛ̃. Wee í naaò dimi mmu ɡɔ ŋa wa si kpasɛ̃u ihɛ̃ má, nɔ í dasi ile kumáu riisi.
À fɔ bɛɛbɛi si na iyi í jɔ̀ à tako à yɛ Torofimu inɛi Efɛɛzuu, nŋu do Pɔlu si iluu, nɔ à tamaa bɛi Pɔlu í naaɛ wa kpasɛ̃i Ilaaɔ̃ bɛi.
Nɔ inɛ ŋa à cã bii bii si iluu fei. Ŋɔi inɛ ŋa à sɛi à wasi ku naa hai bii fei, nɔ à mu Pɔlu à faa à fitaɛ wa hai bantumai kpasɛ̃u. Bɛ ɡbakã à cĩmbo ɡambo ŋau.
Waati iyi à waa bi a kpaa ŋɔi inɛ nɡboi iɡũi Romu í ɡbɔ iyi hoya hoya í dede si ilui Zeruzalɛmu fei.
Ŋɔi ɡbakã í so sooɡe ɡɔ ŋa do inɛ nɡboi sooɡe ɡɔ ŋa má nɔ í sɛi í bɔò ŋa bi zamaau. Iyi zamaau í yɛ nŋu do sooɡe ŋau, ŋɔi à jɔ̀ Pɔlu ku cã.
Ŋɔi inɛ nɡboi iɡũu í bɔ bi Pɔlu í muu nɔ í ni a dũu do sesee minji. Nɔ í bee ŋa í ni, yooi. Mii í ce.
Amma si zamaau inɛ ɡɔ ŋa à waa la do ide akã, inɛ ɡɔ ŋa mɔ do ide mmu hee í jɔ̀ inɛ nɡboi iɡũu kù yɔkɔ ku mà ntɔi ideu na wakatau. Na ŋɔi í ce í ni a bɔò Pɔlu bii kuwai sooɡe ŋa.
Iyi à toò Pɔlu hai bii à ya ɡũ a lɔò inɔ ileu, ŋɔi sooɡe ŋau à soo lele na kuɡaabui zamaau,
domi inɛ ŋau fei à waa too ŋa à waa laò à waa ni, i kpaa.
Si bɛi à waa bi a lɔò Pɔlu inɔ ileu, ŋɔi í bee inɛ nɡboi iɡũu í ni, aa yɔɔdaam n fɔ ide ɡɔ? Amma inɛ nɡbou í beeɛ í ni, asee ì waa ɡbɔ Gɛrɛki mɔm?
Debɛi, i kù jɛ inɛi Ezibiti iyi si ajɔ ɡbeejiu ihɛ̃ í bi ku kɛkɛ ilaaluu nɔ í tɔtɔɔ woo kpa inɛ ŋa aŋa dubu mɛɛ í bɔò ŋa si ɡbabuau?
Ŋɔi Pɔlu í jɛaa í ni, amuu Zuifui. Amuu amaalui si ilu ɡɔ iyi í nya iri. À bim ni Tarusi si ilɛi Silisi. Ǹ wa n tɔɔɛi, jɔ̀ n ba inɛ ŋau ide ku fɔ.
Nɔ inɛ nɡboi iɡũu í muaa kpãa. Ŋɔi Pɔlu wa leekĩ bi ku ɡũ ku lɔò inɔ ileu í ni zamaau ku coko do awɔ. Ŋɔi aŋa fei à coko cau. Nɔ Pɔlu wa sɔ̃ ŋa ide do feei Ebɛɛ.
Í ni, iŋɛ kpaasim ŋa do baam ŋa, i ɡbɔ iyi ǹ nɛ ku sɔ̃ ŋɛ n kɔò aram.
Iyi à ɡbɔ wa ba aŋa ide ku fɔ do feei Ebɛɛ ŋɔi à mu ara nŋa sɛ̃ɛ í re baa bɛi à tako à mu ara nŋa wo. Ŋɔi Pɔlu í sɔ̃ ŋa í ni,
amuu Zuifui, à bim nii Tarusi si ilɛi Silisi, amma Zeruzalɛmu ihɛ̃i à bíím. Gamaliɛlii í kɔm si cio, nŋui í kɔm si woodai bala nwa ŋa sãa sãa, nɔ ǹ nɛ himma si icɛi Ilaaɔ̃ si bɛi iŋɛ fei ì wɛɛò nnyi ŋa.
Ǹ kpã woo too kpãai Jesu ŋa iju jiida jiida hee ǹ kpa ɡɔɡɔ ŋa. Ǹ mu inɛmɔkɔ ŋa do inaabo ŋa ǹ dĩ ŋa ǹ dasi ŋa piisɔ̃ɔ.
Woo wee nlai Ilaaɔ̃u do iɡbɛi inɛ nɡbo ŋau fei aa yɔkɔ a jɛ sɛɛdam. Hai si awɔ nŋai ǹ ɡba tia iyi à kɔa Zuifu kpaasi ŋa iyi à wa Damasi. Nɔ ǹ bɔ bɛ ku ba n mu woo dasi Jesu naanɛ ŋa iyi à wa bɛu n dĩ ŋa nɔ n naaò ŋa wa Zeruzalɛmu n jɔ̀ a kpã ŋa iju.
Ŋɔi Pɔlu í sɔ̃ ŋa má í ni, si bɛi ǹ wa n koo ǹ maai Damasi zakai dasãu, si kpãau ɡbakã ŋɔi inya kumá nla ɡɔ í naa sim hai lele í biim piu.
Ŋɔi ǹ cuku ilɛ nɔ ǹ ɡbɔ ide ku fɔ ɡɔ wa kpem wa ni, Sɔlu, Sɔlu, na mii í ce ì waa kpãm iju.
Ŋɔi ǹ bee ǹ ni, awɔi yoo Lafɛ̃ɛ. Ŋɔi í ni, amui Jesu inɛi Nazarɛti, amu iyi ì ya maa kpã ijuu.
Inɛ ŋa iyi à waa toom ŋau à yɛ inya kumáu amma a kù ɡbɔ imui inɛ iyi wa bam ide ku fɔu.
Nɔ ǹ beeɛ ǹ ni, Lafɛ̃ɛ, bɛirei an ce. Ŋɔi í ni, dede i bɔ Damasi. Bɛi aa sɔ̃ɛ mii iyi Ilaaɔ̃ í bi i ce fei.
Kulai inya kumáu í jɔ̀ ǹ fɛɛju. Na nŋu, kpaasim ŋa à mu awɔm nii à toò Damasi.
Wee mɔkɔ ɡɔ í wa bɛ à ya kpoo Ananiasi, í mà bɛɛrɛi Ilaaɔ̃ nɔ wa too woodai Moizi. Zuifu ŋa iyi à wa ilu bɛ fei à waa jɛ sɛɛda jiidaɛ.
Ŋɔi í naa bi tom nɔ í ni, Sɔlu kpaasim, yɛ ilu. Tenɡi bɛ ɡbakã ijum í cĩ nɔ ǹ yɔɔ.
Nɔ í ni má, Ilaaɔ̃ Lafɛ̃ɛi bala nwa ŋai í cicaɛ ku ba i mà idɔɔbiɛ nɔ i yɛ Jesu Inɛ Dee deeu, nɔ i ɡbɔ idei ɡɛlɛɛ.
Awɔi aa jɛ sɛɛdaɛ i sɔ̃ inɛ fei mii iyi ì yɛ do iyi ì ɡbɔ.
Nsɛi, maà jɔ̀ ku kpɛ má. Dede i kpe irii Aɔ̃ Lafɛ̃ɛ, i jɔ̀ a dasiɛò inyi ku ba i wɛ i má hai si dulum dɛɛ ŋa.
Pɔlu í ni má, iyi ǹ nyi Zeruzalɛmu ŋɔi ajɔ nŋu ɡɔ ǹ wa n ce kutɔɔ kpasɛ̃i Ilaaɔ̃ nɔ ǹ ce kuyɛ.
Si kuyɛm nɔu ǹ yɛ Lafɛ̃ɛ Jesu nɔ í sɔ̃m í ni n ce ńya n fita hai Zeruzalɛmu domi inɛ ŋau a kaa ɡba ide iyi ǹ wa n sisi na irii nŋuu.
Nɔ ǹ ni, Lafɛ̃ɛ, nɡu ŋa à mà sãa sãa iyi ǹ ya n bɔ ile bii à ya ce kutɔtɔɔ ŋa n mu inɛ ŋa iyi à dasiɛ naanɛ n cã ŋa nɔ n dasi ŋa piisɔ̃ɔ.
Nɔ à mà si ajɔ iyi à kpa Etiɛni woo jɛ sɛɛdaɛ, amu takam ǹ wa bɛ ǹ jɛsi a kpaa. Amui ǹ cɔa inɛ ŋa iyi à kpaa ŋau jĩnɛ nŋa mɔm.
Amma í sɔ̃m í ni n koo, domi hee jĩijĩ bi dimi mmu ŋai nŋu á bɛm.
Inɛ ŋau à waa desi idei Pɔlu itĩ hee í fɔ ide ŋau bɛ. Amma waati iyi à ɡbɔ í ni Ilaaɔ̃ í bɛ nŋu bi dimi mmu ŋa, ŋɔi aŋa fei à lɔsi ku dɔ̃ anu à waa ni, i kpaa. Dimii lafɛ̃ɛ kù sĩa ku maa wɛɛ.
Idɔɔkɔ̃ nŋa í jɔ̀ à waa dɔ̃ anu nɔ à bɔ ibɔ nŋa ŋa à nyɔɔ, nɔ à waa dede iruru lele.
Ŋɔi inɛ nɡboi iɡũi Romuu í ni a bɔò Pɔlu inɔ ile nɔ a tɛaa kpɔtɔɔ ku ba ku fɔ ntɔ. Í ni bɛɛbɛi si na iyi í jɔ̀ wa bi ku mà na mii í jɔ̀ zamaau wa dɔ̃ siɛ anu.
Iyi à dĩ Pɔlu à waa bi a cãa ŋɔi í bee inɛ nɡboi sooɡe ŋa iyi í wa bɛu í ni, ì nɛ kpãa i cã inɛi Romu titã i bɛi i ceaa kiiti?
Iyi inɛ nɡboi sooɡe ŋau í ɡbɔ ideu í koo í sɔ̃ inɛ nɡboi iɡũu í ni, bɛirei aa ce. Mɔkɔu inɛi Romui.
Ŋɔi inɛ nɡboi iɡũu í naa bi Pɔlu í beeɛ í ni, awɔu inɛi Romui? Nɔ Pɔlu í ni, oo.
Ŋɔi inɛ nɡboi iɡũu í ni, amu ǹ sã fiai jiida jiida ǹ bɛi ǹ jɛò inɛi Romu. Ŋɔi Pɔlu í jɛaa í ni, amu, bɛɛbɛi à bím.
Ŋɔi ɡbakã inɛ ŋa iyi à waa bi a cãau à jɔ̀ɔ, domi njo í mu baa inɛ nɡboi iɡũu takaɛ do iyi í ɡbɔ Pɔlu takaɛ inɛi Romui nɔ wee nŋu í jɔ̀ à dũu do sesee wo.
Inɛ nɡboi iɡũu í bi nŋu ku mà kam kam mii iyi í jɔ̀ Zuifu ŋau à waa yɛ taalei Pɔlu. Na ŋɔi í jɔ̀ iju kumáɛ í jɔ̀ à fũu, nɔ í ni inɛ nɡboi woo weei Ilaaɔ̃ ŋa do iɡbɛi woo kiiti ŋau fei a tɔtɔɔ wa. Nɔ í bɔò Pɔlu waju nŋa.
Pɔlu í kãsi inɛ ŋa iyi à tɔtɔɔu iju nɔ í ni, iŋɛ kpaasim ŋa, idɔm kaa yɛ taalem domi ǹ ce kuwɛɛm nii dee dee si wajui Ilaaɔ̃ hee do nnyi fei.
Ŋɔi Ananiasi woo wee nlau, í sɔ̃ inɛ ŋa iyi à waa leekĩ bi Pɔluu í ni a cãa si ɡɛlɛɛ.
Nɔ Pɔlu í buu í ni, Ilaaɔ̃i á cãɛ, awɔ idĩ fũfũ ! Ì buba ì waa kiitiim si woodai Moizi, nɔ ì kua wooda má ì ni a cãm.
Ŋɔi inɛ ŋa iyi à waa leekĩ kɔkɔɛu à ni, woo wee nlai Ilaaɔ̃i ì yɔkɔ ì waa bu bɛɛbɛ?
Ŋɔi Pɔlu í ni, kpaasim ŋa, n kù mà mà woo wee nlai. Ǹ mà iyi kukɔi idei Ilaaɔ̃ í ni, i maà ya fɔ taalei ilu iri nŋɛ ŋa.
Pɔlu í mà si iɡbɛu inɛ ɡɔ ŋa Sadusi ŋai, inɛ ɡɔ ŋa mɔ Farisi ŋai. Ŋɔi í fɔ ide hee lele si iɡbɛu í ni, iŋɛ kpaasim ŋa, amuu Farisii, inɛ iyi Farisi ŋa à bí. Ì waa kiitiim ŋai si na iyi í jɔ̀ ǹ dasi naanɛ iyi iku ŋa aa na a jĩ hai si balɛ.
Iyi í fɔ bɛɛbɛ ɡbakã, ŋɔi Farisi ŋau do Sadusi ŋau à waa ce kakɔɔ nɔ iɡbɛu í kpɛ̃ minji.
Sadusi ŋa à ya ni iku ŋa a kaa jĩ hai si balɛ, amaleka do hunde mmu ɡɔ ŋa mɔ a kù wɛɛ, amma Farisi ŋa à jɛsi iyi mii ŋau bɛ fei í wɛɛ.
Nɔ wakata í dede si anini nŋa à waa jã do ɡbuɡbã, nɔ Farisi woo kɔ inɛ ŋa si wooda ɡɔ ŋa à ni, a kù yɛ taalei mɔkɔu. Yooi í mà mà amaleka ɡɔi walakɔ hunde mmu ɡɔi í sɔ̃ɔ ide.
Ŋɔi kakɔɔu í la ntɔ ntɔ hee njo í mu inɛ nɡboi iɡũu jiida a maà na a ɡa arai Pɔlu. Nɔ í ni sooɡe ŋau a koo a ɡbã Pɔlu wa a nyiòɛ inɔ ileu.
Idũ ajɔ nŋu Aɔ̃ Lafɛ̃ɛ í naa í sɔ̃ Pɔlu í ni, maà mɔnɡɔ munya. Si bɛi ì jɛɛm sɛɛda Zeruzalɛmu ihɛ̃, bɛɛbɛ mɔi aa jɛɛm sɛɛda Romu má.
Iju kumáɛ daadaakɔ ŋɔi Zuifu ŋau à ce anu akã nɔ à ceekpe à ni aŋa a kaa jɛ hee má jɛ a mɔ bii kù jɛ à kpa Pɔlu sisi.
Aŋa iyi à ce anu akãu à re baa aŋa ciiji.
Ŋɔi à koo à ba inɛ nɡbo ŋa do inɛ nɡboi woo weei Ilaaɔ̃ ŋau à sɔ̃ ŋa à ni, à ceekpe iyi a kaa ka tiɛ nɡɔɡɔ bii kù jɛ à ba à kpa Pɔlu sisi.
Na nŋu, à bi iŋɛ do iɡbɛi woo kiiti ŋau i koo i sɔ̃ inɛ nɡboi iɡũu ku naaò Pɔlu wa bi tu ŋɛ, nɔ ku jɔ bɛi ì waa bi i teese i cɔ yaasei ideɛu má ŋa. Awa aa ka ce sɔɔlu ka kpaa hee ku maa to wa bɛ.
Amma ama inɛmɔkɔi wecĩi Pɔlu í ɡbɔ à waa fɔ idei zambau. Ŋɔi í koo í lɔ idei sooɡe ŋau nɔ í sɔ̃ Pɔlu ideu.
Ŋɔi Pɔlu í kpe inɛ akãi inɛ nɡboi sooɡe ŋau í sɔ̃ɔ í ni, bɔò ama awaasũ ihɛ̃ bi inɛ nɡboi iɡũu domi í nɛ ide ɡɔ iyi á sɔ̃ɔ.
Ŋɔi inɛ nɡboi sooɡe ŋau í bɔò awaasũu bi inɛ nɡboi iɡũu, nɔ í sɔ̃ɔ í ni, Pɔlu inɛi piisɔ̃ɔu í kpem nɔ í tɔɔm n naaò awaasũu ihɛ̃ wa bi titɛɛ, domi wa bi ku sɔ̃ɛ ide ɡɔ.
Ŋɔi inɛ nɡboi iɡũu í mu awɔi awaasũu í bɔòɛ kɔkɔlɛ í beeɛ í ni, ide mii ì waa bi i sɔ̃m.
Ŋɔi í ni, Zuifu ŋa à ce anu akã à tɔɔɛ ala i bɔò Pɔlu bi iɡbɛi woo kiiti ŋau, nɔ ku jɔ bɛi à waa bi a teese a cɔ yaasei ideɛ má.
Amma maà ti i ɡbɔ ide nŋau, domi à re baa aŋa ciiji inɛ ŋa iyi à waa siaa kpãa ku ba a muu. Nɔ aŋa fei à ceekpe à ni aŋa a kaa jɛ a kaa mɔ bii kù jɛ à kpaa. Baa nsɛi à tã sɔɔlu a coo. Awɔ akãi à waa deɡbe i jɔ̀ ku naa wa.
Ŋɔi inɛ nɡboi iɡũu í ni, maà sɔ̃ inɛ ɡɔ i ni ì sisiim ideu ihɛ̃ má. Nɔ í jɔ̀ awaasũu í nɛ.
Ŋɔi inɛ nɡboi iɡũu í kpe inɛ nɡboi sooɡe minji ɡɔ ŋa í sɔ̃ ŋa í ni, i tɔtɔɔ sooɡe cĩɔ minji a bɔ Sezaree do masa kitaò fɛɛwa do ilu kakaa ŋa aŋa cĩɔ minji i ce sɔɔlu i dasi kpãa isɔ mɛɛsãi alɛ ŋa.
Nɔ i dĩa acĩ ŋa ɡaayi nɔ i so Pɔlu i kooòɛ bi Felisi ilu ilɛu baani.
Iyi í fɔ bɛɛbɛ í tã ŋɔi í kɔ tia má í ni,
amu Kolodu Lisiasi, ǹ wa n ceɛ fɔɔ, awɔ Felisi ilu ilɛ ilu bɛɛrɛ nla nlau.
Mɔkɔu ihɛ̃ wee ǹ jɔ̀ à naaòɛ wa bi tɛɛ. Zuifu ŋa à muui à waa bi a kpaa. Iyi ǹ mà iyi inɛi Romui ŋɔi ǹ koo do sooɡem ŋa nɔ ǹ ɡbaa.
Ǹ bi n mà na mii í ce à waa yɛ taaleɛ. Na nŋu, ǹ bɔòɛ si wajui iɡbɛi woo kiiti nŋa.
Hai bɛi ǹ yɔɔ iyi à waa yɛ taaleɛi na wooda nŋa amma kù ce nɡɔɡɔ iyi í to a dasiɛ piisɔ̃ɔ mɔm hee ma jɛ a kpaa.
Si anyiɛ ǹ ɡbɔ iyi Zuifu ŋau à ce anu akã ku ba aŋa a kpaa, ŋɔi ɡbakã ǹ jɔ̀ à naaòɛ wa bi tɛɛ. Nɔ ǹ sɔ̃ inɛ ŋa iyi à waa yɛ taaleɛ a naa a fɔ ide nŋa si wajuɛ.
Iyi í kɔ tiau í tã nɔ í soo í na sooɡe ŋau. Ŋɔi sooɡe ŋau à ce bɛi í sɔ̃ ŋau fei, à so Pɔlu idũu à bɔòɛ hee Antipatisi.
Iju kumaɛ ŋɔi sooɡe ŋau à nyi bi ileu nɔ masa ŋau à waa bɔò Pɔlu bi Felisi ilu ilɛu.
Iyi à to Sezaree ɡbakã ŋɔi à naa tiau nɔ à nyisiɛ Pɔlu.
Iyi í cio tiau í tã ŋɔi í bee Pɔlu hai bii í naa. Ŋɔi Pɔlu í ní hai ilɛi Silisii.
Nɔ Felisi í ni, awɔi aa sisiim ideɛ bii woo yɛ taaleɛ ŋau à to wa. Nɔ í ni a dasi Pɔlu kpasɛ̃i amanlu Herodu.
Iyi í ce ajɔ miu ŋɔi Ananiasi woo wee nlai Ilaaɔ̃u í bɔ Sezaree nŋu do inɛ nɡbo ɡɔ ŋa do woo mà wooda ɡɔ iyi à ya kpe Tɛɛtulu. Ŋɔi à bɔ bi Felisi ilu ilɛu à koo à waa fɔ taalei Pɔlu.
Ŋɔi à kpe Pɔlu wa nɔ Tɛɛtulu í lɔsi ide ku fɔ wa yɛò taaleɛ wa ni, awɔ Felisi ilu bɛɛrɛ nla, à nɛ laakai ku sũ ntɔ ntɔ do baakaɛ. Ilu ku yɛ jiidaɛ í jɔ̀ ì kpaasi mii nkpɔ na aranfãanii ilɛ nwa.
À jɛsi mii iyi ì waa ce fei bii fei si waati kãma fei do saabu jiida.
A kù bi ka kpa waatiɛ amma à waa tɔɔɛ i cɔ wa do iju jiida nɔ i ɡbɔ ide keeke iyi à nɛu ihɛ̃.
À yɛ iyi mɔkɔu ihɛ̃ ilu naanaui, nɔ í nɛ kòsi si aninii Zuifu ŋa si andunyau ihɛ̃ fei. Nŋui í jɛ inɛ nɡboi kpãai Aɔ̃ ku tɔɔ ɡɔ iyi à ya kpe inɛi Nazarɛti ŋa.
Í dɛ kpãa mɔm ku riisiò kpasɛ̃i Ilaaɔ̃u. Nŋui í jɔ̀ à muu. [À bi ka kiitiɛ do wooda nwa.
Amma Lisiasi inɛ nɡboi iɡũu í naa í ɡbaa hai si awɔ nwa do ɡbuɡbã.
Nɔ í ni woo yɛ taaleɛ ŋau a naa bi tɛɛ.] Awɔ takaɛ beeɛ ide, aa yɔkɔ i ɡbɔ ntɔi ideu si bii í jɔ̀ à waa yɛ taaleɛu.
Iyi Tɛɛtulu í fɔ bɛɛbɛ í tã nɔ Zuifu ŋa iyi à wa bɛu fei à ni ideu ntɔi.
Ŋɔi Felisi ilu ilɛu í tosi Pɔlu awɔ í ni ku fɔ ideɛ. Ŋɔi Pɔlu í ni, ǹ mà iyi awɔi ì jɛ woo ce kiitii ilɛu ihɛ̃ hai ku kpɛ. Na nŋu, an kɔò aram do laakai ku sũ.
Bii ì bee aa sɔ̃ɛ iyi kù re ajɔ maateeji wa iyi ǹ bɔ Zeruzalɛmu Ilaaɔ̃ ku ɡulɛa.
Inɛ kãma kù yɛm bii ǹ wa n ce kakɔɔ do inɛ ɡɔ titã hee má jɛ n kòsi ŋa ija si kpasɛ̃i Ilaaɔ̃ walakɔ ile bii à ya ce kutɔtɔɔ nŋa ŋa walakɔ si inɔ ilu nŋa.
Ide iyi à waa mám nɔu bɛ nsɛi, nkãma kù wɛɛ iyi wa nyisi iyi ntɔi.
Amma ide akãi an jɛsi si wajuɛ, ǹ wa n tɔɔ Ilaaɔ̃ Lafɛ̃ɛi bala nwa ŋa do kpãa iyi inɛ ihɛ̃ ŋa à waa ni iboi. Do nŋu fei, ǹ wa n jirima woodai Moizi ŋau do tiai walii ŋau fei.
Ǹ dasi naanɛ iyi Ilaaɔ̃ á jĩ amanɛ jiida ŋa do amanɛ laalɔ ŋa hai si balɛ, bɛi aŋa mɔ à dasi naanɛ.
Nŋui í jɔ̀ amu mɔ ǹ wa n hanya ajɔ fei ku ba idɔm ku maà yɛ taalem si wajui Ilaaɔ̃ do si wajui inɛ ŋa.
Adɔ̃ nkpɔ nkpɔi í lɔ n kù bɔ Zeruzalɛmu. Si ajɔ ɡbeejiu ihɛ̃i ǹ koo bɛ ǹ bɔ ku sobi inɛi ilɛm ŋa do fia nɔ n cea Ilaaɔ̃ amua.
Si nŋui à bam kpasɛ̃i Ilaaɔ̃ bɛ ǹ wa n ce bukii ara ku mám. Zamaa kãma kù wa bɛ, ija ku kòsi mɔ kù wa bɛ.
Amma Zuifui ilɛi Azii ɡɔ ŋa à wa bɛ. Á sĩa aŋa taka nŋa a naa a jɛ sɛɛda si wajuɛ bii í jɛ à yɛ sim taale ɡɔ.
Walakɔ jɔ̀ inɛ ŋau ihɛ̃ a fɔ taale iyi à yɛ sim si waati iyi à leekĩim si wajui iɡbɛi woo kiiti ŋau.
A kù yɛ taalem si nkãma bii kù jɛ si ide akãu ihɛ̃ iyi ǹ fɔ hee lele ǹ ni iku ŋa aa na a jĩ hai si balɛ. Na ŋɔi í jɔ̀ à waa kiitim si wajuɛ nnyi má.
Wee Felisi í mà yaasei kpãai woo dasi Jesu naanɛ ŋa sãa sãa, ŋɔi í sɔ̃ Zuifu ŋau í ni, i jɔ̀ Lisiasi inɛ nɡboi iɡũu ku to wa, ajɔ nŋui an wũa ide nŋɛu.
Nɔ í sɔ̃ inɛ nɡboi sooɡe ŋau í ni ku mu Pɔlu titã, amma ku jɔ̀ ku nɛ araɛ keeke nɔ kú ya jɔ̀ kpaasiɛ ŋa a ya naa a cɔɔ nɔ a máa ɡbɔaa.
Iyi waati í lɔ keeke ŋɔi Felisi í naaò abo Zuifuɛ ɡɔ wa, à ya kpoo Dusila. Ŋɔi í ni a koo a kpe Pɔlu wa. Iyi í to wa nɔ à waa desiɛ itĩ si bɛi wa fɔ idei naanɛ ku dasi si Jesu Kirisi.
Amma si bɛi Pɔlu wa sisi nŋa idei dee dee ku jɛ do ɡaya do kiiti iyi wa naa, ziɡii Felisi í da nɔ í ni, aa yɔkɔ i nɛ titã. Bii ǹ ba faya an kpeɛ má.
Wee wa bi Pɔlu ku mua nŋu fiai. Ŋɔi í ce í ya maa kpoo kpaa kpaa aŋaò a maa fɔ ide.
Iyi í ce bɛi adɔ̃ minji ŋɔi Pɔsiu Fesitu í na í sãsi aɡbɛi Felisi. Wee Felisi í jɔ̀ Pɔlu ile piisɔ̃ɔ bɛi si na iyi í jɔ̀ wa bi nŋu ku nɛ bɛɛrɛ bi Zuifu ŋau.
Iyi Fesitu í to wa Sezaree, si ajɔ mɛɛsiaɛ í bɔ Zeruzalɛmu.
Ŋɔi inɛ nɡboi woo weei Ilaaɔ̃ ŋau do Zuifu inɛ nɡbo ŋau à koo à má Pɔlu ide bi Fesitu.
Nɔ à waa tɔɔɛ suuru ntɔ ntɔ ku ba kú jɔ̀ Pɔlu ku naa Zeruzalɛmu. À waa bi Pɔlu ku naa Zeruzalɛmui si na iyi í jɔ̀ à dĩ zamba nŋa aŋa a ba a kpaa kpãa.
Amma Fesitu í jɛ nŋa í ni Pɔlu í wa ile piisɔ̃ɔi Sezaree nɔ nŋu takai nŋu kaa kpɛtɛ ku nyi bɛ.
Na nŋu, í ni a jɔ̀ nŋu do inɛ nɡbo nŋa ŋa a koo bɛ nɔ bii í jɛ í ce taale ɡɔi á fɔ.
Fesitu kù re ajɔ mɛɛjɔ wala ajɔ mɛɛwa si inɔ nŋa nɔ í nyi Sezaree má. Iju kumáɛ nɔ í bɔ ile bi ku ce kiiti nɔ í ni a naaò Pɔlu wa.
Iyi Pɔlu í to wa ŋɔi Zuifu ŋa iyi à naa hai Zeruzalɛmu à kaakoɛ à waa máa ide laalɔ kuɡaabu nkpɔ nkpɔ nɔ nkãma kù wɛɛ iyi wa nyisi iyi ide nŋau ntɔi.
Ŋɔi Pɔlu wa kɔò araɛ í ni, n kù ce kurara ɡɔ si woodai Zuifu ŋa hee má jɛ si kpasɛ̃i Ilaaɔ̃ hee má jɛ bi ilaalu nlai Romu.
Amma Fesitu wa bi nŋu ku nɛ bɛɛrɛ bi Zuifu ŋau. Na ŋɔi í jɔ̀ í bee Pɔlu í ni, ì bi i bɔ Zeruzalɛmu a ceeɛ kiiti si wajum na irii ideu ihɛ̃?
Ŋɔi Pɔlu í ni, aawo. Bi ku kiitii ilaalu nlai Romui ǹ wa ihɛ̃, ihɛ̃i á sĩa a kiitiim. N kù cea Zuifu ŋa kurara kãma, nɔ awɔ takaɛ ì waa nɛ kumàsiɛ sãa sãa.
Bii ǹ ce kurara walakɔ daa ɡɔ iyi í to a kpam n kaa n kɔ. Amma ide ŋa iyi à waa yɛ taalem siu ihɛ̃, bii kù jɛ ntɔ inɛ ɡɔ kaa yɔkɔ ku dasim awɔ. Na nŋu, ǹ so kiitim ǹ daa ilaalu nlau takaɛ si awɔ.
Iyi Fesitu do inɛɛ ŋa à busi njɛ à tã, ŋɔi í sɔ̃ Pɔlu í ni, si bɛi ì so kiitiɛ ì daa ilaalu nlau si awɔ, bi tɛɛi aa bɔ.
Iyi waati í lɔ keeke má, ŋɔi amanlu Aɡiripa do wecĩɛ Berenisi à naa Sezaree Fesitu ku ce fɔɔ.
Si bɛi à waa kpɛ bɛ ŋɔi Fesitu í sɔ̃ amanluu idei Pɔluu í ni, inɛ ɡɔ í wa ihɛ̃, Felisi í jɔ̀ à dasiɛ piisɔ̃ɔ.
Iyi ǹ bɔ Zeruzalɛmu ŋɔi inɛ nɡboi woo weei Ilaaɔ̃ ŋau do inɛ nɡboi Zuifu ŋau à naaò ideɛ wa bi tom. Nɔ à tɔɔm n yɛ taaleɛ ku ba aŋa a kpaa.
Amma ǹ jɛ nŋa ǹ ni inɛi Romu ŋa a ci ya jɔ̀ a kpa inɛ bii kù jɛ à kiitiɛ. À ya muaa waatii nŋu do woo yɛ taaleɛ ŋau a fɔ ide titã ɡɛlɛò ɡɛlɛ.
Ŋɔi aŋa fei à naa ilu ihɛ̃. Si bɛi n kù bi ku kpɛ má, ŋɔi iju kumáɛ ǹ kpe ŋa bi ku ce kiiti nɔ ǹ ni a ɡbã Pɔlu wa.
Ŋɔi woo yɛ taaleɛ ŋau à dede siɛ amma a kù yɛ taaleɛ si ide laalɔ ɡɔ bɛi ǹ wa n tamaau.
Idei kutɔɔi aŋa taka nŋai à waa ce si kakɔɔ, do idei mɔkɔ ɡɔ iyi í ku à ya kpoo Jesu. Amma Pɔlu í ni dim dim mɔkɔu í wɛɛ.
Amu ǹ biti bɛirei an kiiti ideu ihɛ̃. Na ŋɔi í jɔ̀ ǹ bee Pɔlu bii í bi n koo n ceaa kiitii ideu Zeruzalɛmu.
Amma í so kiitiɛu í na ilaalu nlau. Nɔ ǹ ni a dasiɛ piisɔ̃ɔ má titã hee n maa n jɔ̀ a kooòɛ bi tɛɛ.
Ŋɔi Aɡiripa í sɔ̃ Fesitu í ni, amu takam ǹ bi n ɡbɔ ide hai si ɡɛlɛi mɔkɔu. Ŋɔi Fesitu í ni, ala aa ɡbɔ.
Ŋɔi iju kumáɛ Aɡiripa do Berenisi à naa bi ku ce kiitiu do jirima jiida, ŋɔi inɛ nɡboi sooɡe ŋa do ilu bɛɛrɛi ilu ŋau à too ŋa wa. Ŋɔi Fesitu í ni a naaò Pɔlu wa, nɔ à naaɛ wa.
Iyi Pɔlu í to wa ŋɔi Fesitu í ni, to, awɔ amanlu Aɡiripa do iŋɛ iyi ì wa ihɛ̃ fei ŋa, Pɔluu wee. Na iriɛi Zuifu ŋau fei à naa bi tom waati iyi ǹ bɔ Zeruzalɛmu, nɔ à nyi wa bitom ihɛ̃ má, à waa la à ni kù sĩa a jɔ̀ɔ si hunde.
Amu n kù yɛ siɛ taale kãma iyi í to a kpaa. Amma si bɛi nŋu takaɛ í so kiitiu í daa ilaalu nlau si awɔ ŋɔi í ce ǹ ni an jɔ̀ a kooɛ bi tɛɛ.
Do nŋu fei, n kù yɛ siɛ ide baa icu akã iyi an ceaò ilaalu nlau tia. Na ŋɔi í jɔ̀ ǹ naaɛ wa si wajui iŋɛ fei. Iyi í re mɔm ǹ naaɛ wai si wajui awɔ amanlu Aɡiripa, i cɔ yaasei ideu ku ba n ba iyi an kɔ.
Kù nɛɛm yaase n sambaa inɛi piisɔ̃ɔ ɡɔ nɔ n kù sisiaa taale ɡɔ iyi í ce.
Ŋɔi Aɡiripa í sɔ̃ Pɔlu í ni, ì nɛ kpãa i fɔ ide i kɔò araɛ. Ŋɔi Pɔlu í wu awɔ lele nɔ í lɔsi ku kɔò araɛ í ni,
awɔ amanlu Aɡiripa, inɔm í dɔ̃ do bɛi an fɔ ide nnyi n kɔò aram si wajuɛ si ide ŋa iyi Zuifu ŋau à waa mám nɔu fei.
Ǹ mà iyi ì mà dedembai Zuifu ŋa sãa sãa do idei kakɔɔ nŋa. Na ŋɔi í jɔ̀ ǹ wa n tɔɔɛ i ɡbɔ idem do laakai.
Zuifu ŋau fei à mà kuwɛɛm hai waati iyi ǹ wɛɛ awaasũ. À mà iyi Zeruzalɛmu bɛi ǹ jɛ ama bi dimii inɛm ŋa.
À màm hai ku kpɛ. Na nŋu, bii à bi aa yɔkɔ a jɛɛm sɛɛda iyi si kpãai Farisi ŋai ǹ la, aŋa iyi à re inɛ fei si kpãai Ilaaɔ̃ ku tɔɔ nwa.
Nɔ nsɛi à waa kiitiim si na iyi í jɔ̀ ǹ wa n cɔ kpãai kuwã iyi Ilaaɔ̃ í cea bala nwa ŋa.
Kuwãui dimi maateeji nwa ŋau mɔ fei à waa cɔ kpãaɛ. Na ŋɔi í jɔ̀ à waa cea Ilaaɔ̃ icɛ do himma alɛò daakɔ. Amanlu, kpãau bɛ iyi ǹ wa n cɔ nŋui í jɔ̀ Zuifu ŋau à waa mám ide.
Bɛirei í ce iŋɛ Zuifu ŋa i ci ya yɔkɔ i dasi naanɛ ŋa iyi Ilaaɔ̃ á jĩ iku ŋa.
Amu takam ǹ tamaa í sĩai wo n dɛdɛ kpãa baa yooma fei bɛi an ce n ɡanjiò idei Jesu inɛi Nazarɛtiu.
Bɛɛbɛi ǹ ce Zeruzalɛmu. Inɛ nɡboi woo weei Ilaaɔ̃ ŋa à nam ɡbuɡbã n muò woo dasi Jesu naanɛ nkpɔ n dasi ŋa piisɔ̃ɔ. Bii à bi a kpa inɛ ɡɔ mɔm amu takam ǹ ya n wa sii.
Tuuba nkpɔ nkpɔ ǹ ya n maa n kpã ŋa ijui ile bii Zuifu ŋa à ya ce kutɔtɔɔ nŋa ŋa fei ku ba n tilasi ŋa a kɔsi idei Jesu. Ǹ ya n maa n mu ŋa do idɔɔkɔ̃ hee kaa kaa, ǹ ya n bɔ hee do si ilu mmu ŋa fei n koo n kpã ŋa iju.
Ŋɔi Pɔlu í ni má, bɛɛbɛi inɛ nɡboi woo weei Ilaaɔ̃ ŋa à yɔɔdaam n bɔ Damasi do yiiko nŋa.
Amanlu, zakai dasã si kpãau ǹ yɛ inya kumá í naa hai lele í bii wa, amu do inɛ ŋa iyi à waa sim. Inya kumáu í re baa inya kumái inunu.
Ŋɔi awa fei à cuku ilɛ, nɔ ǹ ɡbɔ imu ɡɔ wa bam ide ku fɔ do feei Ebɛɛ wa ni, Sɔlu, Sɔlu, na mii í ce ì ya maa kpãm iju. Á ɡaabuɛ i kɔ sim bɛi í ya ɡaabua kɛtɛ kombo iyi wa jabu na ɡoloi lafɛ̃ɛɛ.
Nɔ ǹ bee ǹ ni, awɔi yoo Lafɛ̃ɛ. Nɔ í ni, amui Jesu iyi ì ya maa kpã ijuu.
Nsɛi, dede i leekĩ. Ǹ naa siɛi n cicaɛ i jɛ woo ce icɛm, nɔ i jɛ sɛɛdai mii ŋa iyi ì yɛ tã do iyi aa nyi i yɛ má waati iyi an naa siɛ.
Ǹ cicaɛi hai si inɛi Izirɛli ŋa do hai bi dimi mmu ŋa nɔ ǹ wa n bɛɛ bi tu ŋa
i cĩ nŋa iju. Ǹ wa n bɛɛ bi tu ŋai ku ba a sinda hai si ilu kuku a lɔ si inya kumá, nɔ a sinda hai si ɡbuɡbãi Seetam a naa bi Ilaaɔ̃. An bɛɛ bi tu ŋai ku ba a dasim naanɛ nɔ Ilaaɔ̃ ku kpa dulum du ŋa nɔ a na a jɛ tubu do inɛ ŋa iyi í cica à jɛ tɛɛ.
Ŋɔi Pɔlu í ni má, amanlu Aɡiripa, na ŋɔi í ce ǹ wa n jirima kuyɛ iyi í naa hai bi Ilaaɔ̃u.
Sinte titã ǹ ce waazo Damasi, si anyiɛ nɔ ǹ ce Zeruzalɛmu do si ilɛi Zudee fei do bi dimi mmu ŋa. Ǹ sɔ̃ ŋa ǹ ni a kpaasi idɔ a sinda si Ilaaɔ̃, nɔ a ce icɛ iyi á jɔ̀ a yɛ si ŋa iyi à kpaasi idɔ.
Na ŋɔi í ce Zuifu ŋau à mum hai kpasɛ̃i Ilaaɔ̃ à waa dɛ ku kpam.
Amma Ilaaɔ̃i í nyam hee do nnyi fei nɔ ǹ wa ihɛ̃ ǹ wa n jɛ sɛɛda si wajui amanɛ ŋa hai keeke do nla fei. N kù wa n fɔ ide ɡɔ bii kù jɛ iyi Moizi do walii ŋa à ni á na ku ceu baasi.
Mii iyi à ni á na ku ceu nŋui í jɛ Kirisi á na ku yɛ ijuukpã nɔ kú jɛ inɛ sinte iyi á jĩ hai si balɛ nɔ ku sisi idei inya kumá bi Zuifu ŋa do bi dimi mmu ŋa.
Si bɛi Pɔlu í sisi yaasei ideɛ bɛɛbɛ ŋɔi Fesitu í la hee lele í ni, Pɔlu, ì waa sũmui. Mà cio nla ku ceɛi í dasiɛ sũmu.
Amma Pɔlu í ni, n kù jɛ sũmu Fesitu, awɔ ilu bɛɛrɛu. Ide iyi ǹ wa n fɔu dei í jɛ ntɔ, nɔ wa too kpãa.
Amanlu Aɡiripa í nɔ í mà yaasei ideu. Ŋɔi í ce ǹ wa n fɔ ideu do laakai ku sũ si wajuɛ si na iyi í jɔ̀ ǹ mà kãmaɛ kù manjia, domi ideu kù ce si asii.
Awɔ amanlu Aɡiripa, ì dasi idei walii ŋau naanɛ mbɛ? Ǹ mà sãa sãa iyi ì dasi naanɛ.
Ŋɔi Aɡiripa í sɔ̃ Pɔlu í ni, debɛi, si waati keekeu ihɛ̃ ì waa tamaa aa cem inɛi Kirisi?
Ŋɔi Pɔlu í jɛaa í ni, ǹ wa n tɔɔ Ilaaɔ̃ ku jɔ̀ i yɛ bɛi amu, bii á ce nsɛi, bii í nɔ í jɛ á kpɛ mɔi. Ku maà jɛ baa awɔ akã, amma hee do inɛ ŋa iyi à waa de itĩ si idem nnyiu ihɛ̃ fei. Ǹ bi iŋɛ mɔ i yɛ bɛi amu amma ku maà jɛ a da nŋɛ si kpɛnkpɛm bɛi à daam siu ihɛ̃.
Iyi Pɔlu í fɔ bɛɛbɛ í tã ŋɔi amanluu do ilu ilɛu do Berenisi do inɛ ŋa iyi à wa bi tu ŋau fei à dede
à fita hai inɔ ileu. Iyi à waa fita ŋɔi à sɔ̃ njɛ à waa ni, inɛɛu bɛ kù ce daa kãma iyi í to a muu piisɔ̃ɔ hee má jɛ a kpaa.
Ŋɔi Aɡiripa í sɔ̃ Fesitu í ni, bii mɔkɔu kù so kiitiu ku daa ilaalu nlai Romu si awɔ wo aa ka yɔkɔ ka jɔ̀ɔ.
Waati iyi à dasi idɔ ka bɔ ilɛi Itali do akɔi inyi ŋɔi à so Pɔlu do inɛi piisɔ̃ɔ ɡɔ ŋa à daa inɛ nɡboi sooɡe ɡɔ iyi à ya kpe Juliu si awɔ. Nŋu mɔ wa jɛ inɛ nɡbo si inɔ wuai sooɡei Romu ŋa iyi à ya kpe ti ilaalu Oɡusitu.
À lɔ akɔi inyii Adamiti ɡɔ iyi wa bɔ ikpa ilɛi Azii, nɔ à nɛ. Nɔ inɛi Masedɔni ɡɔ iyi í naa hai Tɛsalonika í wa inɔ nwa à ya kpoo Aritaaki.
Iju kumáɛ nɔ à to Sidɔ̃ɔ. Ŋɔi Zuliu í cea Pɔlu jiida í jɔ̀ í koo í yɛ kpaasiɛ ŋa ku ba a muaa mii iyi í bi.
Iyi à nɛ hai bɛ ŋɔi fufu nla ɡɔ wa ko ŋa wa, nŋui í jɔ̀ à too do icei ɡunɡum ɡɔ iyi à ya kpe Sipu.
Ŋɔi à kua inyi dũdũu ikpa ilɛi Silisi do Panfili nɔ à to wa Mira si ilɛi Lisi.
Ilu bɛi, inɛ nɡboi sooɡeu í yɛ akɔi inyii Alesandiri ɡɔ iyi wa bɔ ikpa ilɛi Itali nɔ í dasi wa bɛ.
Iyi à nɛ, ajɔ nkpɔ nkpɔ kpɛlɛ kpɛlɛi à ce à waa koo do wahala nla nla nɔ à to kɔkɔi ilu ɡɔ iyi à ya kpe Sinidi. Si bɛi fufu nlau wa ɡanji wa waju ku bɔ, à yàa à bɔ ikpa ɡunɡum ɡɔ iyi à ya kpe Kɛrɛti. Iyi à waa koo, à tooi do ikpa icei ɡunɡum nɔu kɔkɔi ilɛi Samɔneei domi fufuu kù la do ikpa bɛ.
Nɔ à lɔ bɛ do kookaai nla nla nɔ à to bi ku leekĩi akɔi inyi iyi à ya kpe Ku Sĩa kɔkɔi Lasee.
Waati sisɔi à ce bɛ hee inɛ ŋa à dĩ anu à tã, nɔ waju ku bɔ nwa í jɛ mbirisi nla nla domi waatiu í ya ɡaabu do akɔi inyi. Na ŋɔi í jɔ̀ Pɔlu í sɔ̃ ŋa í ni,
iŋɛ kpaasim ŋa, ǹ yɛ ilu ku bɔ nwau á ɡaabu, á nɛ mbirisi do muse. Aso nwa ŋa do akɔi inyiu takaɛ fei á ce nfe, nɔ awa taka nwa ka ku.
Amma inɛ nɡboi sooɡe ŋau wa ɡbɔ idei woo mu akɔu do inɛ iyi í nɛ akɔu takaɛ í re ti Pɔlu.
Wee bi ku leekĩi akɔi inyi ŋau kù sĩa a leekĩ bɛ sukui kpaa. Ŋɔi í jɔ̀ inɛ nkpɔ nŋa í dasi idɔ í ni ka mɔsi waju ka to Fenisi tenɡi bii bi ku leekĩi akɔi inyii ɡunɡum ndii Kɛrɛtiu í wa. Bi ku leekĩi akɔi inyiu do ikpa nunui alɛ cinɡaa do cinɡaai wa cɔ. Bɛi à bi a wa sukui fufuu.
Ŋɔi fufu fɛrɛfɛrɛ ɡɔ í dede hai ikpa awɔ canɡai kpãai inunu ŋɔi inɛ ŋau à tamaa bɛi isɛɛnɛi aŋau á cei si bɛi aŋa à bi. Ŋɔi à fa mii ku leekĩ akɔu wa hai inɔ inyi à bɔ waju nɔ à waa too kɔkɔi ɡunɡum ndii Kɛrɛti.
Amma iyi í ce sãa fufu nla ɡɔ iyi à ya kpe Erakilɔ̃ɔ í dede do ɡbuɡbã hai ɡeetei ɡunɡum nɔu wa.
Ŋɔi í tale akɔu wa hee à mɔnɡɔ ku jɔ̀ akɔu ku nɛ dee dee nɔ à jɔ̀ɔɛ í nɛò wa bii í bi.
Nɔ à koo à lɔ kɔkɔi ɡunɡum keeke ɡɔ bɛ iyi à ya kpe Koda. Gunɡum nɔui í jɔ̀ fufuu í tia. Do nŋu fei ka bɛi ka so akɔi inyi keeke iyi í jɛ ti faabau ka dasi inɔ akɔi inyi nlau à wahala ntɔ ntɔ.
Iyi à dasi à tã ŋɔi woo ce icɛ si inɔi akɔi inyi ŋau à dĩ akɔi inyiu do ikũ ŋa. Nɔ à fũ ikũi acɔɛ, nɔ à jɔ̀ fufuu í bɔò ŋa bii í bi si na iyi í jɔ̀ à waa ce njo a maa na a dasi sãai Libi.
Iju kumáɛ si bɛi fufuu wa cã wa do ɡbuɡbã ŋɔi à lɔsi asoi akɔi inyiu ku wà ku dasi inɔ inyi.
Iju kumáɛ má à wasi nyaui akɔi inyiu takaɛ ku wà ku sɔsi inɔ inyiu do awɔi awa taka nwa.
Ajɔ nkpɔ nkpɔi à ce inunu kù fita hee má jɛ andaiya ŋa nɔ fufu nla ɡɔ wa ce, a kù tamaa ma aa ka fita si.
Hai kukpɛ a kù jɛ. Ŋɔi Pɔlu í dede í leekĩ si anini nŋa í ni, iŋɛ fei, bii ì jɛ idem ŋa wo a kaa ka nɛ hai Kɛrɛti nɔ a kaa ka yɛ mbirisi do museu ihɛ̃.
Amma nsɛi ǹ wa n tɔɔ ŋɛ, i jɔ̀ laakai nŋɛ ku sũ domi kãma nŋɛ ɡɔ kaa ce nfe bii kù jɛ akɔi inyiu nŋu akã.
Ǹ mà bɛɛbɛi si na iyi í jɔ̀ Ilaaɔ̃, nŋu iyi ǹ jɛ tɛɛ, ǹ wa n ceaa icɛu, amalekaɛ í naa sim idũ ana
í ni, Pɔlu, maà ce njo. Kù nɛ bɛi aa ce iyi i kù leekĩ si wajui ilaalu nlai Romu. Nɔ wee, inɛ ŋa iyi iŋɛò ŋa ì wa inɔ akɔu fei, Ilaaɔ̃ í yɔɔda nŋai a baɛ ku wɛɛ.
Na nŋu, iŋɛ fei, i fũ ara nŋɛ, domi ǹ wa n naanɛ idei Ilaaɔ̃u. Bɛi í sɔ̃m nɔu á cei.
Amma akɔi inyiu á cuku kɔkɔi ɡunɡum ɡɔ ku lɛɡɛ.
Si idũi ajɔ maatɛ̃ɛsiaɛ ŋɔi fufu nla ɡɔ wa tale wa si antai tenku bii à wa iyi à ya kpe Mediteraneu. Ŋɔi zakai idũ lajau woo ce icɛi akɔi inyi ŋau à tamaa bɛi à maai ilɛi.
Ŋɔi à dasi mii ɡɔ inɔ inyi à wã kujĩi isaɛ nɔ à ba í to mɛɛtu kuntaa do mɛɛje. Iyi í kɔ̃ɔsi keeke nɔ à sɔsi má nɔ à ba í ce mɛɛtu kɔnfia do mɛɛjɔ.
À waa ce njo a maa na a ɡamɔ do kuta ŋa, na ŋɔi í ce à sɔsi mii ku leekĩ akɔi inyi ara mɛɛ do anyii akɔu ku ba ku leekĩɛ nɔ à waa deɡbe iju ku má ńya.
Ŋɔi woo ce icɛi akɔ ŋau ɡɔɡɔ ŋa à waa dɛ bɛi aa ce a sa do ile. Na ŋɔi í jɔ̀ à kita akɔi inyi keeke iyi í jɛ ti faabau si inyiu ku ba inɛ ŋa a tamaa bɛi à waa bɔ ku dĩ mii ku leekĩ akɔu si wajuɛi.
Amma Pɔlu í sɔ̃ sooɡe ŋau do inɛ nɡbo nŋa í ni, bii inɛ ŋau ihɛ̃ a kù buba sɛ̃ɛ iŋɛ taka nŋɛ i kaa ba faaba ŋa.
Ŋɔi sooɡe ŋau à bu ikũi akɔ keekeu nɔ à jɔ̀ í mile si inyiu.
Si bɛi à waa deɡbe iju kumáu ŋɔi Pɔlu í tɔɔ aŋa fei a jɛ. Í ni, ajɔ maatɛ̃ɛ wai ihɛ̃ ì waa dɛ kpãai faaba ŋa i kù nɔ i kù jɛ nɡɔɡɔ ŋa.
Ǹ wa n tɔɔ ŋɛ i jɛ na faaba nŋɛ. Ntɔ ntɔ ǹ wa n sɔ̃ ŋɛi, baa ntoi irii inɛ akã nŋɛ kaa da ku nyɔ.
Iyi Pɔlu í fɔ bɛɛbɛ í tã ŋɔi í so pɛ̃ɛ í saabu Ilaaɔ̃ si wajui aŋa fei nɔ í bububuɛ í lɔsi ku jɛ.
Ŋɔi aŋa fei à fũ ara nŋa à wasi ku jɛ.
Awa iyi à wa si inɔi akɔi inyiu à wɛɛi amanɛ cĩɔ minji do kitaò fɛɛwa do mɛɛfa.
Iyi aŋa fei à jɛ à yo ŋɔi à wa iyafũ nŋau à sɔsi inɔ inyiu ku ba akɔu ku fɛrɛ.
Iyi iju í má ŋɔi à nyɔ. Woo ce icɛ si akɔi inyi ŋau a kù mà inyau, amma à yɛ waawaa ɡɔ í nɛ sãa, nɔ à dasi idɔ a bɔò akɔu bɛ bii aa yɔkɔ.
Ŋɔi à bu ikũ ku leekĩ akɔu à jɔ̀ í mile. Si waati akãu nɔ inɛ ɡɔ ŋa à fũ ikũ iyi à ya dĩò falafili ŋau. Nɔ à dede acɔu lele ikpa wajui akɔu ku ba fufu ku taleɛ ikpa waawaau.
Amma à kãsi ɡeetei sãa ɡɔ do ɡbuɡbã nɔ à mɔnɡɔ ku lɔ. Nɔ wajui akɔu í ɡũ ilɛ si sãa à mɔnɡɔ ku wuɛ, nɔ kucãi inyi nlau í tale fitii akɔi inyiu do ɡbuɡbã í lɛɡɛɛ.
Ŋɔi sooɡe ŋau à dasi idɔ aŋa a kpa inɛi piisɔ̃ɔ ŋau fei ku ba a maà na a wà a sa.
Amma inɛ nɡboi sooɡe ŋau í bi ku faaba Pɔlu. Na ŋɔi í ce í ɡanji ŋa. Í ni inɛ ŋa iyi à mà àwà a cua a kua ice.
Nɔ inɛ ŋa iyi à ɡbe a ɡũ kpatakui akɔu walakɔ kpalɔɛ ŋau a kuaò ice. Bɛɛbɛi inɛ ŋau fei à kuaò ice baani.
Iyi awa fei à to ɡunɡum bɛ baani à mà iyi inyau Malitui à ya kpoo.
Inɛi Malitu ŋau à mu wa do kubi jiida. À ko nwa ina nla nla awa fei à naa à nyia si na iyi í jɔ̀ ijĩ wa rɔ nɔ tũtũ wa ce.
Ŋɔi Pɔlu í so jĩi kambo í dasi ina. Asee njo wukuku ɡɔ í wa si bɛ. Iyi í ɡbɔ inya ɡbãa ŋɔi í fita í wenwee si awɔɛ.
Iyi inɛi ilu ŋau à yɛ njou si awɔi Pɔlu ŋɔi à sɔ̃ njɛ à waa ni, kam kam mɔkɔu ihɛ̃ woo kpa inɛi. Baa do iyi í fita hai si wahalai inyiu ihɛ̃ fei, iwɛ̃ ŋa aa kiitiɛ nɔ a kaa jɔ̀ ku wɛɛ.
Amma Pɔlu í ɡbuɡbã njou si ina kù nɔ kù ɡbɔ ara kuro kãma.
Ŋɔi inɛ ŋau à waa cɔɔ mà araɛ á na ku wu walakɔ mà á na ku ku. Amma à kpɛ bɛ nɔ nkãma kù ce nɔ à kpaasi ide à ni inɛɛu ihɛ̃ iwɛ̃ nla nla ɡɔi.
Wee kɔkɔi inyau kpasɛ̃i mɔkɔ ɡɔ í wa bɛ, mɔkɔui í jɛ ilaalui ɡunɡum nɔu, à ya kpoo Pubilusi. Í ɡba wai jiida jiida à ce ajɔ mɛɛta si kpasɛ̃ɛ.
Wee baaɛ kù waa nɛ baani, wa ce ara ɡbãa do bambannu. Ŋɔi Pɔlu í bɔ ile bii wa sũu í koo í ceaa kutɔɔ í le siɛ awɔ nɔ í ba iri.
Si anyii nŋu, à naaò bɔ̃ɔ mmu ɡɔ ŋa wa má nɔ à ba iri.
Ŋɔi inɛ ŋau à jirima wa ntɔ ntɔ. Iyi awaati í to à waa bi ka nɛ ŋɔi andi bukaatai mii iyi à bi fei inɛ ŋau à mu nwa.
Cukpa mɛɛtai à ce bɛ à bɛi à lɔ akɔi inyii Alesandiri ɡɔ à nɛ. Nŋu mɔ ɡunɡum bɛi í leekĩ sukui kpaau. Akɔu í nɛ nyindai iwɛ̃ Sika ŋa .
Nɔ à to ilu ɡɔ iyi à ya kpe Sirakusi nɔ à sũ bɛ idũ mɛɛta.
Si anyiɛ ŋɔi à dede hai bɛ má à bɔ Rezio. Iju kumáɛ nɔ fufu ɡɔ í dede wa hai ikpa awɔ canɡai kpãai inunu wa tale wa í jɔ̀ à to Puzɔli si ajɔ minjisiaɛ.
Ŋɔi à yɛ kpaasi woo dasi Jesu naanɛ ɡɔ ŋa bɛ nɔ à ni ka ce azuma akã bi ti aŋa. Bɛɛbɛi isɛɛnɛ nwau í ce à bɛi à toò Romu.
Ŋɔi kpaasi woo dasi Jesu naanɛ ŋa iyi à wa Romuu à ɡbɔ baau nwa nɔ à naa kuko nwa hee kɔkɔi ajai Apiusi. Nɔ inɛ ɡɔ ŋa mɔ à kò wa bi ku sɔi inɛ njoo ŋa iyi à ya kpe Ile Mɛɛta. Iyi Pɔlu í yɛ ŋa ŋɔi laakaɛ í sũ í wasi Ilaaɔ̃ ku saabu.
Iyi à to Romu ŋɔi à jɔ̀ Pɔlu í nɛ ileɛ ikã. Nɔ sooɡe ɡɔ í ya maa deɡbeɛ.
Iyi í ce zakai ajɔ mɛɛta ŋɔi Pɔlu í kpe inɛ nɡboi Zuifui Romu ŋau. Iyi à tɔtɔɔ à tã ŋɔi í ni, iŋɛ kpaasim ŋa, Zuifu ŋa iyi à wa Zeruzalɛmu à mum à koo à na inɛi Romu ŋa n kù bɛi n kù raraa zamaau si nkãma, n kù nɔ n kù kɔsi dedembai bala nwa ŋa.
Inɛi Romu ŋau à cɔ yaasei ideu nɔ à bi a jɔ̀m domi a kù yɛ sim kurara kãma iyi í to a kpam.
Amma Zuifu ŋau a kù jɛ ideu ŋɔi í ce ǹ so kiitiu ǹ daa ilaalu nlai Romu si awɔ, baa do iyi n kù bi n yɛ taalei inɛi dimim ŋa.
Na ŋɔi í jɔ̀ ǹ tɔtɔɔ ŋɛ n sɔ̃ ŋɛ do yaaseɛ. Inɛ ŋa à daam si kpɛnkpɛm nii na inɛ iyi inɛi Izirɛli ŋa à waa cɔ kpãaɛu.
Ŋɔi à sɔ̃ɔ à ni, a kù yɛ tia kãma iyi à ce wa hai ilɛi Zudee na irii ideɛ, a kù nɔ a kù yɛ inɛ kãma iyi í naaò ide laalɔ wa hai bɛ na iriɛ.
Amma awa taka nwa à bi ka ɡbɔ iyi í wa idɔɛ, domi à mà bii feii à ya maa fɔ laalɔi kpãa iyi ì waa toou.
Nɔ à jilɛ ajɔ iyi aa nyi wa bi tɛɛ má. Iyi ajɔu í to inɛ nkpɔi í naa ile bii í wau. Ŋɔi í kɔ nŋa si cio hai daakɔ hee alɛ í koo í lɛò. Wa sisi nŋa yaasei bommai Ilaaɔ̃ nɔ wa kɔ nŋa si idei Jesu hai si woodai Moizi do si tiai walii ŋau ku ba a jɛsi.
Ŋɔi inɛ ɡɔ ŋa à jɛ ideu, amma inɛ ɡɔ ŋa a kù jɛsi.
Si bɛi a kù ɡbɔsi njɛ, ŋɔi à fita hai bi Pɔlu. Waati iyi à waa bi a nɛ ŋɔi Pɔlu í fɔ ide ɡɔ í ni, hai tako Hundei Ilaaɔ̃ í nɛ ntɔ waati iyi í jɔ̀ walii Ezai í sɔ̃ bala nŋɛ ŋa ide ɡɔ.
Í ni, Bɔ bi inɛ ŋau bɛ i sɔ̃ ŋa i ni, Aa ya de itĩ do laakai ŋa amma i kaa ɡbɔ yaasei ide kãma ŋa. Aa ya cɔ ilu ŋa jiida jiida amma i kaa yɛ ŋa.
Ntɔ ntɔ, idɔi inɛ ŋau kù nɛ biti. À dĩ itĩ nŋa Ku ba a maà ɡbɔ ide. Nɔ à bii iju nŋa Ku ba a maà yɛ ilu. Bɛɛbɛi à ce ku ba idɔ nŋa ku maà mà nɡɔɡɔ Nɔ a maà na a sinda wa bi tom n jɔ̀ a ba iri.
Ŋɔi Pɔlu í sɔ̃ ŋa má í ni, na nŋu, i mà ŋa iyi Ilaaɔ̃ í jɔ̀ idei faabaɛ í bɔ bi dimi mmu ŋa. Aŋai aa ɡbɔɔ. [
Iyi Pɔlu í fɔ ideu bɛɛbɛ í tã ŋɔi Zuifu ŋau à dede à waa ce kakɔɔ ntɔ ntɔ à waa nɛò.]
Adɔ̃ minjii Pɔlu í ce si ile iyi í hayau. Nɔ inɛ ŋa iyi à bɔ ku cɔɔ fei í ba ŋa faaji ku ce do inɔ didɔ̃.
Wa waazo idei bommai Ilaaɔ̃ nɔ wa kɔ nŋa si idei Lafɛ̃ɛ Jesu Kirisi do wɔɔkɔ nɔ inɛ kãma kù ɡanjiɛ.
Amui Pɔlu woo ce icɛi Jesu Kirisi, amu iyi Ilaaɔ̃ í kpe n na n jɛ woo bɛ nɔ í nyam ikã n waazoò laabaau jiidaɛ.
Laabaau jiidaui Ilaaɔ̃ í wãò wa wo. Nɔ kuwã iyi í ceui í jɔ̀ waliiɛ ŋa à kɔ si kukɔi ideɛ.
Jesu Kirisi Lafɛ̃ɛ nwai wa fãa, nŋu iyi í jɛ Amai Ilaaɔ̃u. À búui bɛi amanɛ si dimii Davidi amanlu nlau,
amma Hundei Ilaaɔ̃ í nyisi do ɡbuɡbã iyi ntɔi Amai Ilaaɔ̃i si waati iyi í dedeɛ hai si balɛ.
Jesuu nŋui í muum didɔ̃ ǹ jɛò woo bɛ ku ba n naaò inɛ ŋa wa hai si dimi fei bi tɛɛ na iriɛ ku ba a dasiɛ naanɛ nɔ a jirimaɛ.
Iŋɛ inɛi Romu ŋau, ì wa si inɔ nŋa ŋa, iŋɛ iyi Jesu Kirisi í kpe. Na ŋɔi í jɔ̀ ǹ wa n kɔa iŋɛ fei tiau ihɛ̃ wa, iŋɛ iyi Ilaaɔ̃ í nɛ kubi nŋɛ nɔ í kpe ŋɛ i na i jɛ titi nŋu ŋa. Ilaaɔ̃ Baa nwa do Lafɛ̃ɛ Jesu Kirisi a mu nŋɛ didɔ̃ do laakai ku sũ.
<range>
Sinte titã ǹ wa n saabu Aɔ̃ Lafɛ̃ɛm do saabui Jesu Kirisi na irii iŋɛ fei, si na iyi í jɔ̀ à waa fɔ idei naanɛ ku dasi nŋɛ si andunya fei.
Ilaaɔ̃, nŋu iyi ǹ wa n cea icɛ do idɔm fei ǹ wa n sisiò laabaau jiidai Amaɛ, í mà iyi ǹ wa n ye ɡiɡi nŋɛ waati kãma fei
si kutɔɔm. Ǹ ya n maa n tɔɔ Ilaaɔ̃ bii í bi ku muum kpãa bɛbɛi n naa bi tu ŋɛ,
domi ǹ dasi idɔ jiida jiida n naa n yɛ ŋɛ ku ba i ba ɡbuɡbã ŋa do saabum, waatɔ ka ba ɡbuɡbã ajɔ si naanɛ ku dasi nwa awaɛ ŋa waati iyi an naa n wa bi tu ŋɛ. Gbuɡbãu amuai Hundei Ilaaɔ̃i.
<range>
Iŋɛ inɛm ŋa, ǹ bi i mà ŋa iyi tuuba nkpɔ nkpɔi ǹ ya n ce sɔɔlui ku naa bi tu ŋɛ, amma hee nsɛi n kù ba fayaɛ. Ǹ bi icɛm ku nɛ iso si anini nŋɛ, bɛi í nɛ bi dimi mmu ɡɔ ŋa mɔ.
Ǹ wa n mu ɡbesei n waazoa inɛ fei hai inɛ ŋa iyi à fũ iju hee do ilu iju dũdũ ŋa, bi inɛ ŋa iyi à nɛ kumà hee do inɛ ŋa iyi a kù nɛ kumà.
Ŋɔi í jɔ̀ ǹ wa n bi n sisia iŋɛ inɛi Romu ŋau mɔ laabaau jiidau ntɔ ntɔ.
N kaa n ce anyɔi laabaau jiidau, domi í jɛ ɡbuɡbãi Ilaaɔ̃i iyi wa faaba inɛ iyi í dasi Jesu naanɛ fei, hai Zuifu ŋa hee ku koo si dimi mmu ŋa.
Laabaau jiidau wa nyisi iyi Ilaaɔ̃ í ya jɔ̀ inɛ ku jɛ dee dee na naanɛ ku dasi nŋu akã, si bɛi à kɔɔ à ni, inɛ iyi í jɛ dee dee si wajui Ilaaɔ̃ na naanɛ ku dasiu á ba kuwɛɛ.
Do ntɔi, Ilaaɔ̃ wa nyisi idɔɔkɔ̃ɛ wa hai lele si ɡãmɛi inɛ ŋa iyi à waa ce laalɔ fei nɔ a kù mà bɛɛrɛɛ. Si laalɔ ku ce nŋau a kù jɔ̀ ntɔ kù waa ce icɛ.
Ilaaɔ̃ wa ce idɔɔkɔ̃ domi mii iyi í jɔ amanɛ kú mà siɛ kù manji nŋa. Ilaaɔ̃ takaɛ í nyisi ŋa mam mam.
Do ntɔ, a kaa yɔkɔ a yɔɔ do iju, amma hai waati iyi í taka andunya í nyisi araɛ iyi nŋui í jɛ Ilaaɔ̃, nɔ í nyisi ɡbuɡbã hai nɛ kɔɔɛ si mii ŋa iyi í taka. Na nŋu, a kù nɛ iyi aa fɔ.
À mà Ilaaɔ̃ amma a kù waa saaluɛ hee a bɛi a saabuɛ si bɛi í jɔ. Iri nŋa í na í ku, nɔ idɔ hai nɛ bisi nŋa í dási ilu kuku nla nla.
À waa tamaa aŋa à nɛ bisi amma nnyɛi à na à ce.
Í sĩai wo a tɔɔ Ilaaɔ̃ ilu amboe, nŋu iyi kaa ku ajɔ kãma. Amma wee à sinda à waa tɔɔ iwɛ̃ ŋa iyi à jɔ amanɛ iyi á ku. Iwɛ̃ ɡɔ ŋa mɔ à jɔ yɛi ŋa, do iŋa ŋa iyi à waa nɛ do iyi à waa cã ilɛ.
Na ŋɔi í jɔ̀ Ilaaɔ̃ í fũsi ŋa awɔ ku ba a hanya a ce daa sãmi aŋa duusɔ̃ɔ si bɛi idɔ nŋa í bi. Daa sãmiu á jɔ̀ a cã anyi.
Inɛ ŋau à kpaasi ntɔi Ilaaɔ̃ do ibo. Mii ŋa iyi Ilaaɔ̃ í taka ŋai à waa tɔɔ à waa ce nŋa icɛ, kù jɛ Ilaaɔ̃ takaɛ. Ilaaɔ̃i à nɛ ka maa saabu hee do ajɔ fei. Ami.
Ŋɔi í jɔ̀ Ilaaɔ̃ í fũsi ŋa awɔ nɔ à dasi kɔdɛɛ iyi í jɔ̀ à waa cã anyi. Inaabo nŋa ŋa a ci ya jɛ baa inɛmɔkɔ ku sũò ŋa má, bii ku jɛ aŋa duusɔ̃ɔ.
Bɛɛbɛ mɔi inɛmɔkɔ ŋau mɔ a ci ya sũò baa inaabo ŋau má, amma kubi hai nɛ yaasei aŋa duusɔ̃ɔ í la hee í caa. À waa ce idei iju hai nɛ anyɔ inɛmɔkɔ do inɛmɔkɔ, nɔ aŋa taka nŋa à waa ɡba ijuukpã iyi í to zakai kurara nŋa.
Si na iyi í jɔ̀ a kù bi Ilaaɔ̃ ku mà ŋɔi í jɔ̀ í dasi ŋa lasabu laalɔ a ceò mii iyi kù jɔ amanɛ ku ce.
Nɔ laalɔ fei í wɛɛ nŋa, hai inɔ ku kã do kɔdɛɛ do njɛ ku cé do iɡu do inɛ ku kpa do ija do ibo do bisi laalɔ, hee do irii njɛ ku sɔ.
À ya maa fɔ laalɔi njɛ, à cé Ilaaɔ̃, à ya yɛ ara nŋa, à jɛ ilu faau ŋa, à ya tɔɔ fufu, à nɛ bisii laalɔ ku ce, a kù waa saalu iyeò baa nŋa ŋa.
A kù nɛ bisi, a kù nɛ naanɛ, a kù bi njɛ, a kù nɛ araarei njɛ.
À mà woodai Ilaaɔ̃ iyi wa fɔ í ni, inɛ ŋa iyi à waa ce dimii mii bɛɛbɛ ŋa, ikui í jɛ kɔkɔɔ nŋa. Do nŋu fei à ya coo, nɔ à ya maa saabu woo ce dimiɛ ŋa má.
Na nŋu, awɔ iyi ì waa yɛ taalei inɛ ŋa, baa bii yooi ì jɛ, i kù nɛ iyi aa fɔ, domi waati iyi ì waa yɛ taalei inɛ ŋa nɔ awɔ takaɛ ì waa ce mii laalɔ ŋau bɛ, awɔ takaɛ ì waa so taalei.
Do ntɔ, à mà iyi Ilaaɔ̃ í nɛ ntɔ bii wa yɛ taalei inɛ ŋa iyi à waa ce dimi bɛɛbɛ.
Debɛi, ì waa tamaa mà awɔ aa fita si kiitii Ilaaɔ̃i, awɔ iyi ì waa yɛ taalei inɛ ŋa, nɔ awɔ mɔ ì waa ce dimi bɛɛbɛ má?
Mà ì donda kulai jiida ku jɛɛ do temuaɛ do suuru ku nɛɛi? I kù mà iyi jiida ku jɛi Ilaaɔ̃ í mɔsi wa koo si ɡãmɛɛ ku ba i kpaasi kuwɛɛɛ?
Amma si na iyi í jɔ̀ idɔɛ í le nɔ i kù jɛsi i kpaasi, ì waa faa araɛ idɔɔkɔ̃ iyi í la í rei si ajɔ iyi Ilaaɔ̃ á kiiti inɛ ŋa dee dee nɔ inɛ fei á yɔɔ.
Ajɔ nŋu bɛ á sãa inɛ fei si bɛi kuceɛ í to.
Inɛ ŋa iyi à temua à waa ce jiida à waa dɛdɛò amboe do bɛɛrɛ, nɔ à waa dɛ aŋa a maà ce nfe, aŋai Ilaaɔ̃ á mua kuwɛɛ hai tãu.
Amma inɛ ŋa iyi à kɔsiɛ nɔ a kù waa ceò ntɔ icɛ í ɡbe laalɔ, aŋai aa yɛ idɔɔkɔ̃ nlaɛ.
Inɛ iyi wa ce laalɔ fei á yɛ wahala do ijuukpã, hai Zuifu ŋa hee ku koo si dimi mmu ŋa.
Inɛ mɔ iyi wa ce jiida á ba amboe do bɛɛrɛ do laakai ku sũ, hai Zuifu ŋa hee ku koo si dimi mmu ŋa.
Bɛɛbɛi Ilaaɔ̃ á ce domi bi tɛɛ inɛ ɡɔ kù re inɛ ɡɔ.
Inɛ ŋa iyi à waa ce dulum hai mà wooda, si wooda hai mà nŋai aa ce nfe. Amma inɛ ŋa mɔ iyi à mà wooda nɔ à waa ce dulum, woodaui á kiiti ŋa,
domi kù jɛ inɛ ŋa iyi à waa ɡbɔ idei woodau aŋai à jɛ dee dee si wajui Ilaaɔ̃, í ɡbe inɛ ŋa iyi à waa ce iyi wa fɔ.
Waati iyi dimi mmu ŋa, aŋa iyi a kù mà wooda, à waa ce mii iyi wa fɔ do idɔɔbi nŋa, iyi bɛ wa nyisi iyi woodau í wa si idɔ nŋa.
Daa nŋa wa nyisi iyi à kɔ woodau si idɔ nŋa. Idɔ nŋa wa jɛ sɛɛdaɛ, nɔ lasabu nŋa í ya yɛ taale nŋa walakɔ ku na ŋa ntɔ.
Ajɔi kiitii Ilaaɔ̃ si bii Jesu Kirisi á kiiti inɛ ŋa bɛɛbɛi mii ŋau bɛ fei á ce. Á kiiti inɛ ŋa na icɛ iyi à waa ce si asii fei si bɛi laabaau jiida iyi ǹ wa n sisi nŋɛu wa fɔ.
Awɔ Zuifu, ì waa cɔ araɛ Zuifu, ì waa naanɛ wooda, ì waa tɔɔ fufu ì ni awɔ ì jɛ inɛi Ilaaɔ̃.
Ì mà mii iyi Ilaaɔ̃ í bi i ce, nɔ wooda í kɔɛ si i ce mii iyi í sĩa.
Ì waa tamaa iyi aa yɔkɔ i cuaa fɛɛju ŋa nɔ i jɛ inya kumái inɛi ilu kuku ŋa.
Ì waa tamaa mà aa yɔkɔ i mua nnyɛi ŋa bisi, nɔ i kɔ hai mà ŋa si cio, domi ì mà iyi icui kumà do ntɔu si woodai í wa.
To, awɔ iyi ì waa kɔ inɛ ɡɔ ŋa si cio, na mii í ce i kaa kɔ araɛ. Awɔ iyi ì waa sɔ̃ inɛ ŋa a maà ce ile, na mii ì waa ce ile.
Awɔ iyi ì ni inɛ ŋa a maà ce sakara, na mii í ce ì waa coo. Awɔ iyi ì cé iwɛ̃, na mii í ce ì waa bɔ ilè ile bɛ.
Awɔ iyi ì waa tɔɔ fufu si na iyi í jɔ̀ ì mà wooda, na mii í ce i kù waa jirimaɛ ì jɔ̀ irii Ilaaɔ̃ wa bɛjɛ.
Na irii iŋɛ Zuifu ŋai dimi mmu ŋa à ba à waa fɔò taalei Ilaaɔ̃, si bɛi kukɔi ideɛ wa fɔ.
Awɔ Zuifu, bii ì waa too wooda, banɡoɛ í nɛ aranfãani jiida, amma bii i kù waa jirima woodau, banɡoɛ í jɛ nɡbɛ.
Na nŋu, dimi mmu iyi a kù dasiɛ banɡo nɔ wa too woodau, Ilaaɔ̃ kaa cɔɔ bɛi inɛ iyi à dasiɛ banɡo?
Dimi mmu iyi wa too woodau, baa bii a kù dasiɛ banɡou á yɛ taalei iŋɛ Zuifu ŋau, domi baa do iyi ì ce banɡo nɔ ì mà wooda iyi à kɔ nŋɛ i kù waa jirimaɛ ŋa.
Inɛ iyi í jɛ Zuifu do ntɔ kù jɛ inɛ iyi í jɛ Zuifu si kuyɛi inɛ ŋa. Iyi í nɔ í jɛ banɡou ntɔ ntɔ kù jɛ iyi à ya ce si ara.
Amma inɛ iyi í jɛ Zuifu ntɔ ntɔ, nŋui í jɛ Zuifu si idɔɛ. Iyi í nɔ í jɛ banɡo do ntɔ nŋui í jɛ banɡoi idɔ. Icɛi Hundei Ilaaɔ̃i, kù jɛ ti wooda. Zuifu dimi bɛɛbɛ, Ilaaɔ̃i á saabuɛ, kù jɛ amanɛ ŋa.
Debɛi, aranfãani yoomai Zuifu ku jɛ í nɛ. Riba yoomai banɡo ku ce í nɛ.
Ntɔ ntɔ aranfãaniɛ í la si mii fei. Sinte, Zuifu ŋai Ilaaɔ̃ í daa ideɛ si awɔ.
Bii inɛ ɡɔ ŋa a kù dasi naanɛ, naanɛ hai dasi nŋau á jɔ̀ Ilaaɔ̃ mɔ kú jɛ hai nɛ naanɛi?
Aawo, kù jɛ bɛɛbɛ. Baa bii inɛ fei í jɛ ilu ibo ka mà iyi Ilaaɔ̃ í jɛ ntɔ. Si bɛi kukɔi ideɛ wa fɔ na iriɛ í ni, Amanɛ ŋa à nɛ a mà iyi ì jɛ dee dee si ide kufɔɛ, Nɔ ì ya fɔ ntɔ si kiitiɛ.
Amma bii laalɔ ku ce nwa í jɔ̀ à mà iyi Ilaaɔ̃i í jɛ dee dee, bɛirei aa ka ni. Aa ka yɛ taalei Ilaaɔ̃ bii wa kpã wa iju? Aawo, kù jɛ bɛɛbɛ. Ǹ wa n fɔ dei si bɛi amanɛ ŋa à ya dɔ̃. Bii Ilaaɔ̃ kù jɛ dee dee, debɛi bɛirei á ce ku kiiti andunyau.
<range>
Bii ibom í teese í jɔ̀ inɛ ŋa à waa yɛ ntɔi Ilaaɔ̃, nɔ do yaase bɛɛbɛ iriɛ wa baò amboe, na mii í ce á maa yɛ taalem má bɛi ilu dulum.
Na mii í ce a kaa ka ni, ka ce laalɔ ku ba irii Ilaaɔ̃ ku nɛò bɛɛrɛ. Inɛ ɡɔ ŋa à ya ni bɛɛbɛi ǹ wa n fɔ ku ba a bɛjɛ irim. Inɛ dimiɛ ŋa aa nɔ a yɛ ijuukpãɛ si bɛi í jɔ.
Debɛi, awa Zuifu ŋa mɔ à tia inɛ ɡɔ ŋa mɛɛ. Aawo, baa keeke, domi à nyisi tã iyi Zuifu ŋa do dimi mmu ŋa aŋa fei à wa si awɔ ɡbuɡbãi dulum.
Kukɔi idei Ilaaɔ̃ wa fɔ í ni, Inɛ kãma kù jɛ dee dee, baa akã.
Inɛ ɡɔ kù wɛɛ iyi í nɛ bisi. Inɛ ɡɔ kù nɔ kù wɛɛ iyi wa dɛ Ilaaɔ̃.
Inɛ fei í nyɔi, Inɛ fei í bɛjɛi. Inɛ kãma kù wɛɛ iyi wa ce jiida baa akã.
Idei ɡɛlɛ nŋa í sãmi bɛi balɛ foo, Nɔ í nɛ acĩ bɛi njo. Do idei ɡɛlɛ nŋaui à ya takiò inɛ ŋa.
À nɛ inɔ kuro nɔ ikpei wa kɔ̃ si ɡɛlɛ nŋa.
Kutɛ ɡbãa ku kpa inɛi à nɛ.
Bii à bɔ fei idei kukpa do inɔ kufɔi à ya jɔ̀ bɛ.
A kù mà kpãai laakai ku sũ.
A kù nɛ njoi Ilaaɔ̃.
Amma awa à mà iyi mii iyi wooda wa fɔ fei, inɛ ŋa iyi woodau í kãi wa fãa. Wooda í wɛɛi ku ba ɡɛlɛ kãma ku maà nɛ iyi á fɔ, nɔ inɛ fei ku mà iyi Ilaaɔ̃ wa yɛ taaleɛ.
Ntɔ ntɔ inɛ kãma kù wɛɛ iyi á yɔkɔ ku jirima wooda hee koo jɛò dee dee si wajui Ilaaɔ̃. Wooda í wɛɛi ku ba ku jɔ̀ amanɛ ku mà iyi nŋu í jɛ ilu dulum.
Amma nsɛi, Ilaaɔ̃ í nyisi wa yaase bɛi nŋu í ya ce amanɛ dee dee, kù jɛ do idei wooda. Woodai Moizi do waliii Ilaaɔ̃ ŋau à jɛ sɛɛdaɛ.
Inɛ ŋa iyi à dasi Jesu Kirisi naanɛ fei, Ilaaɔ̃ í ce ŋa dee dee na naanɛ iyi à dasiu. Inɛ ɡɔ kù jɛ ikã,
domi inɛ fei í ce dulum nɔ à kua amboei Ilaaɔ̃.
Amma Ilaaɔ̃ í ce ŋa dee dee hai nɛ nɡɔɡɔ ku sã na didɔ̃ɛ do saabui Jesu Kirisi iyi í ya ŋa.
Nŋui Ilaaɔ̃ í jilɛ ku jɛ kuwee. Njɛɛ iyi í nikã í kpa dulum dii inɛ ŋa iyi à dasiɛ naanɛ. Ilaaɔ̃ í ce bɛɛbɛi ku nyisiò iyi nŋu í jɛ dee dee. Tako wo si suuruɛ í temua do dulum dii amanɛ ŋa, kù kpã ŋa iju.
Amma si dee dee ku jɛɛ wa nyisi wa si waatii nsɛiu ihɛ̃ iyi nŋu inɛ dee deei, nɔ nŋu wa ce inɛ ŋa dee dee na naanɛ iyi à dasi Jesu.
Debɛi, à nɛ kpãa iyi aa ka tɔɔ fufu má? Aawo, kaa ce. Na mii. Si na iyi í jɔ̀ kù jɛ wooda ku jirimai à waa ka, bii kù jɛ naanɛ ku dasi.
À nɔ à yɛ iyi amanɛ á jɛ dee deei na naanɛ iyi í dasi nŋu akã, kù jɛ na wooda ku jirima.
Mà Ilaaɔ̃ í jɛ ti Zuifu ŋa aŋa akãi? Kù jɛ ti dimi mmu ŋa má? Ntɔ ntɔ í jɛ ti dimi mmu ŋa mɔ,
domi Ilaaɔ̃ akãi í wɛɛ. Nŋui á ce inɛ ŋa dee dee na naanɛ ku dasi nŋa, hai Zuifu ŋa hee do dimi mmu ŋa.
Si bɛɛbɛ à waa kpa wooda na idei naanɛ ku dasiui? Aawo. À kɔ̃ɔsi ɡbuɡbãɛ mɔm nii.
Bɛirei aa ka fɔ nsɛi do idei Aburahamu bala nwa. Mii í ba.
Bii Ilaaɔ̃ í ce Aburahamu amanɛ dee dee na icɛ iyi í ce, á yɔkɔ ku tɔɔò fufu. Amma kù nɛ si bii á tɔɔò fufu si wajui Ilaaɔ̃,
domi kukɔi idei Ilaaɔ̃ wa fɔ í ni, Aburahamu í dasi Ilaaɔ̃ naanɛ nɔ nŋui í jɔ̀ Ilaaɔ̃ í dooɛ si inɛ dee dee.
Nsɛi, inɛ iyi wa ce icɛ a ci ya doo fiai lafɛ̃ɛ bɛi amua, ti njɛ asaiyaɛi.
Amma inɛ iyi í dasi Ilaaɔ̃ naanɛ, nɔ kù dɛ nŋu ku jɛ dee dee na icɛɛ, Ilaaɔ̃ mɔ, nŋu iyi í ya ce ilu dulum ŋa dee dee, á doo lafɛ̃ɛu amanɛ dee dee na naanɛ ku dasiɛ.
Bɛɛbɛi Davidi mɔ wa fɔ idei inɔ didɔ̃i inɛ iyi Ilaaɔ̃ í doo amanɛ dee dee iyi kù jɛ na icɛɛ.
Í ni, Ilu inɔ didɔ̃i inɛ iyi Ilaaɔ̃ í kpa idei kuraraɛ, Nɔ í bii dulum dɛɛ.
Ilu inɔ didɔ̃i inɛ iyi Ilaaɔ̃ kù waa doo dulum dɛɛ.
Inɔ didɔ̃u, ti inɛ ŋa iyi à ce banɡo aŋa akãi? Kù jɛ ti inɛ ŋa mɔ iyi a kù ce banɡo? À tako à fɔɔ tã wo à ni, Ilaaɔ̃ í doo Aburahamu amanɛ dee dee na naanɛ iyi í dasiu.
Bɛirei í yɛ waati bɛɛbɛ. Í ce banɡo ba. Mà kù ce. Waati bɛɛbɛ kù ce banɡo titã. Hai lɔ banɡoi wa jɛ.
Si anyiɛ í na í ce banɡo iyi wa jɛ nyinda iyi Ilaaɔ̃ í coo inɛ dee dee. Í coo inɛ dee dee na naanɛ ku dasiu waati iyi kù ce banɡo. Bɛɛbɛ mɔi í na í jɛ balai hai ce banɡo ŋa iyi à dasi naanɛ fei ku ba Ilaaɔ̃ ku doo aŋa mɔ inɛ dee dee ŋa.
Nɔ wa jɛ balai woo ce banɡo ŋa mɔ, aŋa iyi kù jɛ banɡo nŋu akãi à ce, amma tuubai naanɛ ku dasi iyi bala nwa Aburahamu í jɔ̀ si waati iyi kù ce banɡo, nŋui aŋa mɔ à waa too si.
Ilaaɔ̃ í cea Aburahamu do dimiɛ ŋa kuwã iyi aŋai aa jɛ tubui andunyau ihɛ̃ fei. Kù jɛ si na iyi í jɔ̀ í jirima wooda, amma si na iyi í jɔ̀ í jɛ dee dee na naanɛ ku dasiɛui.
Bii í jɛ inɛ ŋa iyi à waa jirima wooda, aŋai aa nɛ mii ŋa iyi Ilaaɔ̃ í ce kuwãɛu, naanɛ ku dasiu nɡbɛi, nɔ kuwã iyi Ilaaɔ̃ í ceu mɔ í kpa iri mbɛ,
domi woodai wa naaò idɔɔkɔ̃i Ilaaɔ̃ wa. Amma bii wooda kù wɛɛ, idei wooda ku kua mɔ kaa wɛɛ.
Na nŋu, kuwãu, ti inɛ ŋa iyi à dasi naanɛi ku ba ku jɛ amua iyi Ilaaɔ̃ í mu nwa na didɔ̃ɛ nɔ ku jɛ ti dimii Aburahamu fei. Kù jɛ inɛ ŋa iyi à nɛ wooda aŋa akã, amma do inɛ ŋa iyi à dasi naanɛ bɛi Aburahamu, nŋu iyi í jɛ balai awa fei.
Kukɔi idei Ilaaɔ̃ wa fɔ í ni, nŋui ǹ ce balai dimi nkpɔ. Nŋui í jɛ bala nwa si wajui Ilaaɔ̃. Ilaaɔ̃i í dasi naanɛ, nŋu iyi í ya jĩ iku ŋa, nɔ do ide ku fɔɛi í taka mii ŋa iyi a kù wɛɛ wo.
Aburahamu í dasi Ilaaɔ̃ naanɛ nɔ wa cɔò kpãa baa do iyi kù yɛ mii iyi wa deɡbeu titã. Na nŋu, Ilaaɔ̃ í coo balai dimi nkpɔ ŋa si bɛi í tako í fɔ í ni, dimiɛ ŋa aa na a kpɔ.
Waati nŋu í nɛ zakai adɔ̃ cĩɔ. Í mà iyi nŋu í ɡbo, nɔ Sara aboɛu mɔ kaa yɔkɔ ku bí ama má, amma do nŋu fei naanɛ ku dasiɛ kù kaye.
Kù fũsi naanɛ ku dasiɛ awɔ, kù nɔ kù sika si ide iyi Ilaaɔ̃ í wãu. Naanɛu í teese wa muaa ɡbuɡbã mɔm nii nɔ wa saabu Ilaaɔ̃,
domi í mà kam kam, mii iyi Ilaaɔ̃ í wãu í nɛ ɡbuɡbãi ku coo.
Ŋɔi í jɔ̀ na naanɛ ku dasiɛ Ilaaɔ̃ í dooɛ inɛ dee dee.
Amma iyi à kɔɔ à ni, à dooɛ inɛ dee dee, kù jɛ na irii nŋu akãi à kɔɔ.
À kɔɔi na irii awa mɔ iyi Ilaaɔ̃ wa doo wa inɛ dee dee, awa iyi à dasiɛ naanɛ, nŋu iyi í jĩ Jesu Lafɛ̃ɛ nwa hai si balɛ.
Ilaaɔ̃i í jɔ̀ à kpa Jesu wo na irii dulum du wa nɔ í jũu má ku ba ku ce wa inɛ dee dee ŋa.
Nsɛi, si bɛi Ilaaɔ̃ í ce wa inɛ dee dee ŋa na naanɛ ku dasi nwa, à dɔ̃ do nŋu na saabui Lafɛ̃ɛ nwa Jesu Kirisi.
Jesu mɔi í mu nwa kpãa do saabui naanɛ ku dasiu ka sɛkɛɛ si Ilaaɔ̃, nŋu iyi í ce nwa didɔ̃. Na didɔ̃ui à waa leekĩ dim dim nɔ à nɛ inɔ didɔ̃ domi à waa cɔ kpãa iyi aa ka nɛ baa nwa si amboei Ilaaɔ̃.
Iyi í re mɔm, baa si wahala à ya ka nɛ inɔ didɔ̃i domi à mà iyi wahala í ya bí temua.
Bii à nɔ à temua si wahalau, aa ka fita bɛi inɛ iyi í jɛ iɡũ si laakai ku cɔ, nɔ iɡũ iyi à jɛu á bí nwa kpãa ku cɔ.
Nɔ kpãa iyi à waa cɔu kaa jɛ nɡbɛ domi kubii Ilaaɔ̃ í wa si idɔ nwa do saabui Hundeɛ iyi í mu nwa.
Si waati iyi a kù nɛ ɡbuɡbã, Kirisi í ku na irii inɛ ŋa iyi a kù mà bɛɛrɛi Ilaaɔ̃. Í kui si waati iyi Ilaaɔ̃ í jilɛu.
À ɡaabua amanɛ ku jɛsi nŋu ku ku baa na inɛ dee dee. Á yɔkɔ ku jɛ ilu wɔɔkɔ ɡɔ á jɛsi nŋu ku ku na inɛ jiida ɡɔ.
Amma Ilaaɔ̃ í nyisi wa kubi nlaɛ domi waati iyi à jɛ ilu dulum ŋa Kirisi í ku na iri nwa.
Nsɛi, si na iyi í jɔ̀ njɛi Kirisi í jɔ̀ Ilaaɔ̃ í ce wa inɛ dee dee ŋa, kù nɛ sika kãma á faaba wa hai si idɔɔkɔ̃ɛ iyi á naa.
Waati iyi à jɛ mbɛɛi Ilaaɔ̃, í jɔ̀ à dɔ̃ do nŋu na ikui Amaɛ. Na nŋu nsɛi, si bɛi à dɔ̃ do nŋu, sika kãma kù wasi á nyi ku faaba wa má na kuwɛɛi Amau.
Iyi í re mɔm, Lafɛ̃ɛ nwa Jesu Kirisi, nŋu iyi í jɔ̀ à dɔ̃ do Ilaaɔ̃, í nyi í jɔ̀ à nɛ inɔ didɔ̃ má si Ilaaɔ̃.
Dulum í lɔ wai si andunya hai bi inɛ akã, nɔ dulum nɔu í naaò iku wa. Si bɛɛbɛ, ikuu í tosi inɛ fei domi inɛ feii í ce dulum.
Ntɔi dulum í wa si andunya wo woodai Moizi í bɛi í naa, amma bii wooda kù wɛɛ, ijuukpãi wooda ku kua mɔ kaa wɛɛ.
Do nŋu fei, hai waatii Adamu hee ku koo si Moizi fei, inɛ ŋa à ya ku baa do iyi a kù kua wooda bɛi Adamu í ce. Aa ka yɔkɔ ka wã Adamu do inɛ iyi í na í naau.
Ntɔ ntɔ, inɛ nkpɔi í ku na kurarai inɛ akãu, amma didɔ̃i Ilaaɔ̃ í la í re kurarai Adamu. Didɔ̃i Ilaaɔ̃u mɔ hai bi inɛ akãi í naa, nɔ lafɛ̃ɛui í jɛ Jesu Kirisi. Didɔ̃u amua nla nlai, nɔ í tosi inɛ nkpɔ.
Amuai Ilaaɔ̃u do kurarai inɛ akãu í wãaia njɛ, domi kurara akãui í jɔ̀ Ilaaɔ̃ á kiiti inɛ ŋa ku yɛ taale nŋa, amma didɔ̃ɛi á jɔ̀ ku ce wa inɛ dee dee baa do iyi à tako à ce kurara nkpɔ nkpɔ.
À mà iyi iku í tosi inɛ fei na kurarai inɛ akãu. Amma na inɛ akã mɔi aa ka ba mii iyi í la í re, domi inɛ iyi í ɡba didɔ̃ nlai Ilaaɔ̃ do amua nlaɛ iyi í jɔ̀ í jɛ dee dee fei, á maa wɛɛ nɔ á jɛ bomma na irii Jesu Kirisiu.
Na nŋu, si bɛi kurarai inɛ akã í jɔ̀ Ilaaɔ̃ í yɛ taalei inɛ fei, bɛɛbɛ mɔi dee dee ku jɛi inɛ akã í jɔ̀ inɛ fei í jɛ dee dee í baò kuwɛɛ.
Si bɛi ide hai ɡbɔi inɛ akã í jɔ̀ inɛ nkpɔ í jɛ ilu dulum, bɛɛbɛ mɔi Ilaaɔ̃ á ce inɛ nkpɔ dee dee na ide ku jirimai inɛ akãu.
Wooda í lɔ wai ku ba kurara ku kɔ̃ɔsi, amma bii dulum í kɔ̃ɔsi, didɔ̃i Ilaaɔ̃ mɔ í ya kɔ̃ɔsi ku roo mái.
Si bɛi dulum í lɔsi inɛ fei hee í naaò iku wa, bɛɛbɛ mɔi didɔ̃i Ilaaɔ̃ í naa si inɛ fei ku ba ku ce wa inɛ dee dee ŋa nɔ ku mu nwa kuwɛɛ iyi ci ya tã na anu akã iyi à nɛ do Lafɛ̃ɛ nwa Jesu Kirisi.
Debɛi bɛirei aa ka ce. Aa ka ya maa ce dulum ku ba didɔ̃u ku kɔ̃ɔsi?
Aawo, kù jɛ bɛɛbɛ. Awa iyi à ku si ɡãmɛi dulum, bɛirei aa ka ce ka maa jɛ kuwɛɛ nwa si dulum má.
I kù mà ŋa awa iyi à dasi wa inyi do irii Jesu Kirisi fei, à kui bɛi nŋu mɔ í ku?
Na nŋu, si inyi ku dasiu à ku do nŋu ajɔ, nɔ à si wa do nŋu ajɔ, ku ba bɛi amboei Ilaaɔ̃ Baaba í dedeɛ hai si balɛ awa mɔ ka maa nɛ si kuwɛɛ titɔ̃.
Ntɔ ntɔ, si bɛi anu akã nwa do nŋu í jɔ̀ à ku do nŋu ajɔ, kù nɛ sika á jɔ̀ ka dede má hai si balɛ do nŋu ajɔ.
À mà iyi à kpakpa daa nwo nwa si jĩi ku ɡaau do Jesu ajɔ, ku ba daa nwo nwa iyi wa dasi wa dulum nɔu ku kpa iri, nɔ ka maà jɛ arui dulum má,
domi dulum kaa nɛ ɡbuɡbã kãma má si inɛ iyi í ku.
Nsɛi, si bɛi à ku do Kirisi ajɔ, bɛɛbɛ mɔi à nɛ naanɛ iyi aa ka ba kuwɛɛ do nŋu ajɔ,
domi à mà iyi Kirisi, nŋu iyi í dede hai si balɛ kaa ku má, iku kù nɛ siɛ ɡbuɡbã má.
Waati iyi í ku, í kui ɡbakã akã na irii dulum, amma í baa si kuwɛɛ má, nɔ kuwɛɛ iyi í wa si nsɛi í jɛ ti Ilaaɔ̃.
Bɛɛbɛ mɔi iŋɛ taka nŋɛ i doo ara nŋɛ bɛi iku si ɡãmɛi dulum, nɔ i doo ara nŋɛ ilu hunde má si wajui Ilaaɔ̃ na anu akã nŋɛ iyi ì nɛ do Jesu Kirisi ŋa.
Na nŋu, i maà jɔ̀ dulum ku jɛ bomma si ara nŋɛ má, i maà ti i jɔ̀ kɔdɛɛi arau ku kãmia ŋɛ má.
I maà ti i jɔ̀ ikɔ̃ ikɔ̃i ara nŋɛ kãma kù wa si awɔi dulum má i maa ceò laalɔ ŋa. Amma i so ara nŋɛ i na Ilaaɔ̃ bɛi inɛ ŋa iyi à jĩ wa hai si balɛ, nɔ i so ikɔ̃ ikɔ̃i ara nŋɛ fei i daa Ilaaɔ̃ si awɔ ŋa i maa ceò jiida.
Dulum kù nɛ ku nɛ si ŋɛ ɡbuɡbã má domi wooda kù nɛ ɡbuɡbã si ŋɛ amma didɔ̃i Ilaaɔ̃i í nɛ ɡbuɡbã si ŋɛ.
To, mii aa ka ce. Si bɛi Ilaaɔ̃ í ce nwa didɔ̃ nɔ wooda kù nɛ si wa ɡbuɡbã, dulum nii aa ka maa ce? Aawo, kù jɛ bɛɛbɛ.
Ì mà sãa sãa ŋa bii ì so ara nŋɛ ì daa inɛ ɡɔ si awɔ ì waa jirimaɛ ŋa, inɛ iyi ì waa jirimau bɛ ŋa aruɛi ì jɛ ŋa. Bii ì jɛ arui dulum ŋa, kɔkɔɔɛi í jɛ iku, bii ì nɔ ì jɛ arui Ilaaɔ̃ ku jirima ŋa, kɔkɔɔi nŋu mɔi á jɔ̀ Ilaaɔ̃ ku ce ŋɛ inɛ dee dee ŋa.
Amma ka saabu Ilaaɔ̃ domi baa do iyi ì jɛ arui dulum ŋa wo, nsɛi do inɔ akãi ì waa jirima kukɔsi iyi à da nŋɛ si awɔ.
À ya ŋɛ hai si awɔi dulum, nɔ ì baa ì jɛ arui icɛ jiida ku ce ŋa.
Ǹ wa n sɔ̃ ŋɛ ideu ihɛ̃i do yaasei kucei inɛ ŋa na ɡbuɡbã hai nɛ nŋɛ. Si bɛi ì tako ì so ikɔ̃ ikɔ̃i ara nŋɛ ikã ikã ì daa riisi do laalɔ si awɔ bɛi aru ku ba i ceò laalɔ ŋa, nsɛi ì nɛ i so ikɔ̃i ara nŋɛ fei i jɔ̀ ku jɛ arui icɛ jiida ku ce ŋau ŋa ku ba daa nŋɛ ku má.
Waati iyi ì waa jɛ arui dulum ŋa, ì ya jilɔɔ si i kù nɛ i ce mii iyi Ilaaɔ̃ wa tɔɔ ŋɛi.
Riba yoomai ì ya ba ŋa waati bɛɛbɛ. Riba iyi ì ba ŋau wa mu ŋɛ anyɔ nsɛi, nɔ iri ku kpaɛ ikui.
Amma nsɛi à ya ŋɛ hai si awɔi dulum ì baa ì jɛ arui Ilaaɔ̃ ŋa, riba nŋɛi í jɛ daa iyi í má, iri ku kpaɛ mɔi í jɛ kuwɛɛ hai tã.
Ribai dulum nii í jɛ iku, amma amuai Ilaaɔ̃i í jɛ kuwɛɛ iyi ci ya tã na anu akã nwa iyi à ce do Jesu Kirisi Lafɛ̃ɛ nwa.
Iŋɛ inɛm ŋa, iŋɛ iyi ì mà wooda ŋa, i kù mà ŋa iyi wooda í nɛ ɡbuɡbãi si amanɛ si waati iyi í wɛɛ si hunde nŋu akã?
Bɛɛbɛ mɔi abo à so mɔkɔ í nɛ ku wa bi mɔkɔɛ si waati iyi mɔkɔu í wɛɛ. Amma bii mɔkɔu í ku abou í fita hai si woodai njɛ ku so mbɛ.
Na nŋu, bii mɔkɔu í wɛɛ nɔ abou í koo í so mɔkɔ mmu, abo à ce sakarai aa kpoo. Amma bii mɔkɔɛ í ku, í fita si woodai njɛ ku soui. Waati bɛɛbɛ bii í so mɔkɔ mmu kù jɛ à ce sakara má.
Bɛɛbɛ mɔi iŋɛ inɛm ŋa, anu akã nŋɛ do Kirisi í jɔ̀ iŋɛ mɔ ì ku do nŋu ajɔ nɔ ì fita hai si awɔi wooda. Bɛbɛi ti inɛ mmui ì jɛ ŋa. Ti inɛ iyi í jĩ hai si balɛui ì jɛ ŋa ku ba i so iso iyi í jɛ ti Ilaaɔ̃ ŋa.
Waati iyi à wɛɛò daa nwo nwa ŋa wo, kɔdɛɛ laalɔ iyi wooda í dede si wa wa ce icɛ si ikɔ̃i ara nwa ikã ikã fei nɔ wa bɔò wa bi iku.
Amma nsɛi, si bɛi à ku si ɡãmɛi wooda, nŋu iyi wa mu wa wo bɛi aru, à fita hai si awɔɛ. Bɛbɛi aa ka yɔkɔ ka cea Ilaaɔ̃ icɛ do daa titɔ̃ iyi í jɛ ti Hundeɛ, kaa jɛ do daa nwo iyi í jɛ ti wooda.
To, bɛirei aa ka fɔ. Woodau dulum nii? Aawo, kù jɛ bɛɛbɛ. Amma na saabui woodaui í jɔ̀ ǹ mà dulum. Ntɔ ntɔ, n kaa n mà mà kɔdɛɛ dulum nii wo bii wooda kù ni n maà n ce kɔdɛɛ.
Nɔ na woodaui dulum í ba kpãa í bíim kɔdɛɛ ikã ikã fei, domi bii wooda kù wɛɛ dulum mɔ kaa wɛɛ.
Tako waati iyi n kù mà wooda, ǹ wɛɛ wo, amma waati iyi ǹ na ǹ mà wooda, dulum í dedei
nɔ ǹ ku. Bɛɛbɛi wooda iyi í nɛ ku jɔ̀ n nɛ kuwɛɛ, ǹ ba wee ikui í naam wa,
domi dulum í ceò wooda icɛ nɔ í wa inyii itĩm í kpam.
Ntɔ ntɔ wooda í má nɔ ideɛ mɔ í má, í jɛ dee dee, í nɔ í sĩa.
Debɛi mii jiidau í baa í jɛɛm kpãai iku? Aawo, kù jɛ bɛɛbɛ. Dulum nii í kpam. Mii jiidai í so í na í kpam do. Nŋui í jɔ̀ à yɔɔ iyi dulum í jɛ mii laalɔ do ntɔ nɔ í ɡaabu í caa.
Ntɔi à mà iyi woodai Ilaaɔ̃ ti Hundei, amma amu amanɛi iyi à taa dulum ǹ jɛ aruɛ.
Mii iyi ǹ wa n ce n ci ya n mà yaaseɛ, domi mii iyi ǹ bi, n ci ya n ce nŋu, amma mii iyi ǹ cé, nŋui ǹ ya n ce.
Bii ǹ wa n ce iyi n kù bi, ǹ jɛsi iyi wooda í sĩai.
Amma bii bɛɛbɛi, kù jɛ amui ǹ wa n coo má, dulum iyi í wa sim nii wa coo.
Ǹ mà sãa sãa iyi mii jiida kãma kù wa sim, waatɔ daam nii ǹ wa n fãa, domi waati kãma fei idɔm í ya maa bi jiida ku ce, amma kuceɛi n ci ya n yɔkɔ.
N ci ya n ce jiida iyi ǹ bi, í ɡbe laalɔ iyi n kù biu.
Nɔ bii ǹ wa n ce iyi n kù bi, kù jɛ a ni amui ǹ wa n coo, dulum iyi í wa sim nii wa coo.
To, ǹ yɛ ide ɡɔ í wɛɛm. Nŋu wee. Waati iyi ǹ bi jiida ku ce fei, laalɔi í ya maa má sim.
Si idɔm woodai Ilaaɔ̃ ku jirima í dɔ̃,
amma si kucei ikɔ̃ ikɔ̃i aram fei ǹ wa n yɛ ide mmu ɡɔ iyi wa ja do lasabum, nɔ wa cem arui dulum iyi í wa sim.
Ilu inɔ kufɔi ǹ jɛ. Yooi á nyam hai si awɔi ara iyi wa bɔɔm ikuu ihɛ̃.
Ǹ wa n saabu Ilaaɔ̃ do saabui Jesu Kirisi Lafɛ̃ɛ nwa. Bɛɛbɛ mɔi, ǹ jɛ arui woodai Ilaaɔ̃ si idɔm, amma si daam ǹ jɛ arui ɡbuɡbãi dulum.
Na nŋu, nsɛi Ilaaɔ̃ kaa yɛ taalei inɛ ŋa iyi à nɛ anu akã do Jesu Kirisi má.
Hundei Ilaaɔ̃i í ya jɔ̀ inɛ ku ba kuwɛɛ na saabui Jesu Kirisi, nɔ ɡbuɡbãi Hundeɛui í nyam hai si ɡbuɡbãi dulum do ti iku.
Mii iyi woodai Moizi kù yɔkɔ ku ce si na iyi í jɔ̀ mɔnɡɔi amanɛ ŋa í jɔ̀ woodau í kua ɡbuɡbã, Ilaaɔ̃ í coo. Dulum iyi í wa si arai amanɛ, í kiitiɛ si waati iyi í jɔ̀ Amai nŋu takaɛ í so ara iyi í jɔ arai dulum dii amanɛ ŋa, nɔ í bɔɔ wa ku na ku jɛ kuwee na dulum.
Ilaaɔ̃ í ce bɛɛbɛi ku ba isɛɛnɛ nwa ku jɛ dee dee si ide iyi woodau wa fɔ, awa iyi a kù waa nɛ si idɔɔbii ara nwa, í ɡbe si idɔɔbii Hundei Ilaaɔ̃.
Inɛ ŋa iyi à waa nɛ si idɔɔbii ara, lasabu nŋa fei si daai araui í ya wa. Amma inɛ ŋa iyi à waa nɛ si idɔɔbii Hundei Ilaaɔ̃, lasabu nŋa fei si mii iyi Hundeu í bii í ya wa.
Inɛ iyi lasabuɛ fei í wa si idɔɔbii ara, ikui á jɛ iri ku kpaɛ. Amma inɛ iyi lasabuɛ í wa si mii iyi Hundei Ilaaɔ̃ í bi, lafɛ̃ɛ á ba kuwɛɛ do laakai ku sũ.
Inɛ ŋa mɔ iyi à waa too idɔɔbii ara, aŋai à jɛ mbɛɛi Ilaaɔ̃ ŋa. A kù waa jirima woodaɛ, nɔ a kaa yɔkɔ mɔm.
Inɛ ŋa iyi à waa too idɔɔbii ara a kaa yɔkɔ a ce iyi á dɔ̃a Ilaaɔ̃ si.
Amma iŋɛ i kù waa too idɔɔbii ara, ì waa nɛ ŋai bɛi Hunde í bi, iŋɛ iyi Hundei Ilaaɔ̃ í wa si ŋɛ. Inɛ iyi kù nɛ Hundei Kirisi, lafɛ̃ɛ kù jɛ ti Kirisi.
Nɔ bii Kirisi í wa si ŋɛ, baa do iyi ara nŋɛ í ku na dulum fei, hunde nŋɛ á maa wɛɛ domi ì jɛ dee dee si wajui Ilaaɔ̃ ŋa.
Ilaaɔ̃i í jĩ Jesu hai si balɛ. Nɔ bii Hundei nŋu iyi í jĩ Kirisi hai si balɛu í wa si ŋɛ á na ara iku nŋɛ ŋau mɔ kuwɛɛ na saabui Hundeɛ iyi í wa si ŋɛu.
Na nŋu iŋɛ inɛm ŋa, Ilaaɔ̃i à nɛ ka saabu, kù jɛ ara hee arau ku tilasi wa ka ceò mii iyi í bi.
Ntɔ ntɔ, bii ì waa ce idɔɔbii ara aa ku ŋa. Amma bii ì jɔ̀ Hundei Ilaaɔ̃ í sobi ŋɛ í kpaò kookoosui arau aa nɛ kuwɛɛ ŋa,
domi inɛ ŋa iyi Hundei Ilaaɔ̃ wa ɡbã fei, aŋai à jɛ amai Ilaaɔ̃ ŋa.
Hunde iyi Ilaaɔ̃ í mu nŋɛ kaa ce ŋɛ aru, kaa nɔ ku jɔ̀ njo ku mu ŋɛ má, amma Hundeu i ce ŋɛ amai Ilaaɔ̃ ŋa, nɔ do saabuɛi aa ka yɔkɔ ka kpe Ilaaɔ̃, ka ni Baaba.
Hundei Ilaaɔ̃ takaɛ wa sɔ̃ hunde nwa iyi à jɛ amai Ilaaɔ̃ ŋa.
To, si bɛi à jɛ amaɛ ŋa, nŋui í jɔ̀ à nɛ baa si mii iyi í jilɛ nwa. Aa ka nɛ ikpɛ̃ do Kirisi ajɔ, domi bii à baa ijuukpãɛ ku kpɛ̃, bɛɛbɛ mɔi aa ka baa amboeɛ ku kpɛ̃ má.
Ǹ mà wahalai nsɛi nwau ihɛ̃ kù jɛ nkãma do amboe iyi Ilaaɔ̃ á na ku nyisi wa.
Baa mii ŋa iyi Ilaaɔ̃ í taka fei à waa deɡbe ajɔ nŋu do saasa, ajɔ si bii Ilaaɔ̃ á jɔ̀ a yɛ amboeɛ si amaɛ ŋa,
domi mii ŋa iyi í taka fei à dási kpãai nfe ku ce, kù jɛ na idɔɔbii aŋa taka nŋa, Ilaaɔ̃i í coo bɛɛbɛ. Do nŋu fei, kpãa ku cɔu mɔ í wɛɛ
iyi Ilaaɔ̃ á ya mii ŋau mɔ ku ba kãma nŋa ku maà bɛjɛ má nɔ a nɛ ikpɛ̃ si amboei ara ku nɛi amai Ilaaɔ̃ ŋa.
À mà iyi hee nsɛi mii ŋa iyi Ilaaɔ̃ í taka fei à waa kakaai bɛi inaabo iyi wa kakaa do ara kuroi kubí.
Nɔ iyi í re mɔm, baa awa iyi Ilaaɔ̃ í mu nwa Hundeɛ bɛi fiai kaaziɡi, à waa kakaa si idɔ nwa à waa deɡbeò Ilaaɔ̃ ku nyisi iyi à jɛ amaɛ ŋa ntɔ ntɔ nɔ ku faaba ara nwa.
Faabau í jɛ tu wa, amma si kpãaɛ ku cɔi à wa si titã. Bii à yɛ mii iyi à waa deɡbe, kudeɡbe kù wɛɛ má. Mii iyi amanɛ wa yɛ á maa cɔ kpãaɛ má?
Amma bii à waa cɔ kpãai mii ɡɔ iyi a kù waa yɛ, aa ka maa deɡbeɛi do temua.
Bɛɛbɛ mɔi Hundei Ilaaɔ̃ í ya maa sobi wa si ɡbuɡbã hai nɛ nwa, domi a ci ya ka mà mii iyi í sĩa ka tɔɔ. Amma Hundeu takaɛi í ya tɔɔ Ilaaɔ̃ na iri nwa do ide iyi í re ide ku fɔi amanɛ ŋa.
Nɔ Ilaaɔ̃, nŋu iyi wa yɛ idɔi amanɛ ŋa í mà mii iyi Hundeu wa lasabu, domi do idɔɔbiɛi Hundeu wa tɔɔɛ na irii inɛ ŋa iyi à jɛ tɛɛ.
Nɔ iyi í re mɔm, à mà sãa sãa, inɛ ŋa iyi à bi Ilaaɔ̃, aŋa iyi í kpe si idɔɔbiɛ à jɛ tɛɛ, Ilaaɔ̃ wa ce icɛ si mii iyi í ba ŋa fei ku ba ku ce nŋa jiida.
Ntɔ ntɔ, inɛ ŋa iyi Ilaaɔ̃ í cica hai tako, aŋai í jilɛ ku ba a jɔ Amaɛ. Si bɛɛbɛ Amaɛui á jɛ yemmai ifɔ nkpɔ nkpɔ.
Inɛ ŋa iyi í cica í jilɛu, nŋui í kpe ŋa. Inɛ ŋa iyi í kpeu í ce ŋa dee dee. Inɛ ŋa iyi í ce dee deeu í ce nŋa ikpɛ̃i amboeɛ.
Debɛi bɛirei aa ka fɔ má. Bii Ilaaɔ̃ í jɛ tu wa, yooi á yɔkɔ ku jɛ mbɛɛ nwa.
Ilaaɔ̃ kù kɔò amai nŋu takaɛ, amma í jɔ̀ à daa inɛ ŋa si awɔ à kpaa na irii awa fei. Nŋu iyi í na wa amaɛu bɛɛbɛ, bɛirei á ce iyi kù mu nwa mii iyi í ɡbe fei.
Inɛ ŋa iyi Ilaaɔ̃ í cica, yooi á yɔkɔ ku má ŋa dulum má. Kù wɛɛ, domi Ilaaɔ̃i í ce ŋa dee dee.
To, yooi á yɔkɔ ku yɛ taale nŋa. Kù wɛɛ, domi Jesu Kirisi í ku, nɔ iyi í re mɔm í jĩ hai si balɛ má, í wa awɔ njɛi Ilaaɔ̃. Í nɔ wa tɔɔ Ilaaɔ̃ na iri nwa.
Yooi á yɔkɔ ku fɛɛfɛ wa do kubii Kirisi. Tɔnya? Mà wahala. Mà ijuukpã. Mà ari. Mà are. Mà mbirisi. Mà iɡũ.
Ntɔ ntɔ, Lafɛ̃ɛ, na iriɛi à ya ka wa si anui iku alɛò daakɔ. À waa cɔ wa bɛi anɡudã ŋa iyi à waa bɔ ku saka, si bɛi kukɔi idei Ilaaɔ̃ í fɔ.
Amma si mii ŋau ihɛ̃ fei à jɛ iɡũ mam mam na saabui Kirisi iyi í bi wa,
domi ǹ mà kam kam, nkãma kù wɛɛ iyi á yɔkɔ ku fɛɛfɛ wa do kubiɛ. Baa iku kaa yɔkɔ, wala kuwɛɛ, do amaleka ŋa, do yiikoi lele ŋa. Mii iyi í ba wa nnyi hee do iyi á na ku ba wa ala fei, kãma nŋa kaa yɔkɔ.
Mii ŋa iyi à wa lele do iyi à wa ilɛ hee do mii iyi à taka fei, nkãma kaa yɔkɔ ku fɛɛfɛ wa do kubi iyi Ilaaɔ̃ í nyisi wa si Jesu Kirisi Lafɛ̃ɛ nwa.
Ntɔi ǹ wa n fɔ, amu inɛi Kirisi, n kaa n sɔ ibo. Idɔm do Hundei Ilaaɔ̃ à jɛsi iyi ntɔi.
Inɔm í fɔ ntɔ ntɔ na Zuifu kpaasi ŋa nɔ ǹ ya n maa n ce araare nŋa waati kãma fei.
An jɛsi Ilaaɔ̃ ku ceekpem nɔ ku fɛɛfɛɛm do Kirisi ku ba inɛ ŋa iyi à jɛ dimim a ba faaba.
Aŋai à jɛ inɛi Izirɛli ŋa, inɛ ŋa iyi Ilaaɔ̃ í cica a jɛ tɛɛ bɛi amaɛ ŋa, nɔ í nyisi ŋa amboeɛ. Do aŋai í dĩ akabuuɛ ŋa, nɔ í na ŋa wooda do kpãaɛ ku tɔɔ, do idei kuwãɛ.
Bala nŋa ŋai à jɛ inɛi Ilaaɔ̃ ŋa. Si dimi nŋai Kirisi í fita bɛi amanɛ nŋu iyi í re mii fei. Nŋui í jɛ Ilaaɔ̃, nŋu iyi í jɔ ka maa saabu hee do ajɔ fei. Ami.
Kù jɛ ǹ wa n ni ide iyi Ilaaɔ̃ í wãu í jɛ nɡbɛ, amma kù jɛ inɛ ŋa iyi à bí si dimii inɛi Izirɛli ŋau feii à jɛ inɛi Izirɛli do ntɔ.
Kù nɔ kù jɛ inɛ ŋa iyi à bí si dimii Aburahamu feii à jɛ tɔkuɛ ŋa do ntɔ, domi Ilaaɔ̃ í sɔ̃ Aburahamu í ni, dimii amai Izaaki ŋai aa jɛ tɔkuɛ ŋa.
Waatɔ kù jɛ amai Aburahamu ŋa feii à jɛ amai Ilaaɔ̃ ŋa, í ɡbe amu ŋa ŋa iyi Ilaaɔ̃ í cea kuwãɛ ŋau, aŋa akã.
Ide iyi Ilaaɔ̃ í wãò Aburahamu wee, í ni, adɔ̃ ɡɔ suku bɛ iyi ihɛ̃ an nyi wa má, hee waati bɛɛbɛ Sara á bí ama inɛmɔkɔ.
Kù jɛ iyi bɛ nŋu akã, amai Rebɛka minji ŋau fei sika ŋai. Baa nŋai í jɛ bala nwa Izaaki.
Amma do nŋu fei, hee Rebeka ku maa bí ŋa, si waati iyi a kù ce jiida ɡɔ titã hee má jɛ laalɔ, Ilaaɔ̃ í sɔ̃ Rebeka í ni, inɛ sintei á ya sũa inɛ ankãanyiu iri ilɛ. Í fɔ bɛɛbɛi ku ba ku nyisi iyi nŋu í ya cica inɛ ŋai bɛi nŋu takai nŋu í bi, nɔ í kpe ŋa si bɛi nŋu takaɛ í jilɛ, kù jɛ na kuce nŋa.
<range>
Tiai idei Ilaaɔ̃ í fɔ má í ni, Ilaaɔ̃ í ni, ǹ bi Zakɔbu nɔ ǹ cé Ezau.
Debɛi, bɛirei aa ka fɔ nsɛi. Ilaaɔ̃ kù jɛ dee deei? Aawo, kù jɛ bɛɛbɛ,
domi í sɔ̃ Moizi í ni, inɛ iyi ǹ bii an cea didɔ̃, nɔ inɛ iyi ǹ bii an ce araareɛ.
Na nŋu, kù jɛ na idɔɔbii inɛ ɡɔ, kù nɔ kù jɛ na kookaai inɛ ɡɔ, amma na araarei Ilaaɔ̃i.
Bɛɛbɛi kukɔi idei Ilaaɔ̃ wa fɔ idei Faraɔ̃, nŋu iyi Ilaaɔ̃ í le idɔɛ í ni n kã n ceɛ ilaalui ku ba inɛ ŋa a yɛ ɡbuɡbãm siɛ, nɔ inɛi andunya fei ku ɡbɔ irim.
Bɛɛbɛi Ilaaɔ̃ í ya ce araarei inɛ iyi í bi, nɔ ku le idɔi inɛ mɔ iyi í bi.
Bii bɛɛbɛi, inɛ ɡɔ á yɔkɔ ku sɔ̃m ku ni, Ilaaɔ̃ kù nɛ kpãa ku yɛ taalei amanɛ ŋa má, domi inɛ kãma kaa yɔkɔ ku dede si mii iyi í jilɛ.
Awɔ iyi ì waa fɔ bɛɛbɛ, yooi ì jɛ i bɛi i kakɔɔ Ilaaɔ̃. Caka á yɔkɔ ku bee woo ma ku ni, na mii í ce ì mam bɛ ihɛ̃?
Kù jɛ woo ma cakai á ceò ama bɛi í bi ba. Si ama akãu bɛ kaa yɔkɔ ku ce caja iyi à ya maa ceò icɛ waati kãma fei do caka iyi í nɛ bɛɛrɛ í re ba.
To, yaaseu bɛ wa nyisi mii iyi Ilaaɔ̃ í ce. Í bi ku nyisi inɛ ɡɔ ŋa idɔɔkɔ̃ nlaɛ do ɡbuɡbãɛ. Amma í temuai titã do inɛ ŋa iyi idɔɛ í kɔ̃ siu, aŋa iyi à yɛ bɛi caka ŋa iyi aa nyɔu.
Amma í bi ku nyisi inɛ ɡɔ ŋa mɔ bɛi amboeɛ í la í to. Aŋai í ce araare nŋa nɔ í ce sɔɔlu nŋa hai ku kpɛ a nɛ ikpɛ̃ si amboeɛ.
Inɛ ŋau awai. Si inɔ nwa Zuifu ŋa do hai jɛ Zuifu ŋa à wasi. Ilaaɔ̃i í kpe awa fei.
Bɛɛbɛi walii Ozee í fɔ si tiaɛ í ni, Ilaaɔ̃ í ni, Inɛ ŋa iyi a kù jɛ tom wo, nsɛi an kpe ŋa inɛm. Dimi ŋa iyi n kù bi wo, nsɛi an kpe ŋa baakɔɔm ŋa.
Nɔ tenɡi bii ǹ sɔ̃ ŋa wo ǹ ni, i kù jɛ inɛm ŋa, Bɛ mɔi an kpe ŋa má amam ŋa, amu iyi ǹ jɛ irii kuwɛɛ.
Ŋɔi walii Ezai í fɔ ide hee lele na irii inɛi Izirɛli ŋa í ni, baa bii inɛi Izirɛli ŋau à kpɔ bɛi sãai acĩi ido, inɛ mbɔi á ba faaba.
Ide iyi Ilaaɔ̃ í fɔu á kɔ̃i mam mam si andunyau, nɔ kaa kpɛ mɔm.
Í yɛ mbɛ bɛi walii Ezai í tako í fɔu iyi í ni, Bii Aɔ̃ Lafɛ̃ɛ, ilu ɡbuɡbã fei kù jɔ̀ nwa fiti mbɔi amanɛ ŋa wo ni, Awa fei aa ka kui wo bɛi inɛi Sodomu ŋa, Do inɛi Gɔmɔɔ ŋa.
Debɛi, bɛirei aa ka fɔ. Bɛi aa ka fɔ wee, dimi mmu ŋa iyi a kù waa dɛ à jɛ dee dee si wajui Ilaaɔ̃ wo, nsɛi à jɛ dee dee na saabui naanɛ ku dasi nŋa.
Amma inɛi Izirɛli ŋa iyi à waa dɛ aŋa a too wooda ku ba aŋa a jɛ dee dee si wajui Ilaaɔ̃, kù ce.
Na mii. Si na iyi í jɔ̀ inɛi Izirɛli ŋa a kù dɛdɛɛ do naanɛ ku dasi, í ɡbe do icɛ nŋa. À koosɛ si kuta iyi í ya jɔ̀ inɛ ŋa a koosɛu.
Ideɛi kukɔu wa fãa í ni, Wee ǹ wa n jilɛ inɛ ɡɔ Siɔ̃ɔ iyi í yɛ bɛi kuta bi ku koosɛ. Nŋui á jɔ̀ inɛ ɡɔ ŋa a cuku, Amma inɛ iyi í dasiɛ naanɛ kaa yɛ anyɔ.
Iŋɛ inɛm ŋa, iyi ǹ bi si idɔm fei do iyi ǹ wa n tɔɔ Ilaaɔ̃, nŋui í jɛ dimim ŋa a ba faaba.
Ntɔ ntɔ, an yɔkɔ n fɔ na iri nŋa n ni à waa cea Ilaaɔ̃ icɛ do himma, amma a kù nɛ kumà.
A kù mà bɛi Ilaaɔ̃ í ya ceò inɛ dee dee, nŋui í jɔ̀ à dɛ kpãa nŋa bɛi aa ce a jɛò dee dee, nɔ a kù waa too si kpãa iyi Ilaaɔ̃ í jilɛ.
Kpãa iyi Ilaaɔ̃ í jilɛui í jɛ Kirisi iyi í na í kpa irii woodai Moizi nɔ inɛ iyi í dasiɛ naanɛu fei á jɛ dee dee si wajui Ilaaɔ̃.
Ide iyi Moizi í kɔ si yaase bɛi inɛ á jɛò dee dee si wajui Ilaaɔ̃ si wooda ku jirima wee. Inɛ iyi wa jirima wooda ŋau fei, si nŋui á ba kuwɛɛ.
Amma ide iyi à kɔ si yaase bɛi amanɛ á jɛò dee dee na naanɛ ku dasi wee. Maà ti i fɔ si idɔɛ i ni, yooi á bɔ lelei Aɔ̃. Bii ì waa fɔ bɛɛbɛ, í yɛ bɛi ì waa dɛ Kirisi ku kita wai.
Nɔ i maà ti i fɔ i ni, yooi á lɔ lɛlɛi ilɛ. Bii ì waa fɔ bɛɛbɛ, í yɛ bɛi ì waa dɛ ku dede Kirisi hai si balɛ mái.
Debɛi, bɛirei ideu wa fɔ. Bɛi wa fɔ wee. Ide iyi ì waa dɛdɛu kù jĩiɛ, í wa si ɡɛlɛɛ mɔm do si idɔɛ. Ideu nŋui í jɛ idei naanɛ ku dasi iyi à waa waazo, iyi í ni,
bii ì fɔ do ɡɛlɛɛ ì ni Jesui í jɛ Lafɛ̃ɛ, nɔ ì dasi naanɛ si idɔɛ iyi Ilaaɔ̃ í dedeɛ hai si balɛ, aa ba faaba,
domi do idɔi amanɛ í ya dasiò naanɛ ku ba ku jɛ dee dee si wajui Ilaaɔ̃, nɔ do ɡɛlɛ mɔi í ya fɔò ide ku ba ku baò faaba.
Tiai idei Ilaaɔ̃ í nɔ í fɔ í ni, inɛ iyi í dasiɛ naanɛ fei kaa yɛ anyɔ.
Bɛɛbɛi inɛ ɡɔ kù jɛ ikã, hai Zuifu ŋa hee ku bɔ do dimi mmu ŋa fei. Aŋa fei Lafɛ̃ɛ akãi à nɛ. Amaniɛ mɔ í jɛ ti inɛ ŋa iyi à waa tɔɔɛ fei.
Debɛi inɛ iyi wa tɔɔ Aɔ̃ Lafɛ̃ɛ fei á ba faaba, si bɛi idei Ilaaɔ̃ í fɔ.
Nɔ bɛirei inɛ ŋa aa ce a tɔɔɛ bii a kù dasiɛ naanɛ. Mà bɛirei aa ce a dasiɛ naanɛ bii a kù ɡbɔ ideɛ. Nɔ bɛirei aa ce a ɡbɔ ideɛ bii inɛ ɡɔ kù ce waazoi ideu.
Nɔ bɛirei aa ce a ce waazoi ideu bii kù jɛ inɛ ɡɔi í bɛ ŋa. Kukɔi idei Ilaaɔ̃ wa fɔ í ni, inɔ didɔ̃ nlai kunaai inɛ ŋa iyi à dabii à waa sisi laabaau jiidau.
Amma kù jɛ inɛ feii í jɛsi idei laabaau jiidau. Bɛɛbɛi walii Ezai mɔ í fɔ í ni, Lafɛ̃ɛ, yoo ŋai à dasi waazo nwau naanɛ.
Bɛɛbɛ mɔi naanɛ ku dasi wa naai hai si ide iyi inɛ wa ɡbɔ. Nɔ ide iyi à waa ɡbɔu idei Kirisii.
Amma ǹ wa n beei, Zuifu ŋa a kù ɡbɔ ideui? À ɡbɔɔ, domi à kɔɔ à ni, Woo ce waazo ŋau à dabii si andunya fei Nɔ inɛ fei í ɡbɔ ide nŋa.
To, ǹ wa n bee má, inɛi Izirɛli ŋa a kù ɡbɔ yaasei ideu ba. À ɡbɔɔ, si bɛi Moizi í tako í kɔ na iri nŋa í ni, Ilaaɔ̃ í ni, An dede iɡu nŋɛ do dimi ɡɔ iyi a kù waa saalu bɛi dimi, Nɔ n dede idɔɔkɔ̃ nŋɛ do dimi hai nɛ bisi.
Ezai mɔ í kɔ do wɔɔkɔ í ni, Ilaaɔ̃ í ni, Inɛ ŋa iyi a kù waa dɛdɛɛm ŋai à yɛm, Nɔ ǹ nyisi ŋa aram, kù nɔ kù jɛ aŋai à tɔɔm.
Amma si ɡãmɛi irii inɛi Izirɛli ŋa í kɔ í ni, Ilaaɔ̃ í ni, hai daakɔi ǹ to awɔ bi hai ɡbɔ ide ilu itĩ ku yika ŋa.
Debɛi ǹ wa n beei, Ilaaɔ̃ í kɔsi inɛɛ ŋai? Aawo, kù jɛ bɛɛbɛ, domi amu takam inɛi Izirɛlii ǹ wa n jɛ, ǹ jɛ tɔkui Aburahamu si dimii Bɛnzamɛɛ.
Ilaaɔ̃ kù kɔsi inɛɛ ŋa iyi í tako í cica hai kukpɛu. Mà i kù mà ŋa bɛi kukɔi idei Ilaaɔ̃ í fɔ ŋa si waati iyi Elii í bɔò taalei inɛi Izirɛli ŋa bi Ilaaɔ̃ í ni,
Lafɛ̃ɛ, inɛ ŋau à kpa waliiɛ ŋa nɔ à kɛkɛ bi kuweeɛ ŋa. Amu akãi ǹ ɡbe iyi ǹ wa n jirimaɛ, à nɔ à waa dɛ hundem ku nya.
Amma Ilaaɔ̃ í jɛaa í ni, ǹ nɛ amanɛ dubu mɛɛje má iyi a kù ɡulɛ si wajui iwɛ̃ iyi à ya kpe Baali.
Bɛɛbɛ mɔi, baa nsɛi inɛi Izirɛli mbɔ ŋa à waa jirima Ilaaɔ̃, aŋa iyi í cica na didɔ̃ɛu.
Í cica ŋai na didɔ̃ɛ, kù jɛ na icɛ. Bii í jɛ do icɛui, didɔ̃u kù jɛ didɔ̃ má.
Ntɔ ntɔ bɛirei í ce. Inɛi Izirɛli ŋa a kù ba mii iyi à waa dɛ. Si inɔ nŋa inɛ ŋa iyi Ilaaɔ̃ í cicai à baa. Inɛ ŋa iyi à ɡbe à lele idɔ nŋa.
Na irii nŋai kukɔi idei Ilaaɔ̃ í ni, Ilaaɔ̃ í da nŋa si sisi njoo si idɔ. Nɔ í mu nŋa iju iyi a kaa yɔkɔ a yɛò ilu. Nɔ í mu nŋa itĩ iyi a kaa yɔkɔ a ɡbɔò ide hee do nnyi fei.
Nɔ Davidi mɔ í ni, Jinɡau nŋa ku jɛ nŋa cɛkũm do taao, Nɔ ku nyi ku jɛ nŋa bi ku koosɛ má Ku ba a koo a ba ijuukpã.
Jɔ̀ ilu kuku ku wa si iju nŋa a maà yɛ ilu. Nɔ i jɔ̀ a ya bate a maa ceò icɛ do ajɔ fei.
Ŋɔi í jɔ̀ ǹ wa n bee, si waati iyi inɛi Izirɛli ŋa à koosɛ, à cukui hee do ajɔ fei? Aawo, kù jɛ bɛɛbɛ. Amma na kucuku nŋai í jɔ̀ dimi mmu ŋau mɔ à baò faaba ku ba iɡu nŋa ku dede si ŋa.
Debɛi, si bɛi kucukui inɛi Izirɛli ŋa í jɔ̀ hai jɛ Zuifu ŋa à ba amanii Hunde, nɔ kukayei inɛi Izirɛli ŋa í kɔ̃ɔsi amanii dimi mmu ŋa, zaka bɛirei amanii dimi mmu ŋau á la ku to waati iyi inɛi Izirɛli ŋa fei aa na a ba kpãai faaba.
Iŋɛ dimi mmu ŋau bɛ, iŋɛi ǹ wa n ba ide ku fɔ, amu iyi ǹ jɛ woo bɛ bi tu ŋɛ. Ǹ ya n maa nɛ inɔ didɔ̃i do icɛm iyi ǹ wa n ce.
Si icɛu bɛi ǹ wa n dɛ kpãa n dedeò iɡui dimim ŋa, ku ba inɛ ɡɔ nŋa ŋa a ba faaba.
Ilaaɔ̃ í jɔ̀ hai jɛ Zuifu ŋa à dɔ̃ do nŋu si waati iyi í jɔ̀ Zuifu ŋa titã. Debɛi, bɛirei á yɛ si waati iyi á ɡba ŋa má. Nŋu bɛi á jɔ̀ aŋa iyi à ku wo a baa si kuwɛɛ.
Si iyafũi pɛ̃ɛ iyi à kpo, bii pɛ̃ɛ sinte iyi à ceu í jɛ ti Ilaaɔ̃, debɛi pɛ̃ɛu fei ti Ilaaɔ̃i. Bɛɛbɛ mɔi bii icãi jĩi í jɛ ti Ilaaɔ̃, do amaawɔɛ ŋa fei ti Ilaaɔ̃i.
Amma nsɛi à cafe amaawɔ ɡɔ ŋa hai si jĩi ndii olivi, nɔ iŋɛ iyi ì jɛ amaawɔi jĩi ndii sako, iŋɛi à sãsi aɡbɛ nŋa. Nsɛi wee, iŋɛ mɔ ì waa ba inyi iyi wa naa si amaawɔ ŋau hai si icãu.
Na nŋu, i maà tɔɔ fufu ŋa si amaawɔ ŋa iyi à cafeu. Bɛirei aa ce i tɔɔ fufu ŋa. I jɔ̀ i mà ŋa iyi kù jɛ iŋɛi ì waa mu icãu, icãu njɛi wa mu ŋɛ.
Inɛ akã nŋɛ ɡɔ á ni, à cafe amaawɔ ŋau bɛi ku ba a sãsim si aɡbɛ nŋa.
Ntɔi, à da ŋai na naanɛ hai dasi nŋa, nɔ awɔ mɔ ì wa aɡbɛu bɛi na naanɛ ku dasiɛ. Maà tɔɔ fufu, amma ce njo,
domi bii Ilaaɔ̃ kù jɔ̀ amaawɔ sinte ŋau, á na ku jɔ̀ awɔ mɔ?
Debɛi, cɔ jiida ku jɛi Ilaaɔ̃ do kuɡaabuɛ. Í ɡaabu si inɛ ŋa iyi à cuku, amma í jɛ inɛ jiida bi tɛɛ. Awɔ de leekĩ dim dim si jiida ku jɛɛ. Bii kù jɛ bɛɛbɛ aa da awɔ takaɛ.
Bii aŋa mɔ a kù mɔsi idɔ ku lele nŋa, Ilaaɔ̃ á sindo ŋa si aɡbɛ bii à wau wo, domi á yɔkɔ ku sindo ŋa si aɡbɛ nŋa má.
Bii Ilaaɔ̃ í daɛ wa hai si jĩi ndii olivii sako nɔ í másiɛ si jĩi ndii olivi iyi à waa loɡooa iyi kù jɛ icuɛ, debɛi, kaa ɡaabuaa ku sindo amaawɔu si jĩi ndii nŋu takaɛ.
Iŋɛ inɛm ŋa, n kù bi asiii ideu ihɛ̃ ku manji nŋɛ hee ku jɔ̀ i maa cɔ ara nŋɛ ilu bisi ŋa. Asiiu wee. Idɔi inɛi Izirɛli fiti mbɔ ŋau í lei titã hee kukpɔi dimi mmu ŋa iyi aa ba faabau ku kɔ̃.
Si bɛɛbɛ, inɛi Izirɛli ŋau fei aa ba faabau, si bɛi à kɔɔ à ni, Ilaaɔ̃ í ni, Woo Faabau á naai hai Siɔ̃ɔ, Nɔ ku nya lasabu hai mà bɛɛrɛm hai si dimii Zakɔbu.
Iyi ihɛ̃i í jɛ akabuu iyi an dĩ do aŋa si waati iyi an kpa idei dulum du ŋa.
Si tuubai laabaau jiidau Zuifu ŋa à jɛ mbɛɛi Ilaaɔ̃, nɔ nŋu bɛi í baa í jɛ aranfãanii iŋɛ, amma si tuubai kucica, à jɛ inɛ ŋa iyi Ilaaɔ̃ í bi hee nsɛi na bala nŋa ŋa.
Ilaaɔ̃ í bi ŋa hee nsɛi domi ci ya ce mua nɡba nɔ ci ya sinda idɔ hai si inɛ ŋa iyi í kpe.
Tako wo ì donda Ilaaɔ̃ ŋa, amma nsɛi Ilaaɔ̃ í too si ide hai ɡbɔi Zuifu ŋau í ceò araare nŋɛ.
Nsɛi si bɛi Ilaaɔ̃ í ce nŋɛ didɔ̃ na saabui ide hai ɡbɔ nŋau, bɛɛbɛ mɔi á too si araare iyi í nyisi ŋɛ ku ba ku ce araarei aŋa mɔ.
Ntɔ ntɔ, Ilaaɔ̃ í jɔ̀ inɛ fei í baa í jɛ arui ide hai ɡbɔ, ku ba ku ce araarei inɛ fei.
Irei ì ɡbɔ bɛi amanii Ilaaɔ̃ do bisiɛ do kumàɛ í la í to. Inɛ ɡɔ kaa yɔkɔ ku mà yaasei lasabuɛ. Inɛ ɡɔ mɔ kù nɔ kù wɛɛ iyi á mà kpãaɛ sãa sãa.
Bɛɛbɛi kukɔi idei Ilaaɔ̃ í ni, Yooi í mà lasabui Aɔ̃ Lafɛ̃ɛ. Mà yooi í muaa bisi ajɔ ɡɔ.
Yooi í tako í muaa nɡɔɡɔ ku bɛi ku maa deɡbe ku sãa nŋu ɡbese.
Ilaaɔ̃i í jɛ irii mii fei, hai bi tɛɛi fei ndɛɛ wa naa. Nɔ mii fei í wɛɛi na iriɛ. Amboe ku jɛ tɛɛ hai nsɛi hee do ajɔ fei. Ami.
Na nŋu iŋɛ inɛm ŋa, ǹ wa n tɔɔ ŋɛi na saabui araare iyi Ilaaɔ̃ í ce nŋɛ, i na Ilaaɔ̃ ara nŋɛ. I jɔ̀ kuwɛɛ nŋɛ ku jɛaa bɛi kuwee ɡɔ iyi í má nɔ í sĩaa si. Do yaase bɛɛbɛi í sĩa i ya tɔɔ Ilaaɔ̃ ŋa.
I maà ya ce kucei inɛi andunya ŋa, amma i jɔ̀ Ilaaɔ̃ ku mu nŋɛ lasabu titɔ̃ iyi á kpaasiò kuwɛɛ nŋɛ, ku ba i mà iyi í jɛ idɔɔbii Ilaaɔ̃ ŋa. Idɔɔbiɛu wee, iyi í jɛ jiida, iyi í dɔ̃ do iyi í kɔ̃ mam mam.
Na didɔ̃ iyi Ilaaɔ̃ í muum, ǹ wa n sɔ̃ iŋɛ fei, i maà jilɛ ara nŋɛ tenɡi bii i kù to ŋa, amma inɛ fei ku jilɛ araɛ si zaka bɛi Ilaaɔ̃ í muaa naanɛ.
Si ara akã ikɔ̃ ikã ikãi í wa si nɔ aŋa fei do icɛ nŋai.
Bɛɛbɛ mɔi, baa bii awa à kpɔ à jɛ ara akã si Kirisi nɔ à dĩ si njɛi bɛi ikɔ̃ ikã ikãi arau.
Bɛɛbɛ mɔi à nɛ amua ikã ikã iyi Ilaaɔ̃ í ce nwa si didɔ̃ɛ. Inɛ iyi í nɛ amuai ide iyi wa naa hai bi Ilaaɔ̃ ku sɔ̃ inɛ ŋa, ku ceò icɛ si bɛi naanɛ ku dasiɛ í to.
Inɛ iyi í nɛ amuai ku cea inɛ ŋa icɛ si iɡbɛu, ku coo. Inɛ iyi í nɛ amuai inɛ ŋa ku kɔ si idei Ilaaɔ̃ ku kɔ ŋa si.
Inɛ mɔ iyi í nɛ amuai inɛ ŋa ku mua ɡbuɡbã ku coo. Inɛ mɔ iyi í ya yɔkɔ ku ce amua ku coo do inɔ akã. Inɛ nɡbo ku ce icɛɛ do himma. Inɛ iyi í nɛ amuai ilu are ŋa ku sobi ku coo do inɔ didɔ̃.
I maà jɔ̀ kubi nŋɛ ku jɛ do muafiti. I saa laalɔ nɔ i leekĩ si jiida ku ce dim dim ŋa.
I bi njɛ ŋa, i ce kookaai i ya màò bɛɛrɛi njɛ ŋa.
I maà jɔ̀ himma nŋɛ ku kaye, amma i ya maa cea Aɔ̃ Lafɛ̃ɛ icɛ ŋa, nɔ i jɔ̀ Hundeɛ ku maa ce icɛ si ŋɛ.
I wɛɛò inɔ didɔ̃ ŋa na kpãa ku cɔu. I temua si wahala ŋa. I maà ya ɡbɛɛji do kutɔɔ ŋa.
I ya sobi inɛ ŋa iyi à jɛ ti Ilaaɔ̃ si bukaatai mii iyi à bi. Nɔ i ya yaaɛ inɛ njoo ŋa.
I ya weea inɛ ŋa iyi à waa kpã ŋɛ iju. I wee nŋa ŋa, i maà ceekpe ŋa.
Inɛ ŋa iyi à wa si inɔ didɔ̃ i ba ŋa inɔ didɔ̃ ku kpɛ̃, inɛ ŋa mɔ iyi à waa kpata i ba ŋa ku kpata ŋa.
I ya nɛ anu akã ŋa, i maà jɔ̀ lasabui ara ku so ku wa si ŋɛ, amma i ya kaye ara nŋɛ ŋa. I maà ya jilɛ ara nŋɛ ilu bisi ŋa.
I maà ya sãa inɛ ɡɔ laalɔ ŋa. I ya maa dɛ i ce iyi í jɛ jiida si ɡãmɛi inɛ fei ŋa.
Bii í jɛ á ce i ce kookaai baa yooma fei i jɔ̀ iŋɛò inɛ fei i ya dɔ̃ ŋa.
Iŋɛ kpaasim ŋa i maà ya dɛ i sãa njɛ ɡbesei laalɔ ŋa, amma i ya jɔ̀ Ilaaɔ̃ ku sã nŋɛ ɡbesei idɔɔkɔ̃, domi à kɔɔ à ni, Aɔ̃ Lafɛ̃ɛ í ni, Amui an sã ɡbesei idɔɔkɔ̃.
Nɔ à kɔɔ má à ni, Bii ari wa kpa mbɛɛɛ, náa ijɛ ku jɛ. Bii aɡbɛ wa kpaa, muaa inyi ku mɔ, Domi bii ì waa ceaa bɛɛbɛ, í yɛ bɛi ina nyɛnyɛi ì waa koaa si iri.
Maà jɔ̀ laalɔ ku kãmiaɛ, amma jɔ̀ i kãmiaɛ do jiida ku ceɛ.
Inɛ fei ku jirima ilaalui ilɛɛ, domi ilaalu kãma kù wɛɛ iyi kù jɛ do kumàsii Ilaaɔ̃. Ilaalu ŋa iyi à wɛɛ fei Ilaaɔ̃i í jilɛ ŋa.
Na nŋu, bii inɛ í donda idei ilaalu, ide iyi Ilaaɔ̃ í jilɛi í kɔsi. Nɔ inɛ ŋa iyi à waa kɔ ide dimi bɛɛbɛ, à waa dɛdɛa ara nŋa taalei.
Ntɔ ntɔ, woo ce jiida ŋa a kù nɛ ziɡiida do inɛ ŋa iyi à waa mu ilɛu, í ɡbe woo ce laalɔ ŋa. Bii i kù bi njo ku muɛ si ɡãmɛi ilaalu ŋau, ce jiidaɛ, aa nɛ siɛ inɔ didɔ̃.
Ilaalu ŋa à waa ce icɛi Ilaaɔ̃i na aranfãani nŋɛ. Amma bii ì waa ce laalɔɛ ŋa, i ce njo nŋa, domi a kù waa mu taakuba si nɡbɛ. Aŋa mɔ woo ce icɛi Ilaaɔ̃ ŋai ku ba a sã ɡbesei idɔɔkɔ̃i Ilaaɔ̃ nɔ a kpã inɛ ŋa iyi à waa ce laalɔ iju.
Na nŋu, ì nɛ i sũ nŋa iri ilɛ ŋai, nɔ kù jɛ si na iyi í jɔ̀ ì waa ce njoi ijuukpã nŋu akã ŋa, amma ku ba idɔ nŋɛ ku maà yɛ taale nŋɛi.
Nŋui í nɔ í jɔ̀ ì waa sã fiai lɛmpoo má ŋa, domi inɛ ŋa iyi à waa mu ilɛu aŋa mɔ woo ce icɛi Ilaaɔ̃ ŋai nɔ à na ara nŋai mam mam.
I sãa inɛ fei iyi ì nɛ i sã ŋa. Inɛ ŋa iyi ì nɛ i sãa lɛmpoo i sã nŋa ŋa. Inɛ iyi ì nɛ i sãa fiai duani i sãa lafɛ̃ɛ. Inɛ iyi ì nɛ i jirima fei i jirima lafɛ̃ɛ ŋa. Inɛ iyi ì nɛ i mà bɛɛrɛɛ, i màa ŋa.
I maà ya mu ɡbesei inɛ ɡɔ. Gbesei mii akãi í nɛ ku wa si anini nwa, nŋui í jɛ kubi, domi inɛ iyi í bi inɛ ŋa wa kɔ̃ wooda feii.
Ntɔ ntɔ, wooda ŋau ihɛ̃ iyi í ni, i maà ce sakara, nɔ i maà kpa inɛ, nɔ i maà ce ile, nɔ i maà ce binɛ, do wooda ikã ikã iyi í ɡbe fei aa yɔkɔ a tɔtɔɔ ŋa si wooda akã. Wooda akãu wee, bi inɛ mmu bɛi ì bi araɛ.
Bii kubi í wa si ɡãmɛ nŋɛ i kaa yɔkɔ i cea njɛ laalɔ ŋa. Na nŋu, bii ì bi njɛ ì waa jirima wooda ŋau fei ŋai.
Í sĩa i ce bɛɛbɛ ŋa, domi ì mà ŋa si waati bii à wa nsɛi. Í to i jĩ hai si iri njoo ŋa, domi waati iyi Lafɛ̃ɛ á faaba wa mam mam í maai wa nsɛi í re waati iyi à sinti dasi naanɛ.
Idũ í dũ wa koo, nɔ amɛɛjumá í maai wa. Na nŋu, ka jɔ̀ icɛi ilu kuku ku ce, nɔ ka so jĩnɛi iɡũ iyi á jɔ̀ ka jabu si inya kumá.
I jɔ̀ ka nɛ dee dee awa iyi à jɛ inɛi inya kumá ŋa. Ka maà jɔ̀ ijɛ ku bi nwa do atɛ̃ ku mɔ nwa ku la ku caa, ka maà nɛ adɛi abo do daa bɛɛtɛkɛ ku ce, nɔ ka jɔ̀ ija do iɡu.
Amma i so daa titɔ̃i Jesu Kirisi Lafɛ̃ɛ nwa, nɔ i maà jɔ̀ daai iŋɛ taka nŋɛ ku maa nɛò ŋɛ i maa ceò binɛ má ŋa.
I ɡba inɛ iyi naanɛ ku dasiɛ kù nɛ ɡbuɡbã, nɔ i maà ya yɛ taalei ide iyi wa lasabu.
Inɛ ihɛ̃ wa tamaa si iyi nŋu á yɔkɔ ku jɛ ijɛ fei. Inɛ ihɔ̃ mɔ iyi kù nɛ ɡbuɡbã si naanɛ ku dasiɛu, ci ya ŋɔ iŋa.
Inɛ iyi wa jɛ mii iyi í ba fei ku maà donda inɛ iyi ci ya jɛ mii fei, nɔ inɛ mɔ iyi ci ya jɛ mii iyi í ba fei, ku maà yɛ taalei inɛ njɛ iyi wa jɛ mii fei, domi Ilaaɔ̃i í ɡba lafɛ̃ɛ.
Bɛirei awɔ ì yɛ ì bɛi ì waa kiitiò amaacɛi inɛ mmu ɡɔ. Bii wa leekĩ si icɛɛ walakɔ bii í nɔ í fũsi awɔ mɔi idei irii lafɛ̃ɛɛi. Amma á maa leekĩi domi Aɔ̃ Lafɛ̃ɛ í nɛ ɡbuɡbã ku muaa ɡbuɡbã.
Inɛ ɡɔ ŋa à ya tamaa bɛi ajɔ ɡɔ ŋa à re njɛ do bɛɛrɛi, nɔ inɛ ɡɔ ŋa mɔ à ya maa tamaa mà iju iyi í má fei akãi. Si ide ŋau ihɛ̃ í sĩa inɛ fei ku mu iyi í jɛ lasabui idɔɛ dim dim.
Inɛ iyi wa tamaa ajɔ ɡɔ ŋa à re njɛ do bɛɛrɛ, wa cooi na Aɔ̃ Lafɛ̃ɛ. Inɛ iyi wa jɛ ijɛ iyi í ba fei, na irii Aɔ̃ Lafɛ̃ɛi wa jɔɔ, domi í ya saabu Ilaaɔ̃i titã na ijɛu. Inɛ mɔ iyi kù waa jɛ mii fei, na irii Ilaaɔ̃i kù waa jɛ, í nɔ wa saabuɛ.
Kuwɛɛi inɛ kãma nwa kù jɛ ti nŋu akã, bɛɛbɛ mɔi do ikuɛ.
Ntɔ ntɔ, bii à wɛɛ, à wɛɛi na irii Lafɛ̃ɛ, bii à nɔ à ku mɔi, na irii Lafɛ̃ɛi à ku. Na nŋu, bii à waa wɛɛ walakɔ bii à ku, ti Lafɛ̃ɛi à jɛ,
domi Kirisi í ku nɔ í dede hai si balɛ má ku ba ku jɛ Lafɛ̃ɛi inɛ ŋa iyi à ku do inɛ ŋa iyi à wɛɛ.
To, bii bɛɛbɛi, na mii í ce awɔ ì waa yɛ taalei kpaasiɛ. Mà na mii í ce ì waa donda kpaasiɛ. Awa feii aa ka leekĩ ajɔ akã si wajui Ilaaɔ̃ ku kiiti nwa.
Ajɔ nŋui kukɔi idei Ilaaɔ̃u ihɛ̃ á kɔ̃ tenɡi bii í ni, Aɔ̃ Lafɛ̃ɛ í ni, Amui ǹ jɛ kuwɛɛ, inɛ fei á na ku ɡulɛ si wajum. Nɔ inɛ fei ku saabum do ɡɛlɛɛ.
Bɛɛbɛ mɔi awa fei aa ka fɔ tu wa si wajui Ilaaɔ̃.
Na nŋu, i maà ya kiiti njɛ ŋa. Amma ce laakai i maà ti i ce nɡɔɡɔ iyi á jɔ̀ kpaasiɛ ku rara ku dasi dulum.
Na saabui Lafɛ̃ɛ Jesu ǹ mà kam kam iyi sɔnda kãma kù jɛ ìwɔ̀. Amma bii inɛ ɡɔ wa doo sɔnda ɡɔ ìwɔ̀, bi tɛɛi í jɛ ìwɔ̀.
Bii inɔi kpaasiɛ í fɔ na ijɛ ɡɔ iyi ì waa jɛ, wa nyisi iyi i kù waa nɛ si kpãai kubi má. Maà jɔ̀ idei ijɛ ku jɔ̀ inɛ ɡɔ iyi Kirisi í ku na iriɛ ku ce nfe.
Iyi ì yɛ í sĩaɛ ku ce, maà ti i coo do yaase bɛi á jɔ̀ inɛ ŋa a fɔ laalɔɛ.
Bommai Ilaaɔ̃ kù jɛ idei kujɛ do kumɔ, bii kù jɛ dee dee ku jɛ do laakai ku sũ do inɔ didɔ̃ iyi Hundei Ilaaɔ̃ wa mu nwa.
Inɛ iyi wa cea Kirisi icɛ si yaase bɛɛbɛ, lafɛ̃ɛi Ilaaɔ̃ á bi, nɔ baa amanɛ ŋa aa saabuɛ.
Na nŋu, ka dɛ mii iyi á naaò laakai ku sũ wa do mii iyi á mu nwa ɡbuɡbã si naanɛ ku dasi nwa.
I maà bɛjɛ icɛi Ilaaɔ̃ na idei ijɛ. Ntɔi, sɔnda kãma kù jɛ ìwɔ̀, amma kù sĩa inɛ ɡɔ ku jɛ ijɛ iyi á jɔ̀ kpaasiɛ ku koosɛ.
Iyi í sĩa nŋui í jɛ i maà ŋɔ iŋa, nɔ i maà mɔ vɛ̃ɛ, nɔ i maà ce nɡɔɡɔ bii í jɛ á dasi kpaasiɛ kurara.
Mii iyi ì waa lasabu si ideu ihɛ̃, muu si idɔɛ, nɔ kú jɛ si ɡãmɛi awɔ do Ilaaɔ̃ nŋu akã. Ilu inɔ didɔ̃i inɛ iyi idɔɛ kù waa yɛ taaleɛ si mii iyi wa ce.
Amma inɛ iyi wa sika si ijɛ ɡɔ iyi wa jɛ, Ilaaɔ̃ á yɛ taaleɛ domi kù waa coo do naanɛ. Ntɔ ntɔ, mii iyi inɛ wa ce fei nɔ kù waa coo do naanɛ, dulum nii.
Nsɛi, awa iyi à nɛ ɡbuɡbã si naanɛ ku dasi, i jɔ̀ ka temuaò ɡbuɡbã ku kuai hai nɛ ɡbuɡbã ŋa, nɔ ka maà ya ka ce mii iyi á dɔ̃a awa taka nwa si.
Awa fei ka ya ce mii iyi á dɔ̃a kpaasi nwa ŋa si na aranfãani nŋa, ku ba naanɛ ku dasi nŋa ku bɔ waju.
Kirisi takaɛ ci ya ce mii iyi á dɔ̃a nŋu takaɛ si, amma si bɛi à kɔɔ à ni, í sɔ̃ Ilaaɔ̃ í ni, inɛ ŋa iyi à buɛ, arabu nŋa í baa sim.
Mii iyi à kɔ tako fei wo, à kɔɔi ku ba ku kɔ wa nɔ ka nɛ kpãa ku cɔ hai si kukɔi idei Ilaaɔ̃, iyi wa mu nwa ɡbuɡbã do temua.
Ilaaɔ̃, nŋu iyi wa mu nwa temua do ɡbuɡbã, kú jɔ̀ iŋɛ duusɔ̃ɔ i nɛ anu akã ŋa si bɛi ì yɔɔ si Jesu Kirisi ŋa,
ku ba iŋɛ fei i ya maa saabu Ilaaɔ̃ ajɔ do anu akã ŋa, nŋu iyi í jɛ baai Lafɛ̃ɛ nwa Jesu Kirisi.
Na nŋu, i ya ɡba njɛ ŋa si bɛi Kirisi mɔ í ɡba ŋɛ ku ba i nyisiò amboei Ilaaɔ̃ ŋa.
Ǹ wa n sɔ̃ ŋɛi iyi Kirisi nŋui í baa í jɛ woo ce icɛi Zuifu ŋau ku ba ide iyi à wãò bala nŋa ŋau ku kɔ̃, nɔ ku nyisiò iyi Ilaaɔ̃i í jɛ ilu ntɔ.
Jesu í naai má ku ba dimi mmu ŋa mɔ a saabu Ilaaɔ̃ na araareɛ si bɛi kukɔi idei Ilaaɔ̃ wa fɔ í ni, Na ŋɔi í jɔ̀ ǹ wa n saabuɛ si inɔi dimi mmu ŋa. Nɔ n kɔ̃ iri n nyisiò amboei iriɛ.
Nɔ í ni má, Iŋɛ dimi mmu ŋa i wɛɛò inɔ didɔ̃ do inɛi Ilaaɔ̃ ŋa ajɔ.
Nɔ í ni má, I saabu Aɔ̃ Lafɛ̃ɛ, iŋɛ dimi mmu ŋau fei, Iŋɛ fei i kɔ̃ iri i cũu.
Nɔ walii Ezai mɔ í ni, Tɔkui Izai ɡɔ á na ku dede Ku jɛ ilaalui dimi fei, Nɔ kpãa ku cɔi dimi ŋau á wa siɛ.
Nsɛi, Ilaaɔ̃, nŋu iyi wa mu nwa kpãa ku cɔ, ku mu nŋɛ inɔ didɔ̃ do laakai ku sũ fei na naanɛ iyi ì dasi ŋa ku ba kpãa ku cɔ nŋɛ ku la si ɡbuɡbã iyi Hundei Ilaaɔ̃ í mu nŋɛ.
Iŋɛ inɛm ŋa, amu takam ǹ mà kam kam iyi ì jɛ inɛ jiida ŋa nɔ ì mà mii iyi ì nɛ ku ce ŋa, aa nɔ i yɔkɔ i mua njɛ bisi ŋa.
Do nŋu fei, do wɔɔkɔ nla nlai n kɔ nŋɛ ide ɡɔ ŋa wa si idei tiau ihɛ̃, n ye ŋɛò ɡiɡii mii ŋa iyi ì mà tã ŋa. Ǹ kɔ nŋɛ wa bɛɛbɛi na didɔ̃ iyi Ilaaɔ̃ í ceem
ǹ wa n jɛò woo ce icɛi Jesu Kirisi bi hai jɛ Zuifu ŋa. Ǹ wa n waazo laabaau jiidai Ilaaɔ̃ bɛi woo wee ku ba hai jɛ Zuifu ŋa a yɛ bɛi kuwee iyi á dɔ̃a Ilaaɔ̃ si, si na iyi í jɔ̀ Hundeɛ í cica ŋa í jɔ̀ à má.
Na nŋu, na saabui Jesu Kirisi, ǹ nɛ inɔ didɔ̃ si icɛm iyi ǹ wa n cea Ilaaɔ̃.
N kaa n yɔkɔ n fɔ ide ɡɔ bii kù jɛ idei icɛ iyi Kirisi í ce si ide ku fɔm do si kookoosum ŋa ku ba hai jɛ Zuifu ŋa a jirima Ilaaɔ̃
na saabui maamaake dimi ikã ikã ŋa iyi ɡbuɡbãi Hundei Ilaaɔ̃ í ce. Bɛɛbɛ mɔi ǹ waazo laabaau jiidai Kirisi bii fei sãa sãa hai Zeruzalɛmu hee ku bɔ ikpa ilɛi Iliri.
Nɔ ǹ dasi idɔ n waazo laabaau jiidau si ilɛ ŋa bii a kù ɡbɔ idei Kirisi titã, ku ba n maà n ma si icui ilei inɛ ɡɔ.
Ǹ ce bɛɛbɛi ku ba n ce bɛi kukɔi idei Ilaaɔ̃ í fɔ, tenɡi bii í ni, Inɛ ŋa iyi a kù fɔ ideɛ bi tu ŋa ajɔ kãma, aa yɔɔ. Inɛ ŋa mɔ iyi a kù ɡbɔ baauɛ wo, aa ɡbɔ yaaseɛ.
Tuuba nkpɔ nkpɔ isɛɛnɛ ŋau bɛi í ya maa ɡanjim n naa bi tu ŋɛ.
Amma nsɛi, ǹ kpa irii icɛm si ilɛ ŋau bɛ, nɔ si na iyi í jɔ̀ ǹ wa n bi n naa bi tu ŋɛ hai adɔ̃ nkpɔ nkpɔ,
ǹ wa n tamaa bii ǹ wa n bɔ ikpa ilɛi Ɛsipanyi, an yaa wa bi tu ŋɛ. Ǹ bi n yɛ ŋɛ n ce ajɔ minji bi tu ŋɛ bɛ ka kpɛ̃ inɔ didɔ̃, nɔ i sobim ŋa ku ba n bɔ Ɛsipanyiu.
Amma nsɛi titã Zeruzalɛmui ǹ wa n bɔ n koo n sobi woo dasi Jesu naanɛ ŋa,
domi woo dasi Jesu naanɛ ŋa iyi à wa ilɛi Masedɔni do ilɛi Gɛrɛsi à tɔtɔɔ fia do inɔ akã na ilu are ŋa iyi à wa si inɔi woo dasi Jesu naanɛ ŋau Zeruzalɛmu bɛ.
Do kubii à tɔtɔɔò fiau, amma ntɔ ntɔ ɡbesei à waa mu si na iyi í jɔ̀ amanii Ilaaɔ̃i iyi Zuifu ŋau à nɛ à kpɔ̃ɔ do dimi mmu ŋa. Bɛɛbɛ mɔi á sĩa dimi mmu ŋau mɔ a sobi ŋa do amanii andunya nŋa.
Waati iyi an to Zeruzalɛmu n na ŋa fia iyi à tɔtɔɔu n kpaò irii icɛu bɛ, an bɔ Ɛsipanyi nɔ n yaa wa n naa n yɛ ŋɛ.
Ǹ mà iyi kutom wa bi tu ŋɛ bɛ á jɔ̀ Kirisi ku wee nŋɛ si mii nkpɔ nkpɔ.
Iŋɛ inɛm ŋa, ǹ wa n tɔɔ ŋɛi do irii Lafɛ̃ɛ nwa Jesu Kirisi do kubi iyi Hundei Ilaaɔ̃ wa mu nwa, í bam ku jabu si kutɔɔ nŋɛ ŋa.
I tɔɔ Ilaaɔ̃ ku nyam hai si awɔi hai dasi Jesu naanɛ ŋa iyi à wa ilɛi Zudee, nɔ i ce kutɔɔ má ŋa ku ba woo dasi Jesu naanɛ ŋau a ɡba amua iyi ǹ wa n bɔò Zeruzalɛmu do awɔ minji.
Bɛɛbɛ mɔi an to wa bi tu ŋɛ do inɔ didɔ̃ bii Ilaaɔ̃ í bi, nɔ n sĩmi keeke bi tu ŋɛ.
Ilaaɔ̃, nŋu iyi wa mu nwa laakai ku sũ, ku wɛɛ do iŋɛ fei. Ami.
Ǹ wa n sɔ̃ ŋɛ iyi Feebe wecĩ nwa si kpãai naanɛ ku dasi í jɛ ilu naanɛ. Woo ce icɛi inɛi iɡbɛi Jesu ŋai wa jɛ si ilui Sankere.
I ɡba abou na iri Lafɛ̃ɛ si bɛi í jɔ woo dasi Jesu naanɛ ŋa a ce. Nɔ i maa sobiɛ ŋa do bukaatai mii iyi í bi si aninii iŋɛ fei, domi nŋu takaɛ í sobi inɛ nkpɔ, do amu takam.
I ce Pirisila do mɔkɔɛ Akilasi fɔɔ, kpaasi woo ce icɛm ŋa si icɛi Jesu Kirisi,
aŋa iyi a kù saalu baa kuwɛɛ nŋa ku ba a faaba ti amu. Kù jɛ amu akãi ǹ wa n saabu ŋa, hee do iɡbɛi inɛi Jesu ŋa iyi à jɛ dimi mmu ŋau fei à waa saabu ŋa.
Nɔ i ce inɛi iɡbɛi Jesu ŋa iyi à ya tɔtɔɔ kpasɛ̃ nŋau fɔɔ. Nɔ i ceem Epanɛti kpaasi jiidam nɔu fɔɔ, nŋu iyi í tako í dasi Kirisi naanɛ si ilɛi Azii.
Nɔ i ce Maari fɔɔ, nŋu iyi í ce icɛ ntɔ ntɔ na iri nŋɛ.
Nɔ i ce Andoniku do Zunia dimim ŋau fɔɔ, awaò ŋai à ce piisɔ̃ɔ ajɔ. À nɛ bɛɛrɛ nla nla si inɔi woo bɛ ŋau. À tako à dasi Kirisi naanɛ mɔm amu mbɛ ǹ dasi.
Nɔ i ce Ampilatu fɔɔ, nŋu iyi í jɛ kpaasi jiidam si kpãai Lafɛ̃ɛ.
I ce Uribɛ̃ɛ fɔɔ, kpaasi woo ce icɛ nwa si icɛi Kirisi, do Sitaki kpaasi jiidam.
I ce Apelɛsi fɔɔ, nŋu iyi í nyisi naanɛ ku dasiɛ ntɔ ntɔ si laakai ku cɔ. I ce inɛi kpasɛ̃i Arisitobu ŋa fɔɔ.
I ce Herodiɔ̃ɔ dimim nɔu fɔɔ. I ce inɛi kpasɛ̃i Naasisi ŋa fɔɔ, aŋa iyi à dasi Lafɛ̃ɛ naanɛ.
I ce Tiifɛni do Tiifozi fɔɔ, inaabo ŋa iyi à waa cea Lafɛ̃ɛ icɛu. Nɔ i ceem Pɛɛsidi inaabo baakɔɔm nɔu mɔ fɔɔ, nŋu mɔ í cea Lafɛ̃ɛ icɛ ntɔ ntɔ.
I ce Rufusi fɔɔ, nŋu iyi wa cea Lafɛ̃ɛ icɛ jiida, do iyeɛ iyi wa jɛ bɛi iyei amu mɔ si kpãai naanɛ ku dasi.
I ce Asɛnkiti fɔɔ, do Fileɡoni, do Herimɛsi, do Patobasi, do Herimasi, do kpaasi ŋa iyi aŋaò ŋa à wɛɛ.
I ce Filɔlɔɡu fɔɔ, do Zuli, do Neree, nŋu do wecĩɛ, do Olɛmpasi, do woo dasi Jesu naanɛ ŋa iyi aŋaò ŋa à wɛɛ fei.
I ya ce njɛ fɔɔ do kubi jiida ŋa. Iɡbɛi inɛi Kirisi ŋa fei à waa ce ŋɛ fɔɔ.
Ǹ wa n sɔ̃ ŋɛi, iŋɛ inɛm ŋa, i ya ce laakaii inɛ ŋa iyi à ya naaò njɛ ku fɛɛfɛ wa si anini nŋɛ, nɔ a jɔ̀ inɛ ɡɔ ŋa a koosɛ si naanɛ ku dasi nŋa a cuku. Aŋai à ya maa nya cɔɔi cio iyi ì ɡbɔ ŋa. I jɔ̀ i jĩò inɛ dimi bɛɛbɛ ŋa
domi inɛ dimi bɛɛbɛ ŋa a kù waa cea Kirisi Lafɛ̃ɛ nwa icɛ, í ɡbe inɔi aŋa taka nŋa. Do ide didɔ̃ do idei inɛ ku lɛlɛ nŋa ŋaui à ya wa inyii itĩi inɛ ŋa iyi a ci ya ce laakai.
Iyi í jɛ ti iŋɛ mɔ, inɛ fei í mà bɛi ì waa jirima Lafɛ̃ɛ ŋa. Na nŋu, ǹ wɛɛò inɔ didɔ̃ na iri nŋɛ. Amma ǹ bi í nɛ bisi ŋai ku ba i mà bɛi aa ya ce jiida ŋa, nɔ i jɛ inɛ ŋa iyi laalɔ ku ce í jɛ ìwɔ̀ nŋa.
Kaa kpɛ má, Ilaaɔ̃ nŋu iyi wa mu nwa laakai ku sũ, á jɔ̀ i tɛɛsɛ Seetam ŋa. Didɔ̃i Lafɛ̃ɛ nwa Jesu ku wɛɛ do iŋɛ.
Timɔtee kpaasi woo ce icɛm wa ce ŋɛ fɔɔ, do Lusiusi, do Zasɔ̃ɔ do Sosipatɛɛ dimim ŋa.
Nɔ amu Tɛtiusi, amu iyi Pɔlu í sɔ̃m ide ŋau ihɛ̃ nɔ ǹ kɔɔ, ǹ wa n ce ŋɛ fɔɔ do irii Lafɛ̃ɛ.
Gayusi, ilu idem wa ce ŋɛ fɔɔ, nŋu iyi bi tɛɛi inɛi iɡbɛi Jesu ŋa fei à ya tɔtɔɔ. Erasitu, woo sinɡa fiai iluu do inɛ nwa Kaatusi à waa ce ŋɛ fɔɔ.[
Didɔ̃i Lafɛ̃ɛ nwa Jesu Kirisi ku wɛɛ do iŋɛ fei. Ami.]
Ka saabu Ilaaɔ̃, nŋu iyi á yɔkɔ ku mu nŋɛ ɡbuɡbã na saabui laabaau jiida do idei Jesu Kirisi iyi ǹ wa n ce waazoɛu. Ideui wa nyisi wa asii iyi wa sinɡa wo hai ku kpɛ.
Amma nsɛi í fita ɡbuɡbãa. Ide ŋa iyi walii ŋau à kɔ si tia nŋa ŋa í jɔ̀ dimi fei í mà asiiu. Nɔ Ilaaɔ̃i í jilɔɔ si bɛɛbɛ ku ba dimi fei ku jirimaɛ si naanɛ ku dasi.
Na nŋu, Ilaaɔ̃, nŋu akã iyi í jɛ ilu bisi do ntɔ, amboe ku jɛ tɛɛ hee do ajɔ fei do saabui Jesu Kirisi. Ami.
Amui Pɔlu, amu iyi Ilaaɔ̃ í kpe si idɔɔbiɛ ǹ jɛ woo bɛi Jesu Kirisi. Amu do Sɔsitɛni kpaasi nwau
à waa ce ŋɛ fɔɔ, iŋɛ inɛi iɡbɛi Ilaaɔ̃ ŋa iyi ì wa ilui Kɔrɛnti ŋa. À waa ce ŋɛ fɔɔ, iŋɛ iyi Ilaaɔ̃ í kpe ì jɛ tɛɛ ŋa, iŋɛ iyi í cica í jilɛ i maa nɛ anu akã do Jesu Kirisi ŋa. À ce iŋɛ fei fɔɔ hee do inɛ ŋa iyi à wa ilɛ baa yooma fei, inɛ ŋa iyi à waa tɔɔ do irii Lafɛ̃ɛ nwa Jesu Kirisi, nŋu iyi í jɛ Lafɛ̃ɛi awa fei.
Ilaaɔ̃ baa nwa do Lafɛ̃ɛ Jesu Kirisi a mu nŋɛ didɔ̃ do laakai ku sũ.
Waati kãma fei ǹ ya n maa n saabu Ilaaɔ̃i na iri nŋɛ si na iyi í jɔ̀ í mu nŋɛ didɔ̃ɛ na anu akã nŋɛ iyi ì ce do Jesu Kirisi ŋa.
Ntɔ ntɔ, anu akã nŋɛ iyi ì ce do Jesu Kirisi ŋa nŋui í jɔ̀ ì ba amua baa yooma fei ì jɛò ilu amani ŋa si idei Ilaaɔ̃ ku fɔ do ku mà.
Idei Kirisi iyi à waazo nŋɛu nŋui ì leekĩ si dim dim ŋa hee
amuai Hundei Ilaaɔ̃ baa akã kù ɡaizia ŋɛ, iŋɛ iyi ì waa deɡbe waati iyi Lafɛ̃ɛ nwa Jesu Kirisi á faata wa.
Jesu Kirisii á jɔ̀ i ya maa leekĩ dim dim ŋa hee kɔɔ ku ba i jɛ hai nɛ taale ŋa si ajɔ iyi á nyi wa má.
Ilaaɔ̃ ilu naanɛi, nŋu iyi í kpe ŋɛ i ce anu akã ŋa do Amaɛ Jesu Kirisi Lafɛ̃ɛ nwa.
Iŋɛ kpaasim ŋa, ǹ wa n tɔɔ ŋɛ do irii Lafɛ̃ɛ nwa Jesu Kirisi, i ce kookaai i ya maa ɡbɔsi njɛ ŋa ku ba njɛ ku fɛɛfɛ ku maà ya wa si anini nŋɛ. I jɔ̀ i nɛ anu akã dee dee ŋa, nɔ lasabu nŋɛ mɔ ku jɛ akã, do mii iyi ì waa lele ŋa.
Iŋɛ inɛm ŋa, ǹ wa n fɔ bɛɛbɛi si na iyi í jɔ̀ inɛi nyaanzei Kolosee ŋa à sɔ̃m à ni ija í ya wa si anini nŋɛ.
Mii iyi í jɔ̀ ǹ wa n fɔ bɛɛbɛ wee. Ǹ ɡbɔ à ni inɛ ɡɔ í ni ti Pɔlui nŋu í jɛ, inɛ ihɛ̃ mɔ í ni ti Apoloi nŋu í jɛ, nɔ inɛ ihɔ̃ mɔ í ni ti Sefaai nŋu í jɛ, nɔ inɛ mmu ɡɔ mɔ í ni ti Kirisii nŋu í jɛ.
Ì waa tamaa bɛi aa kpɛ̃ Kirisi ikɔ bututu ŋai? Amu Pɔlu, amu sisi ǹ ku si jĩi na irii dulum du ŋɛ. Kù nɔ kù jɛ do irim nii à dasi ŋɛ inyi.
Ǹ wa n saabu Ilaaɔ̃ do iyi n kù dasi inɛ ɡɔ nŋɛ inyi, bii kù jɛ Kirisipu do Gayusi.
Bɛɛbɛ mɔi inɛ ɡɔ kaa yɔkɔ ku ni à dasi ŋɛ inyi do irim.
Amma ntɔi, ǹ dasi inɛi kpasɛ̃i Setefani ŋa mɔ inyi. To, aŋa baasi n kù mà mà ǹ dasi inɛ ɡɔ inyi má.
N kù dasi inɛ nkpɔ inyi si na iyi í jɔ̀ kù jɛ na nŋui Kirisi í bɛm wa. Í bɛm wai n na n sisi laabaau jiidau. Laabaau jiidau, kù jɛ do ɡɛlɛ didɔ̃i ǹ wa n sisiɛ, ku ba ikui Kirisi si antai jĩi ku ɡaauu ku maà ce nfe.
Ntɔ ntɔ, idei ikui Kirisi si antai jĩi ku ɡaau í yɛi bɛi ide hai nɛ yaase bi inɛ ŋa iyi à wa si kpãai nfe ku ce. Amma bi awa iyi à wa si kpãai faabau, ɡbuɡbãi Ilaaɔ̃i.
Mii iyi kukɔi idei Ilaaɔ̃ wa fɔ wee. Í ni, Ilaaɔ̃ í ni, An nya laakaii ilu laakai ŋa, Nɔ n kpa bisii ilu bisi ŋa.
To, iwoi ilu bisi í wa mɔm. Iwoi woo kɔ inɛ ŋa si wooda í wa. Iwoi inɛ iyi inɛ ŋa à waa kpe woo mài andunyau í wa. Ilaaɔ̃ í nyisi iyi bisii andunyau í yɛi bɛi idei sũmu.
Ntɔ ntɔ, inɛi andunya ŋa a kù yɔkɔ a kù mà Ilaaɔ̃ do bisii aŋa taka nŋa. Ilaaɔ̃ takaɛi í coo bɛɛbɛ. Amma si bisiɛ mii iyi í sĩaa wee. Inɛ ŋa iyi à dasiɛ naanɛ à ba faaba na idei waazo iyi inɛ ɡɔ ŋa à waa cɔ bɛi idei sũmu.
Zuifu ŋa maamaakei à ya maa bee, nɔ Gɛrɛki ŋa mɔ bisii à ya maa dɛ.
Amma awa, waazoi Kirisi iyi à kpakpa si antai jĩi ku ɡaauui à waa ce. Ideu bɛi í jɛ bɛi kuta bi ku koosɛ bi Zuifu ŋa nɔ í jɛ ma bɛi idei sũmu bi dimi mmu ŋa.
Amma bi inɛ ŋa iyi Ilaaɔ̃ í kpe, baa bii à jɛ Zuifu walakɔ dimi mmu ŋa, Kirisii í jɛ ɡbuɡbãi Ilaaɔ̃ do bisiɛ.
Kirisii í jɛ ɡbuɡbãi Ilaaɔ̃ do bisiɛ bi tu ŋa domi idei Ilaaɔ̃ iyi inɛ ɡɔ ŋa à waa cɔ bɛi idei sũmuu í re bisii amanɛ ŋa, nɔ icɛi Ilaaɔ̃ iyi inɛ ɡɔ ŋa à waa ni kù nɛ ɡbuɡbãu í re ɡbuɡbãi amanɛ ŋa.
Iŋɛ kpaasim ŋa, iŋɛ iyi Ilaaɔ̃ í kpe, i cɔ bɛi ì yɛ ŋa. Kù jɛ inɛ nkpɔ nŋɛi í jɛ ilu bisi si kuyɛi amanɛ ŋa walakɔ ilu ɡbuɡbã walakɔ ilu bɛɛrɛ.
Amma Ilaaɔ̃ í cica mii ŋa iyi inɛi andunya ŋa à waa cɔ bɛi hai nɛ yaase ŋa í dasiò ilu bisi ŋa anyɔ, nɔ í cica mɔnɡɔi andunya ŋa í dasiò ilu ɡbuɡbã ŋa anyɔ.
Nɔ Ilaaɔ̃ í cica taaka ŋa do inɛ ŋa iyi à ya maa donda, iyi a kù jɛ nɡɔɡɔ si andunya í kayeò inɛ ŋa iyi à waa cɔ ara nŋa bɛi inɛ nla ŋa.
Í ce bɛɛbɛi ku ba inɛ kãma ku maà yɔkɔ ku tɔɔ fufu si wajuɛ.
Ilaaɔ̃i í jɔ̀ ì nɛ anu akã do Jesu Kirisi ŋa. Nɔ Kirisii í jɛ bisii Ilaaɔ̃ bi tu wa na saabui anu akã nwau iyi à ce do nŋu. Kirisii í nya wa hai si dulum du wa. Do saabuɛi à jɛò dee dee nɔ à jɛò inɛi Ilaaɔ̃ ŋa.
Na nŋu, “inɛ iyi wa tɔɔ fufu ku tɔɔ na irii Lafɛ̃ɛ.” Bɛɛbɛi kukɔi idei Ilaaɔ̃ í ni.
Iŋɛ kpaasim ŋa, waati iyi ǹ naa bi tu ŋɛ n kù sisi idei Ilaaɔ̃ do bisi nla ɡɔ walakɔ do ɡɛlɛ didɔ̃ ɡɔ.
N kù nɔ n kù dasi idɔ n sisi ide mmu ɡɔ si anini nŋɛ bii kù jɛ idei Jesu Kirisi iyi à kpakpa si jĩi ku ɡaau.
Nɔ waati iyi ǹ wa bi tu ŋɛu, do ɡbuɡbã hai nɛi do njo do kuyaya nla nla.
Si idem do si waazom n kù dɛdɛ n lɛlɛ ŋɛ do bisii amanɛ ŋa, amma ɡbuɡbãi Hundei Ilaaɔ̃i ǹ jɔ̀ í kãmia ŋɛ.
Ǹ ce bɛɛbɛi ku ba naanɛ ku dasi nŋɛ ku maà leekĩ si bisii inɛ ŋa, bii kù jɛ si ɡbuɡbãi Ilaaɔ̃.
Do nŋu fei, idei bisi ɡɔi à waa sisia inɛ ŋa iyi à jĩa si naanɛ ku dasi nŋa. Amma kù jɛ bisii andunyau ihɛ̃ walakɔ bisii inɛ nla ŋau aŋa iyi à waa bɔ nfe ku ce.
Aawo, bisii asiii Ilaaɔ̃ iyi í sinɡaa amanɛ ŋai à waa waazo. Bisiu Ilaaɔ̃ í ce sɔɔluɛi hai waati iyi kù taka andunya ku ba ka kpɛ̃ amboeɛ do nŋu takaɛ ajɔ.
Baa inɛ akãi ilu irii andunya ŋau ihɛ̃ kù mà yaaseɛ, domi bii í jɛ à màai wo a kaa kpakpa Lafɛ̃ɛ si jĩi ku ɡaau, nŋu iyi í nɛ amboe fei.
Amma kukɔi idei Ilaaɔ̃ í ni, Iyi iju kù yɛ ajɔ kãma, Nɔ itĩ kãma mɔ kù ɡbɔɔ, Iyi kù nɔ kù lɔsi idɔi amanɛ, Nŋui Ilaaɔ̃ í cea inɛ ŋa iyi à buu sɔɔluɛ.
Nŋu bɛi Ilaaɔ̃ í jɔ̀ Hundeɛ í nyisi wa. Hundeɛu í yɔkɔ í nyisi wai si na iyi í jɔ̀ í ya wusɛ fei ndɛɛ nɔ ku mà hee do lasabui Ilaaɔ̃ takaɛ iyi wa manji fei.
Mà yooi í mà lasabui amanɛ bii kù jɛ hundei nŋu takaɛ iyi í wa siɛ. Bɛɛbɛ mɔi inɛ ɡɔ kù mà lasabui Ilaaɔ̃ bii kù jɛ Hundeɛ.
Awa, kù jɛ lasabui andunyai à ba, amma Hundei Ilaaɔ̃i à ba, ku ba ka mà mii iyi Ilaaɔ̃ í mu nwa si didɔ̃ɛ.
Nɔ a kù waa tusɛ asiiu do ide iyi wa naa hai si lasabui amanɛ, bii kù jɛ hai bi Hundei Ilaaɔ̃. À ya tusɛa inɛ ŋa mii ndii Hundei do ide iyi wa naa hai bi Hundeu .
Inɛ ŋa iyi a kù nɛ Hundei Ilaaɔ̃ a kaa ɡba idei Hundei Ilaaɔ̃ domi bɛi idei sũmui í yɛ bi tu ŋa. A kaa yɔkɔ a ɡbɔ yaaseɛ domi do ɡbuɡbãi Hundei Ilaaɔ̃ nŋu akãi à ya wũa idei Hundeu.
Inɛ iyi í nɛ Hundei Ilaaɔ̃ á yɔkɔ ku kiiti si mii fei, amma inɛ ɡɔ kù wɛɛ iyi á yɔkɔ ku kiiti lafɛ̃ɛ.
Kukɔi idei Ilaaɔ̃ wa fɔ í ni, yooi í mà lasabui Aɔ̃ Lafɛ̃ɛ hee ku muaa bisi. Kù wɛɛ. Amma awa à nɛ lasabu dimi akã do Kirisi.
Iŋɛ kpaasim ŋa, n kù yɔkɔ n kù ba ŋɛ ide ku fɔ bɛi ǹ ya n fɔ do inɛ ŋa iyi à nɛ Hundei Ilaaɔ̃. Amma ǹ ba ŋɛ ide ku fɔi bɛi inɛ ŋa iyi à waa too si idɔɔbii ara, inɛ ŋa iyi à yɛ bɛi ama kpɔtɔɔ ŋa si kpãai Kirisi.
Cio iyi ǹ kɔ ŋɛ si í yɛi bɛi amɔi ǹ na ŋɛ, kù jɛ ijɛ kili, domi i kù to inɛ ŋa iyi aa jɛ ijɛ kili ŋa. I kù to baa nsɛi ŋa
si na iyi í jɔ̀ ì waa too idɔɔbii ara titã ŋa. Ntɔ ntɔ, iɡu do kakɔɔ í wa si anini nŋɛ, nɔ iyi bɛ wa nyisi iyi ì waa too idɔɔbii ara nŋɛi. Isɛɛnɛ nŋɛ ŋa mɔ í yɛi bɛi ti inɛi andunya ŋa.
Bii inɛ ɡɔ nŋɛ wa ni ti Pɔlui nŋu í jɛ, nɔ inɛ ɡɔ mɔ wa ni ti Apoloi nŋu í jɛ, iŋɛ mɔ i kù tia inɛi andunya ŋa iyi à ɡbe ŋa.
Yooi í jɛ Apolo. Mà yooi í jɛ Pɔlu. Awa taka nwa mɔ amaacɛi Ilaaɔ̃ ŋai. Awa fei, icɛ iyi Lafɛ̃ɛ í dasi wai à waa ce, ku ba i dasi naanɛ ŋa do saabui icɛ nwa.
Iŋɛ ì yɛi bɛi ikoi Ilaaɔ̃ ŋa tenɡi bii à ɡbɛ̃ ideɛ. Amu ǹ yɛi bɛi inɛ iyi wa ɡbɛ̃, Apolo mɔ bɛi inɛ iyi wa fãsi inyi, amma Ilaaɔ̃i í jɔ̀ wa la.
Na nŋu, inɛ iyi wa ɡbɛ̃ do inɛ iyi wa fãsi inyi a kù jɛ nɡɔɡɔ, bii kù jɛ Ilaaɔ̃ iyi í jɔ̀ wa la.
Woo ɡbɛ̃ do woo mua inyi aŋa fei akãi, nɔ aŋa fei aa ba riba nŋai si bɛi icɛ nŋa í to.
Ntɔ ntɔ awa à waa ce icɛi do Ilaaɔ̃ ajɔ, nɔ iŋɛ ì yɛ ŋai bɛi ikoi Ilaaɔ̃. Iŋɛi ì yɛ má ŋai bɛi ile iyi Ilaaɔ̃ wa ma.
Amu mɔ, na saabui didɔ̃ iyi Ilaaɔ̃ í ceem, amui ǹ nyɔ icui ileu bɛi woo ma iyi í nɛ laakai. Nsɛi inɛ mmu ɡɔi wa ma si antaɛ. Amma inɛ fei ku ce laakai si yaase bɛi wa ma si.
Iyi í jɛ idei icui ileu, à nyɔɔ tã nɔ inɛ ɡɔ kaa yɔkɔɛ ku nyɔ mmuɛ ɡɔ má. Jesu Kirisii í nɔ í jɛ icui ileu.
Nɔ inɛ ŋa iyi à waa ma si antaɛu, ti inɛ ɡɔ ŋa í yɛi bɛi à waa ma do wura walakɔ do isɔ jiida walakɔ do dimii kuta ku daana ɡɔ ŋa . Ti inɛ ɡɔ ŋa mɔ í yɛi bɛi à waa ma do jĩi walakɔ do taka walakɔ do fɔfɔ.
Amma si ajɔi kiitiu Ilaaɔ̃ á jɔ̀ icɛi inɛ fei ku fita ɡbuɡbãa. Ajɔ nŋu bɛi á dasi icɛi inɛ fei si ina nɔ inaui á nyisi bɛi icɛi inɛ fei í yɛ.
Inɛ iyi kumaɛ kù jo á ba riba.
Amma inɛ iyi icɛɛ í jo nŋui á yɛ muse. Nŋu takaɛ á ba faaba, amma á yɛ bɛi inɛ iyi í cã ina í fitaò.
I kù mà ŋa iyi iŋɛi ì jɛ bi ku wai Ilaaɔ̃? I kù mà ŋa iyi Hundeɛ í wa si ŋɛi?
Na nŋu, bii inɛ ɡɔ í bɛjɛ bi ku wai Ilaaɔ̃, Ilaaɔ̃ mɔ á bɛjɛ lafɛ̃ɛ. Á ce bɛɛbɛi si na iyi í jɔ̀ bi ku waɛ í má, iŋɛi ì nɔ ì jɛ bi ku wau.
Inɛ ɡɔ ku maà lɛlɛ araɛ. Inɛ ɡɔ nŋɛ iyi í tamaa nŋu í nɛ bisi si andunyau ihɛ̃ ku jɔ̀ ku jɛ nnyɛi ku ba ku yɔkɔ ku jɛ ilu bisi ntɔ ntɔ.
Í sĩa ku ce bɛɛbɛi domi bisii andunya í yɛi bɛi idei sũmu si kuyɛi Ilaaɔ̃. Kukɔi idei Ilaaɔ̃ takaɛ í ni, Ilaaɔ̃ í ya mu ilu bisi ŋai do idei bisi laalɔi aŋa taka nŋa.
Kukɔi idei Ilaaɔ̃ í ni má, Aɔ̃ Lafɛ̃ɛ í mà iyi lasabui ilu bisi ŋa nɡbɛi.
Mii fei tu ŋɛi. Na nŋu, inɛ ɡɔ ku maà tɔɔ fufu na amanɛ.
Hai Pɔlu do Apolo do Piɛɛ do andunya do kuwɛɛ do iku do iyi í wɛɛ nnyi do iyi wa naa ala, fei ndɛɛ tu ŋɛi.
Iŋɛ mɔ ti Kirisii, Kirisi mɔ í jɛ ti Ilaaɔ̃.
Í sĩa i doo wa bɛi woo ce icɛi Kirisi ŋa iyi Ilaaɔ̃ í so idei asiiɛ í daa si awɔ.
Inɛ ŋa iyi à nɔ à da nŋa mii ŋau si awɔ í sĩa a jɛ ilu naanɛ ŋa.
Si kuyɛm kù jɛɛm taale bii ì waa kiitiim ŋa, walakɔ bii à waa kiitiim si wajui amanɛ ŋa. Baa amu takam, n ci ya kiiti aram.
Do ntɔ, idɔm kù waa yɛ taalem, amma kù jɛ iyi bɛi wa nyisi iyi ǹ jɛ dee dee do ntɔ. Lafɛ̃ɛi á kiitiim.
Na nŋu, i maà kiiti inɛ kãma hai waati iyi Ilaaɔ̃ í jilɛu kù to. I deɡbe ajɔ iyi Lafɛ̃ɛ á nyi wa. Mii iyi wa manji si ilu kuku fei nŋui á jɔ̀ ku fita bantuma, nɔ ku jɔ̀ a mà lasabui idɔi amanɛ ŋa. Waati bɛɛbɛi, inɛ fei á ɡbɔ saabu iyi í jɛ tɛɛ hai bi Ilaaɔ̃.
Iŋɛ kpaasim ŋa, ǹ so idei amu do Apolou ihɛ̃i ku ba n na ŋɛ ikɔ. Ǹ bi yaase nwa ku nyisi ŋɛ bɛi aa ce i leekĩ si kukɔi idei Ilaaɔ̃ ŋa. Inɛ kãma nŋɛ ku maà tɔɔò inɛ akã fufu nɔ ku jɔ̀ inɛ ihɔ̃.
Ì tamaa ì tia inɛ ɡɔ ŋai? Mii ì nɛ ŋa iyi Ilaaɔ̃ kù mu nŋɛ. Mà i kù mà ŋa iyi nŋui í mu nŋɛ fei ndɛɛ. To, na mii í ce ì waa tɔɔ fufu ŋa bɛi inɛ ŋa iyi à ba do ara nŋa.
Ì waa ce bɛi inɛ ŋa iyi à nɛ mii iyi à bi fei tã ŋa, bɛi inɛ ŋa iyi à jɛ ilu amani tã. Ì waa ce má bɛi inɛ ŋa iyi à jɛ bomma nɔ awa a kù wa si. Á sĩa bii ì jɛ bomma do ntɔ ŋa awaɛ ŋa fei ka buba si bommau ajɔ.
Amma si kuyɛm, Ilaaɔ̃ í jilɛ awa woo bɛ ŋaui bɛi inɛi anyi ŋa. À jɛ bɛi inɛ ŋa iyi à yɛ taale nŋa ku ba a kpa ŋa . Í jɔ̀ à jɛ dɔ̃anyi ŋa si wajui inɛ baa yooma fei, hai amaleka ŋa hee do amanɛ ŋa fei.
Awa à waa cɔ wa bɛi sũmu ŋa na irii Kirisi, amma iŋɛ ì waa cɔ ara nŋɛ ilu bisi ŋa na anu akã nŋɛ do Kirisi. Awa a kù nɛ ɡbuɡbã, amma iŋɛ ì waa cɔ ara nŋɛ bɛi ilu ɡbuɡbã ŋa. Iŋɛ ì jɛ ilu bɛɛrɛ ŋa amma awa à jɛ hai nɛ bɛɛrɛ ŋa.
Hee í koo í toò waatiu ihɛ̃ ari wa kpa wai, nɔ aɡbɛ wa kpa wa. Jĩnɛ ku dasi wa ɡaizia wa, à ya maa cã wa, a kù nɛ bi ku wa dee dee má.
Nɔ do ɡbɛɛjii à ya ka maa ceò icɛ iyi aa ka baò mii ku jɛ. Bii à waa bu wa, à ya ka maa wee nŋai. Bii à waa kpã wa iju, à ya ka maa temuai.
Baa bii à waa má wa ide, à ya ka jɛi do ide didɔ̃. Hee nsɛi à ya maa cɔ wai bɛi ɡaawɔi caka do bɛi iri ankitã.
Kù jɛ ǹ wa n kɔ iyi ihɛ̃ ku ba n dasi ŋɛ anyɔ. Amma ǹ wa n fɔ si ŋɛ idei bɛi amam ŋa iyi ǹ bi ku ba i ce laakai ŋa.
Baa bii woo kɔsi cio nŋɛ ŋa si kpãai Kirisi a kù nɛ jia, do nŋu fei baa akãi ì nɛ ŋa. Ntɔ ntɔ amui ǹ jɛ baa nŋɛ si kpãai Jesu Kirisi si na iyi í jɔ̀ amui ǹ sisi nŋɛ laabaau jiidau.
Na nŋu, ǹ wa n tɔɔ ŋɛ i ya too si kucem ŋa.
Ŋɔi í jɔ̀ ǹ bɛ si ŋɛ Timɔtee wa, nŋu iyi í jɛ amam si kpãai Lafɛ̃ɛ. Í jɛ ilu naanɛ nɔ ǹ buu jiida. Nŋui á ye ŋɛ ɡiɡi bɛi isɛɛnɛm í yɛ si kpãai Kirisi si bɛi ǹ wa n kɔ inɛ ŋa si bii fei si iɡbɛi inɛi Jesu ŋa fei.
Wee nsɛi inɛ ɡɔ ŋa à waa tamaa bɛi n kaa n nyi wa bɛ mái, ŋɔi í jɔ̀ à waa so ara nŋa lele.
Amma bii í jɛ ti idɔɔbii Lafɛ̃ɛi, bii í ce ajɔ minji an naa bi tu ŋɛ. Nɔ inɛ ŋa iyi à waa so ara nŋa lele, kù jɛ ide ku fɔ nŋa nŋu akãi an mà ajɔ nŋu, an mà mii iyi aa yɔkɔ a ce má.
Ntɔ ntɔ, aa ka mà iyi inɛ ɡɔ í jɛsi Ilaaɔ̃ ku jɛ ilaaluɛi bii à yɛ ɡbuɡbãi Ilaaɔ̃ wa ce icɛ siɛ, kù jɛ si ide ku fɔɛ.
Yoomai ì bi ŋa. N naa si ŋɛ do ɡolo? Mà do kubi do daa didɔ̃.
À waa ɡbɔ bii fei à ni inɛ akã nŋɛ ɡɔ wa ce sakara iyi baa hai dasi Jesu naanɛ ŋa a kaa yɔkɔ a coo. À ni inɛ akã nŋɛ í ya maa sũò aboi baaɛ .
Nɔ do nŋu fei ì waa tɔɔ fufu ŋa. Á sĩai wo i nɛ inɔ ku fɔ ŋa, nɔ i nya lafɛ̃ɛ hai inɔ nŋɛ.
Amu, baa do iyi n kù wa bi tu ŋɛ do ara, lasabum í wa bɛ. Na nŋu, inɛ iyi í ce kurarau bɛ, ǹ yɛ taalei lafɛ̃ɛ tã do yaase bɛi an yɛ taaleɛ bii ǹ wa bɛ.
Ǹ wa n sɔ̃ ŋɛi i ceaa kutɔtɔɔ nɔ lasabum á wa bi tu ŋɛ nɔ ɡbuɡbãi Lafɛ̃ɛ nwa Jesu á wɛɛ do iŋɛ. Ǹ wa n tɔɔ ŋɛ do irii Jesu,
i so inɛɛu i daa Seetam si awɔ, ku kpãa iju ku ba hundeɛ ku ba faaba si ajɔi Lafɛ̃ɛ Jesu.
Dimii fufu ku tɔɔ nŋɛu kù sĩa. I kù mà ŋa, lefee keekei í ya dede iyafũi pɛ̃ɛ fei?
Ntɔ ntɔ, à kpa Kirisi tã, nŋu iyi í jɛ bɛi anɡudãi jinɡaui Iku ku kua nwa. Na nŋu, í sĩa nsɛi i nya lefee nwo hai si kuwɛɛ nŋɛ ku ba i yɛ bɛi pɛ̃ɛ titɔ̃ iyi kù nɛ lefee, si bɛi ì yɛ tã ŋa.
Debɛi, ka maà jɛ jinɡauu do laalɔ do inɔ sãmi iyi í yɛ bɛi lefee nwo, amma ka jɔɔ do pɛ̃ɛ hai nɛ lefee. Pɛ̃ɛ hai nɛ lefeeui í jɛ ntɔ do idɔ ku má.
Si tia iyi ǹ tako ǹ ce nŋɛ wo ǹ ni i maà tɔtɔɔ do woo ce sakara ŋa.
Amma bii ǹ ni i maà tɔtɔɔ do woo ce sakara ŋa wala do ilu binɛ ŋa do ile ŋa do woo tɔɔ iwɛ̃ ŋa, kù jɛ hai dasi Jesu naanɛ ŋai ǹ wa n fãa, domi bii bɛɛbɛi tilasii i fita hai si andunya ŋa.
Ǹ ni i maà tɔtɔɔ do inɛ iyi wa kpe araɛ woo dasi Jesu naanɛ nɔ wa ce sakara, wala binɛ, wala iwɛ̃ ku tɔɔ, wala inɛ ku bu, wala atɛ̃ ku mɔ, wala inɛ ku taki. Nɔ iŋɛò inɛ dimi bɛɛbɛ ŋa i maà ya tɔtɔɔ i jɛ ŋa mɔm.
Amu n kù nɛ kpãa n kiiti hai dasi Jesu naanɛ ŋa. Ilaaɔ̃i á kiiti ŋa. Amma í sĩa i kiiti inɛi iɡbɛ nŋɛ ŋa. Debɛi, i “nya inɛ laalɔ hai si anini nŋɛ” si bɛi kukɔi idei Ilaaɔ̃ wa fɔ.
<range>
Bii kpaasi woo dasi naanɛ ɡɔ í ce nŋɛ kurara, bɛirei aa ce i dale inɛi iɡbɛ nŋɛ ŋa nɔ i kpoo kiiti bi hai dasi naanɛ ŋa.
I kù mà ŋa iyi woo dasi naanɛ ŋai aa na a kiiti inɛi andunya ŋa? Nɔ bii iŋɛi aa kiiti inɛi andunya ŋa, debɛi i kaa yɔkɔ i kiiti baa ide keeke ŋa?
I kù mà ŋa iyi awai aa ka kiiti amaleka ŋau? Aa na i fɔ idei andunyau ihɛ̃ má?
Na nŋu, bii kpaasiɛ í ceɛ kurara, kù sĩa i jɔ̀ hai dasi Jesu naanɛ ɡɔ ku kiiti nŋɛ, nŋu iyi kù nɛ baa ɡɔ si iɡbɛi Jesu.
Ǹ kɔ nŋɛ iyi ihɛ̃ wai anyɔ ku ba ku mu ŋɛ. Ntɔ ntɔ, inɛ ɡɔ kù wa si anini nŋɛ iyi bisiɛ í to ku kiiti kpaasiɛ ŋai?
Na mii í ce ì waa kpe njɛ kiiti bi hai dasi Jesu naanɛ ŋa.
Bii ide ɡɔ í wa si anini nŋɛ, wa nyisi mɔnɡɔ nŋɛi mam mam. Na mii í ce i ci ya yɔkɔ i tɛ idɔ ŋa bii à rara nŋɛ. Na mii í ce i ci ya jɛ a takii ŋɛ.
Amma iŋɛ taka nŋɛi ì ya maa raraa inɛ ɡɔ ŋa, kpaasi woo dasi Jesu naanɛ ŋa mɔm nii ì ya maa takii ŋa.
Iŋɛ, i kù mà ŋa iyi woo ce laalɔ ŋa a kaa ba tubu si bommai Ilaaɔ̃? I maà jɔ̀ a dĩ iju nŋɛ. Woo ce adɛi abo yaamɔ do woo tɔɔ iwɛ̃ ŋa do woo ce sakara ŋa do inɛ ŋa iyi à waa sũò inɛmɔkɔ kpaasi ŋa
do ile ŋa do ilu binɛ ŋa do woo mɔ atɛ̃ ŋa do woo yaako inɛ ŋa do woo jɛ inɛ takii ŋa a kaa ba tubu si anundya titɔ̃i Ilaaɔ̃.
Bɛɛbɛi inɛ ɡɔ nŋɛ ŋa à yɛ wo. Amma à wɛ̀ ŋɛ, nɔ à jɔ̀ ì má ŋa, nɔ ì jɛ dee dee ŋa na saabui irii Lafɛ̃ɛ Jesu Kirisi, do Hundei Ilaaɔ̃ Lafɛ̃ɛ nwa.
Inɛ ɡɔ nŋɛ ŋa à ya ni, ǹ nɛ kpãai n ce mii fei. Ntɔi, amma fei ndɛɛ si á sĩa nŋɛ. An yɔkɔ n ni, ǹ nɛ kpãai mii fei ku ce, amma n kaa n jɔ̀ n jɛ arui nkãma.
Ì ya nyi i ni ŋa, ijɛ í wɛɛi na inɔ, nɔ inɔ mɔ í wɛɛi na ijɛ. Ntɔi, amma do nŋu fei Ilaaɔ̃ á na ku kpa irii mii minji ŋau bɛ fei. Amma i ce laakai ŋa, ara kù wɛɛ na abo kaafe ŋa ku sũò. Í wɛɛi na Lafɛ̃ɛ nɔ Lafɛ̃ɛ mɔ í wɛɛi na iriɛ.
Ilaaɔ̃, nŋu iyi í jĩ Lafɛ̃ɛ hai si balɛ á jĩ awa mɔ do ɡbuɡbãɛ.
Iŋɛ i kù mà ŋa iyi ara nŋɛ í yɛi bɛi ikɔ̃ ikɔ̃i arai Kirisi? Debɛi, aa so ikɔ̃i arai Kirisi i jɔ̀ ku tɔtɔɔò abo kaafe a jɛ akã ŋa? Aawo, kaa ce.
Mà i kù mà ŋa inɛ iyi wa tɔtɔɔ do abo kaafe, aŋaò à baa à jɛ ara akãi? Si kukɔi idei Ilaaɔ̃ à ni, aŋa minjiu fei aa na a jɛ ara akã.
Bɛɛbɛ mɔi inɛ iyi í tɔtɔɔ do Lafɛ̃ɛ aŋaò à baa à nɛ lasabu akã.
I saa adɛi abo ŋa. Dulum iyi amanɛ wa ce fei ci ya má si araɛ, amma inɛ iyi wa ce adɛi abo, arai nŋu takaɛi wa dasi dulum.
Mà i kù mà ŋa iyi ara nŋɛi í jɛ bi ku wai Hundei Ilaaɔ̃ iyi í wa si ŋɛ iyi Ilaaɔ̃ í mu nŋɛ? I kù nɛ ara nŋɛ
domi à ya ŋɛi do fia iyi kù nɛ jia. Na nŋu, i jɔ̀ kucei ara nŋɛ ku jɔ̀ inɛ ŋa a mà bɛɛrɛi Ilaaɔ̃.
Ide iyi ì kɔɔm wa si tia nŋɛ, nŋui ǹ wa n jɛ nŋɛ wa bɛɛbɛi. Í sĩa inɛmɔkɔ ku maà so abo.
Amma na sakara í sĩa inɛ fei ku nɛ aboɛ, nɔ abo fei ku nɛ mɔkɔɛ.
Mɔkɔ í nɛ kú cea aboɛ mii iyi í jɔ a cea abo fei, nɔ abo mɔ ku cea mɔkɔɛ mii iyi í jɔ ku cea mɔkɔ fei.
Abo kaa yɔkɔ ku ce bɛi í bi do araɛ, domi araɛu ti mɔkɔɛi. Bɛɛbɛi mɔkɔ mɔ kaa yɔkɔ ku ceò araɛ bɛi í bi, domi nŋu mɔ araɛ ti aboɛi.
I maà ya kɔ ku sũò abo nŋɛ ŋa bii kù jɛ iŋɛ minji feii ì ɡbɔsi njɛ ì yɔɔ ŋa iyi á sĩa i jɔ̀ɔ titã ŋa si waati keeke ku ba i na ara nŋɛ i ce kutɔɔ ŋa. Nɔ si anyiɛ i tɔtɔɔ má ŋa. Bii kù jɛ bɛɛbɛ á yɔkɔ ku jɛ i kaa na i yɔkɔ i mu ara nŋɛ nɔ Seetam á na ku lɛlɛ ŋɛ.
N kù wa n fɔ iyi ihɛ̃ bɛi tilasi, amu de ǹ wa n tɔɔ ŋɛi.
Á sĩaam si bii inɛ fei í wɛɛ kaafe bɛi amu takam, amma Ilaaɔ̃ í cea inɛ fei amuaɛi, ti inɛ ihɛ̃ ikã, ti inɛ ihɔ̃ mɔ ikã.
Amma ǹ wa n sɔ̃ kaafe ŋa do jaaɔ̃ ŋa á sĩa a maa wɛɛ nŋa kaafe bɛi ǹ wɛɛ.
Amma bii a kaa yɔkɔ a mu ara nŋa, a dɛdɛ njɛ a so njɛ, domi í sĩa a so njɛ do iyi aa maa wɛɛò binɛɛ ntɔ ntɔ.
Nsɛi, inɛ ŋa iyi à so njɛ tã aŋai ǹ wa n sɔ̃ woodau ihɛ̃. Mɔkɔ ku maà kɔsi aboɛ, nɔ abo mɔ ku maà kɔ mɔkɔɛ. Amma bii à fɛ njɛ, abo ku buba ku maà so mɔkɔ titɔ̃, walakɔ ku nyi bi mɔkɔ nwoɛu. Kù jɛ amui ǹ wa n na ŋɛ woodau ihɛ̃, Lafɛ̃ɛi wa na ŋɛ.
<range>
Inɛ ŋa iyi à ɡbe aŋa mɔi ǹ wa n sɔ̃ iyi ihɛ̃, kù jɛ Lafɛ̃ɛi í fɔɔ. Bii woo dasi Jesu naanɛ ɡɔ í nɛ abo, nɔ abou kù jɛ woo dasi naanɛ, bii abou í jɛsi aŋa a maa wɛɛ, ku maà kɔsiɛ.
Bii abo ɡɔ mɔ í nɛ mɔkɔ nɔ mɔkɔu kù jɛ woo dasi Jesu naanɛ, bii í sĩaa mɔkɔu si aŋa a maa wɛɛ, ku maà kɔsiɛ.
Ǹ ni bɛɛbɛi domi Ilaaɔ̃ á yɔkɔ ku cica mɔkɔ hai dasi Jesu naanɛu na aboɛ. Bɛɛbɛ mɔi Ilaaɔ̃ á yɔkɔ ku cica abo hai dasi naanɛu na mɔkɔɛ. Nɔ á yɔkɔ ku cica ama nŋa ŋa mɔ. Bii kù jɛ bɛɛbɛ, amu ŋau, cefee ŋai aa jɛ.
Amma hai dasi Jesu naanɛu, bii í nɛ, jɔ̀ɛ ku koo. Kù jɛ tilasi i maa wɛɛò njɛ ŋa domi Ilaaɔ̃ í kpe wai ka maa wa si laakai ku sũ.
Amma bii í jɛsi i maa wɛɛ ŋa í sĩa, domi awɔ abo i kù mà bii í jɛ mɔkɔɛ á na ku ba faaba na iriɛ. Nɔ awɔ mɔ mɔkɔ i kù mà bii í jɛ aboɛ á na ku ba faaba na iriɛ.
Aɔ̃ Lafɛ̃ɛ í jilɛa inɛ fei tenɡi bii á nɛ si kuwɛɛɛ. Na nŋu, baai idei njɛ ku so baasi, í sĩa inɛ fei ku máa nɛ si kpãai kuwɛɛ bii í tako í wa wo Ilaaɔ̃ í bɛi í kpoo. Iyi ǹ jilɛa iɡbɛi inɛi Jesu ŋa bii fei mbɛ.
Bii à dasi inɛ banɡo Ilaaɔ̃ í bɛi í kpooi, lafɛ̃ɛ ku wɛɛ bɛɛbɛ. Inɛ mɔ iyi a kù dasiɛ banɡo Ilaaɔ̃ i bɛi i kpoo, lafɛ̃ɛ ku maà dɛ a dasiɛ banɡo má.
Bii à dasi inɛ banɡo wala bii a kù dasiɛ, kãmaɛ kù jɛ taale, amma woodai Ilaaɔ̃ ku jirimai í sĩa.
Inɛ fei ku leekĩ si bɛi í wɛɛ í bɛi í ɡbɔò kukpei Ilaaɔ̃.
Ì jɛ aru wo waati iyi Ilaaɔ̃ í kpeɛi? Maà ti i jɔ̀ inɔɛ ku fɔ. Amma bii ì na ì ba kpãa ɡɔ iyi aa nɛò araɛ, bɛɛɡɛ si bɛ ɡbakã.
Aru iyi Aɔ̃ Lafɛ̃ɛ í kpe í baa í jɛ inɛ iyi í nɛ araɛi na saabui Lafɛ̃ɛ. Bɛɛbɛ mɔi inɛ iyi í nɛ araɛ iyi Aɔ̃ Lafɛ̃ɛ í kpoo, lafɛ̃ɛ í baa í jɛ arui Kirisi.
À ra ŋɛi do fia hai nɛ jia. Na nŋu, i maà jɔ̀ i jɛ arui inɛ ŋa.
Iŋɛ inɛm ŋa, i jɔ̀ inɛ baa yooma fei ku leekĩ si wajui Ilaaɔ̃ si bɛi í wɛɛ wo Ilaaɔ̃ í bɛi í kpoo.
Nsɛi, iyi í jɛ ti inɛ ŋa iyi a kù tɔtɔɔ sɛ̃ɛ do inɛ ɡɔ titã, n kù nɛ ide ɡɔ iyi í jɛ woodai Lafɛ̃ɛ. Amma si bɛi Lafɛ̃ɛ í ce araarem ǹ jɛò ilu naanɛ, ǹ wa n sɔ̃ ŋɛ iyi í jɛ lasabum.
Ǹ tamaa, na wahalai waatiu ihɛ̃i á sĩa inɛ fei ku wɛɛ bɛi í wɛɛ nsɛi.
Bii ì nɛ abo, maà dɛ kpãa i fɛɛfɛɛ njɛ. Bii ì nɔ ì wɛɛ kaafe, maà dɛ abo.
Amma do nŋu fei bii ì so abo i kù ce dulum. Bii mudɛ̃ɛ mɔ í so mɔkɔ, kù ce dulum. Amma inɛ ŋa iyi à so njɛ, asoi andunya nŋai à kɔ̃ɔsi, nɔ n kù bi i yɛ bɛɛbɛ ŋa.
Inɛm ŋa, iyi ǹ wa n fɔ wee, waatiu kù sɔ má. Na nŋu, hai nsɛi inɛ iyi í nɛ abo, í sĩa ku yɛ bɛi inɛ iyi kù nɛ abo.
Nɔ inɛ iyi wa kpata ku ce bɛi inɛ iyi kù nɛ inɔ ku fɔ. Inɛ mɔ iyi wa nyaanyi ku ce bɛi inɛ iyi kù nɛ inɔ didɔ̃. Inɛ mɔ iyi wa ra nɡɔɡɔ, ku ce bɛi kù jɛ titɛɛ.
Inɛ iyi amanii andunya wa bukaataa ku maà dasi laakaɛ fei si bɛ. Ǹ wa n fɔ bɛɛbɛi si na iyi í jɔ̀ yaase bɛi andunyau ihɛ̃ í yɛ kaa kpɛ jiida má.
N kù bi nkãma ku maa bitandi ŋɛ. Inɛ iyi kù so abo, laakaɛ fei si icɛi Lafɛ̃ɛi í ya wa, í ya maa dɛ nŋu ku ce iyi á dɔ̃a Lafɛ̃ɛ si.
Amma inɛ iyi í nɛ abo, lasabuɛ si mii ndii andunya ŋai í ya wa. Mii iyi á dɔ̃a aboɛ sii í ya maa dɛ ku ce.
Laakaɛ ci ya jɛ akã. Inaabo ŋa iyi a kù nɛ mɔkɔ do mudɛ̃ɛ ŋa lasabu nŋa si idei Lafɛ̃ɛi í ya wa ku ba a jɛ dee dee si ara do si hunde. Amma inɛ iyi í nɛ mɔkɔ lasabuɛ si mii ndii andunya ŋai í ya wa. Mii iyi á dɔ̃a mɔkɔɛ sii í ya maa dɛ ku ce.
Na aranfãani nŋɛi ǹ wa n fɔ iyi ihɛ̃, kù jɛ na n dasi ŋɛ wahala, amma na n nyisi ŋɛ iyi í sĩa i ce ŋai ku ba i na Lafɛ̃ɛ ara nŋɛ mam mam.
Bii inɛ ɡɔ í yɛ ama inaaboɛ í jĩa í to abɔdɔ̃ nɔ í yɛ kù sĩa ku maa wɛɛ kaafe, nɔ í bi a ɡbaa abɔdɔ̃, kú ce bɛi í bi. Bii í ni a ɡbaa abɔdɔ̃ kù ce dulum.
Amma inɛ iyi í dasi idɔ dim dim bii kù jɛ do tilasi ɡɔ, bii í jilɔɔ si ama inaaboi nŋu ku maà so mɔkɔ, mii jiidai í lasabu.
Bɛɛbɛ mɔi inɛ iyi í jɔ̀ à ɡba ama inaaboɛ abɔdɔ̃ mii jiidai í ce, amma inɛ iyi í kɔ a ɡba titɛɛ abɔdɔ̃ nŋui í ce í re.
À dĩ aboi si mɔkɔɛ bii mɔkɔɛ í wɛɛ si hunde, amma bii mɔkɔu í ku, abou í nɛ araɛ ku so mɔkɔ titɔ̃ iyi í bi, lafɛ̃ɛ de kú jɛ woo dasi Jesu naanɛ.
Amma si lasabum, bii abou í bubaɛ jaaɔ̃, inɔ didɔ̃ɛ á la ku re. Nɔ ǹ tamaa Hundei Ilaaɔ̃i í sɔ̃m ideu ihɛ̃.
Nsɛi si idei mii iyi à ceò kuwee ǹ lɔ si. Ntɔi awa fei à nɛ kumà si bɛi ì fɔ ŋa. Kumà í ya jɔ̀ inɛ ku nɛ faaui, amma kubi í ya sobi inɛ.
Bii inɛ ɡɔ í tamaa nŋu í mà nɡɔɡɔ, kù mà nkãma titã si bɛi í jɔ.
Amma inɛ iyi í bi Ilaaɔ̃, Ilaaɔ̃ í mà lafɛ̃ɛ.
Iyi í jɛ ti idei iŋai kuwee si bii ì waa bee mà í sĩa i ya ŋɔɔ ŋa. Awa à mà iyi iwɛ̃ kù jɛ nɡɔɡɔ si andunya. À nɔ à mà iyi Ilaaɔ̃ nŋu akãi í wɛɛ.
Ntɔ ntɔ, iwɛ̃ nkpɔ do lafɛ̃ɛ nkpɔi í wa lele do si ilɛ. Amma baa do iyi inɛ ŋa à waa tɔɔ iwɛ̃ nkpɔ nkpɔ,
bi tu wa Ilaaɔ̃ akãi í wɛɛ. Nŋui í jɛ Baaba, hai bi tɛɛi mii fei wa naa. Na iriɛi awa à nɔ à wɛɛ. Lafɛ̃ɛ akã mɔi í nɔ í wɛɛ. Nŋui í jɛ Jesu Kirisi, hai bii mii fei wa ceò. Do saabuɛi à nɛò kuwɛɛ.
Amma kù jɛ inɛ feii í mà iyi bɛ. Hee nsɛi inɛ ɡɔ ŋa iyi à tako à nɛ dɔɔnɛi iwɛ̃ ku tɔɔ à waa ŋɔ iŋau bɛi ijɛi kuwee, nɔ idɔ nŋa wa yɛ taale nŋa na ɡbuɡbã hai nɛ nŋa.
Kù jɛ ijɛi á bɔò wa bi Ilaaɔ̃. Bii à jɛ, kaa kɔ̃ɔ nwa si nɡɔɡɔ, bii a kù nɔ a kù jɛ, kaa jɔ̀ ka kua nɡɔɡɔ.
Amma i ce laakai ŋa ku ba ara ku nɛ nŋɛ ku maà dasi inɛ ɡɔ ŋa dulum.
Bii nsɛi, awɔ iyi ì nɛ kumà ì buba ì waa jɛ ilei iwɛ̃, inɛ iyi kù nɛ ɡbuɡbã, bii í yɛɛ bɛ, nŋu mɔ á nɛ wɔɔkɔ ku jɛ ijɛi kuweeui baa bii idɔɛ wa yɛò taaleɛ.
Nɔ do saabui kumàɛ kpaasiɛu ku ce nfe, nŋu mɔ iyi Kirisi í ku na iriɛ.
Bii ì waa cea kpaasi hai nɛ ɡbuɡbã nŋɛ ŋa dulum bɛɛbɛ ŋa nɔ ì waa mɛɛ ŋa si idɔ nŋa ŋa, Kirisi takaɛi ì waa cea dulum ŋa.
Na nŋu, bii iŋai á jɔ̀ kpaasim ɡɔ ku dasi kurara, n kaa n ŋɔ iŋa má ajɔ kãma ku ba n maà n dasiɛ kurara.
N kù nɛ aram nii? N kù jɛ woo bɛi? N kù yɛ Jesu Lafɛ̃ɛ nwai? I kù jɛ isoi icɛm iyi ǹ cea Lafɛ̃ɛ ŋai?
Baa bii inɛ ɡɔ ŋa à kɔ ku màm bɛi woo bɛ, ǹ jɛ woo bɛ bi tu ŋɛ, domi iŋɛi ì jɛ sɛɛda iyi wa nyisi iyi amuu woo bɛi Lafɛ̃ɛi ntɔ ntɔ.
Inɛ ŋa iyi à waa wusɛm, ide iyi an jɛ nŋa wee.
A kù nɛ kpãa ka jɛ nɔ ka mɔi?
A kù nɛ kpãa ka nɛ abo woo dasi Jesu naanɛ iyi á si wa bɛi woo bɛ ɡɔ ŋa à waa cei? Bɛi ifɔi Lafɛ̃ɛ ŋau do Sefaa Piɛɛ?
Mà amu do Baanabasi awa akãi a kù nɛ kpãai a ya na wa ijɛ, í ɡbe ka ce icɛ?
Inɛ kãma kaa bɔ ikoi iɡũ do fiai nŋu takaɛ. Inɛ kãma kaa lɔ jĩi ndii rezɛ̃ɛ iyi kù jɛ isoɛ. Nɔ inɛ kãma kaa maa deɡbe mɛɛmu ɡaa iyi kù waa mɔ amɔɛ.
Kù jɛ do bisii amanɛ nŋu akãi ǹ wa n fɔò ideu ihɛ̃. Ide akãui do iyi woodai Moizi wa fɔ.
Moizi í kɔ si tiai woodaɛu í ni, i maà ti i dĩ ɡɛlɛi kɛtɛ iyi wa jojo si bilee wa nya yɔyɔɛ. Na kɛtɛ ŋai Ilaaɔ̃ í fɔ iyi bɛ ba.
Mà na iri nwai wa fɔ ideu. Oo, na iri nwai à kɔɔ, domi í sĩa woo loɡoo do inɛ iyi wa kpokpo aŋa fei a maa cɔ kpãai ikpɛ̃ nŋa.
Ide iyi à sɔ̃ ŋɛ í yɛi bɛi idei Hundei à ɡbɛ̃ nŋɛ. Debɛi, bii ì mu nwa sɔndai ara ŋa, aa jɔ̀ ku la nŋɛi?
Bii inɛ ɡɔ ŋa à nɛ kpãaɛ bi tu ŋɛ, awa mɔ ni a kù re ŋa? Amma a kù ceò kpãau icɛ si ŋɛ. À temua si fei ndɛɛ ku ba ka maà ti ka dĩ kpãai laabaau jiidai Kirisi.
I kù mà ŋa iyi inɛ ŋa iyi à waa ce icɛ kpasɛ̃i Ilaaɔ̃, bɛi à ya ba ijɛ nŋa? Inɛ ŋa mɔ iyi à jɛ woo wee ŋa, si kuweeu bɛi à ya ba mii ku jɛ nŋa.
Bɛɛbɛ mɔi Lafɛ̃ɛ í jilɔɔ si inɛ ŋa iyi à waa sisi laabaau jiidau aŋa mɔ a ba ijɛ nŋa si bɛ.
Amma n kù ceò kãmaɛ icɛ. N kù nɔ n kù wa n kɔ iyi ihɛ̃ ku ba a ceem bɛɛbɛ. Ǹ ɡbasi n kú do iyi ide iyi ǹ wa n tɔɔò fufuu ihɛ̃ á ce nfe.
N kù wa n tɔɔ fufu si na iyi í jɔ̀ ǹ wa n sisi laabaau jiida. Amma tilasii bi tom n coo. Nɔ ijuukpãi á jɛ titom bii n kù waazo ideu.
Bii do idɔɔbim nii ǹ wa n coo, ǹ nɛ kpãai n ba riba. Amma tilasi ǹ nɛ ku ceɛ mɔm nii domi Ilaaɔ̃i í dasim.
Debɛi, yoomai í jɛ ribam. Ribam nii í jɛ n waazo laabaau jiidai Kirisi, ku maà ti ku jɛ do idei fia nɔ n maà n ti n ce icɛ do kpãa iyi ǹ nɛ.
Ǹ nɛ aram, n kù jɛ arui inɛ kãma. Amma do nŋu fei ǹ ce aram arui inɛ fei ku ba n fa inɛ nkpɔ n naaò wa bi Kirisi.
Bi Zuifu ŋa ǹ baa ǹ jɛ bɛi Zuifu, ku ba n fa ŋa wa. Inɛ ŋa mɔ iyi à waa jirima wooda ǹ jɛ inɛ akã nŋa ku ba n fa ŋa wa baa bii amu takam n kù wa si awɔi wooda.
Bi inɛ ŋa iyi a kù nɛ wooda ǹ jɛ inɛ akã nŋa ku ba n fa ŋa wa. Kù jɛ n kù wa n jirima woodai Ilaaɔ̃, domi ǹ wa n too woodai Kirisi.
Bi inɛ ŋa iyi a kù nɛ ɡbuɡbã amu mɔ n ce bɛi inɛ iyi kù nɛ ɡbuɡbã ku ba n fa ŋa wa. Ǹ ce bɛi inɛ fei í yɛ ku ba ɡɔɡɔ nŋa ŋa a ba faaba, baa bii bɛirei.
Ǹ wa n ce fei ndɛɛi ku ba kuwee iyi laabaau jiidau í nɛ n basi ikpɛ̃.
Iŋɛ fei ì mà ŋa si ɡaasai kusɛi inɛ feii í ya sɛi amma inɛ akãi í ya ba ribaɛ. Na nŋu, i hanya ku ba i ba ribaɛ ŋa.
Woo ce ɡaasai kusɛi ŋa à ya maa mu ara nŋai si fei ndɛɛ. À waa ce bɛɛbɛ ku ba a ba fulai wua ŋa iyi á ɡbɛ nɔ ku wɔ. Amma awa à waa cei ku ba ka ba iyi ci ya tã.
Na ŋɔi í ce ǹ wa n sɛi bɛi inɛ iyi í nɛ mii iyi wa lele. Ǹ wa n jabu amma kù jɛ si nɡbɛ.
Ǹ wa n wahala aram ntɔ ntɔ ku ba n kãmiaɛ nɔ n maà n ti n jɛ inɛ iyi aa na a lele awɔ nɡbɛ waati iyi ǹ cea inɛ ŋa waazo ǹ tã.
Iŋɛ inɛm ŋa, ǹ bi i mà ŋa iyi si waatii Moizi, bala nwa ŋau fei kudũi ijĩui à too nɔ aŋa fei à kua tenkuu do isɛ.
Kudũi ijĩu ku too do tenkuu ku kua í yɛi bɛi à dasi ŋa inyi nɔ à baa à jɛ mɔcɔi Moizi ŋa.
Nɔ aŋa fei ijɛ dimi akã ɡɔi à jɛ. Ijɛu hai bi Ilaaɔ̃i í naa.
Nɔ aŋa fei inyi dimi akãi à mɔ. Inyiu Ilaaɔ̃i í jɔ̀ í fita hai si kuta. Kutau í ya maa too ŋai. Nɔ Kirisii í jɛ kutau.
Do nŋu fei, Ilaaɔ̃ í jɔ̀ inɛ nkpɔ nŋa í ku si ɡbabua si na iyi í jɔ̀ daa nŋa ku sĩaa si.
Nsɛi, mii ŋau bɛi í jɛ nwa yaase ku ba ka maà nɛ binɛ laalɔ ŋa bɛi aŋa mɔ.
Nɔ i maà ya tɔɔ iwɛ̃ ŋa bɛi ɡɔɡɔ nŋa ŋa à ce. Ì mà ŋa iyi à kɔ idei iwɛ̃ ku tɔɔ nŋa à ni, inɛ ŋau à buba à jɛ à mɔ, nɔ à dede à waa jojo.
Ka maà ya ce adɛi abo kaafe bɛi ɡɔɡɔ nŋa ŋa à ce, nɔ amanɛ dubu kɔnfia do mɛɛta (23.000) í ku si ajɔ akã.
Ka maà ya ka cɔ laakai Ilaaɔ̃ bɛi í to bɛi ɡɔɡɔ nŋa ŋa à ce, nɔ njo ŋa à kpa si ŋa inɛ nkpɔ.
Ka maà ɡbaɡba bɛi ɡɔɡɔ nŋa ŋa à ce, nɔ amalekai iku í kpa ŋa.
Mii ŋau bɛi í ba ŋa bɛi yaase, nɔ à kɔɔ ku ba ka ce laakaii ara nwa, awa iyi à wɛɛ si waatii ankãanyiu ihɛ̃.
Na nŋu, inɛ iyi í tamaa nŋu wa leekĩ dim dim ku jɔ̀ ku ce laakaii araɛ, ku ba ku maà ti ku cuku.
I kù yɛ dimii laakai ku cɔ ɡɔ ŋa iyi kù jɛ dimi iyi inɛ fei í ya yɛ. Ilaaɔ̃ ilu naanɛ kaa jɔ̀ a cɔ laakai nŋɛ ku re zaka bɛi aa yɔkɔ i temuaò ŋa. Amma si laakai ku cɔ baa yooma fei í ya nyi ku ce bi ku fita má ku ba i yɔkɔ temua ŋa.
Na nŋu kpaasim ŋa, i saa iwɛ̃ ku tɔɔ ŋa.
Ǹ wa n ba ŋɛ ide ku fɔi bɛi ilu laakai ŋa. I jɔ̀ i ce lasabu si iyi ǹ wa n fɔ ŋa.
Si ijɛi Lafɛ̃ɛ, kɔɔfu iyi à ya ka so ka saabuò Ilaaɔ̃ wa nyisi iyi à nɛ ikpɛ̃ si njɛi Kirisi. Nɔ pɛ̃ɛ iyi à ya ka so ka buu wa nyisi iyi à nɛ ikpɛ̃ si arai Kirisi, mà irei.
Si na iyi í jɔ̀ awa fei pɛ̃ɛ akãui à jɛ, nŋui í jɔ̀ baa do iyi à kpɔ fei à jɛ ara akã, domi awa fei à ba ikpɛ̃ nwa si pɛ̃ɛ akãu.
I cɔ inɛi Izirɛli ŋa. Inɛ ŋa iyi à waa jɛ ijɛi kuwee, à nɛ ikpɛ̃ si bi ku weeu, mà irei.
Debɛi, mii ǹ wa n fɔ. N kù ni iŋa iyi à ya ceò kuwee í jɛ nɡɔɡɔ. N kù nɔ n kù ni iwɛ̃u takaɛ mɔ í jɛ nɡɔɡɔ.
Aawo, amma ǹ wa n fɔi ǹ ni kuwee iyi woo tɔɔ iwɛ̃ ŋau à ya ceu, inɛi inɔɔko ŋai à ya cea, kù jɛ Ilaaɔ̃. Nɔ wee n kù bi i nɛ ikpɛ̃ do inɛi inɔɔko ŋa.
Iŋɛ iyi ì ya jɛ ijɛi Lafɛ̃ɛ ŋa nɔ i mɔ mii iyi í wa si kɔɔfuɛ ŋa, i kaa nyi i sinda i ŋɔ iŋa iyi à ceaò inɛi inɔɔko ŋa kuwee má ŋa nɔ i mɔ mii iyi í wa si kɔɔfu nŋa ŋa.
À bi ka dede iɡui Lafɛ̃ɛi? À roo ɡbuɡbãi?
Inɛ ɡɔ nŋɛ ŋa à ya ni, ǹ nɛ kpãai n ce mii fei. Ntɔi, amma fei ndɛɛ si á sĩa nŋɛ. Ntɔ ntɔ, ì nɛ kpãai i ce mii fei ŋa, amma fei ndɛɛ kaa mua inɛ ɡbuɡbã.
Inɛ kãma ku maà dɛdɛ aranfãanii nŋu takaɛ amma ku dɛdɛ ti inɛ mmu ŋa.
Kukɔi idei Ilaaɔ̃ wa fɔ í ni, ilɛ do mii iyi í wa si fei ti Aɔ̃ Lafɛ̃ɛi. Na nŋu, iŋa iyi à waa ta aja fei i ŋɔ ŋa, i maà bee ide kãma ŋa ku ba idɔ nŋɛ ku maà yɛ taale nŋɛ.
<range>
Bii hai dasi Jesu naanɛ ɡɔ í kpe ŋɛ ku jɛ, bii ì dasi idɔ i koo ŋa, mii iyi à na ŋɛ fei, i jɛ ŋa, i maà ya bee ide kãma ŋa ku ba idɔ nŋɛ ku maà yɛ taale nŋɛ.
Amma bii inɛ ɡɔ í sɔ̃ ŋɛ í ni, iyi ihɛ̃ à ceò kuweei, i maà ŋɔ ŋa na inɛ iyi í sɔ̃ ŋɛu idɔɛ ku maà yɛ taaleɛ.
Kù jɛ na idɔi iŋɛ taka nŋɛ, amma na ti inɛ iyi í sɔ̃ ŋɛui. Ntɔ ntɔ, idɔi inɛ ɡɔ kaa yɛ taalei ara ku nɛm.
Bii ǹ saabu Ilaaɔ̃ si ijɛ, inɛ kãma kù nɛ kpãa ku yɛ taalem na ijɛu iyi ǹ saabuò Ilaaɔ̃ tã.
Na nŋu, bii ì jɛ ì waa mɔ ŋa, walakɔ bii ì waa ce nɡɔɡɔ ŋa i ce fei ndɛɛ ku ba inɛ ŋa a mà bɛɛrɛi Ilaaɔ̃.
I ce kuwɛɛ nŋɛ do yaase bɛi i kaa dasiò inɛ kãma kurara ŋa, hai Zuifu ŋa do Gɛrɛki ŋa hee do inɛi iɡbɛi Ilaaɔ̃ ŋa fei.
I sisim ŋa. Amu takam ǹ wa n ce kookaai ku ba kucem ku dɔ̃a inɛ fei si, si mii baa yooma fei. N kù wa n dɛ aranfãanii amu takam, í ɡbe ti zamaa iyi í ɡbe fei ku ba a ba faaba.
I sisiim ŋa bɛi amu takam ǹ wa n sisi Kirisi.
Ǹ wa n saabu ŋɛ do iyi ì ya maa ye ɡiɡiim si fei ndɛɛ ŋa, do si bɛi ì mu cio iyi ǹ kɔ ŋɛ siu dim dim ŋa.
Amma ǹ bi i mà ŋa iyi Kirisii í jɛ inɛ nɡboi inɛmɔkɔ baa yooma fei, inɛmɔkɔ mɔi í jɛ inɛ nɡboi aboɛ, Ilaaɔ̃ mɔi í jɛ inɛ nɡboi Kirisi.
Inɛmɔkɔ iyi wa ce kutɔɔ walakɔ walii fei, bii í bii iriɛ kù waa nyisi bɛɛrɛi inɛ nɡboɛ.
Amma inaabo iyi wa ce kutɔɔ walakɔ walii fei, bii kù bii iriɛ, kù waa nyisi bɛɛrɛi inɛ nɡboɛ. Í yɛi bɛi inaabo iyi à ɡboɡoo iriɛ.
Bii inaabo kù waa bi manɡo ku we, ku ɡboɡoo iriɛ. Amma bii iri ku ɡboɡoou í jɛaa anyɔ, ku we manɡo.
Kù sĩa inɛmɔkɔ ku bii iriɛ domi Ilaaɔ̃ í takaɛ ku jɔɔ nɔ ku nyisi amboeɛ, amma inaabo, amboei inɛmɔkɔi wa nyisi,
domi hai si kutaka inɛmɔkɔ kù fita hai si inaabo, amma inaaboi í fita hai si inɛmɔkɔ.
Bɛɛbɛ mɔi a kù taka inɛmɔkɔ na inaabo amma à taka inaaboi na inɛmɔkɔ.
Na nŋu, na irii amaleka ŋa í sĩa inaabo ku we manɡo ku nyisi iyi nŋu wa sũa mɔkɔi nŋu iri ilɛ.
Amma do nŋu fei si wajui Lafɛ̃ɛ inɛ ɡɔ kaa yɔkɔ ku ni nŋu í nɛ ɡbuɡbã nŋu ku ce kuwɛɛi nŋu ikã, domi inaabo í nɛ bukaatai inɛmɔkɔ, inɛmɔkɔ mɔ í nɛ bukaatai inaabo.
Bɛi à nya inaabo hai si inɛmɔkɔ, bɛɛbɛ mɔi à bí inɛmɔkɔ hai bi inaabo, amma Ilaaɔ̃i wa ce fei ndɛɛ.
Iŋɛ taka nŋɛ i lasabu ŋa. Í sĩa inaabo ku tɔɔ Ilaaɔ̃ hai we manɡo?
Iŋɛ taka nŋɛ i kù mà ŋa iyi anyɔi bii inɛmɔkɔ í nɛ ntoi iri sisɔ?
Amma bii ntoi irii inaabo í sɔ, boodai. À muaa ntoi iriɛi ku jɛ bɛi fuuɡɛsɛ.
Bii inɛ ɡɔ wa bi ku ba wa kakɔɔ ku ce si ideu bɛ, amu de ǹ wa n fɔ iyi si inɔ nwa do si iɡbɛi inɛi Ilaaɔ̃ ŋa a kù nɛ dɔɔnɛ mmu ɡɔ ma.
Ide iyi an sɔ̃ ŋɛ nsɛi, n kaa n saabu nŋɛ si, domi á sĩa kutɔtɔɔ nŋɛ ŋau ku mu nŋɛ ɡbuɡbãi wo, amma wee nsɛi wa kɛkɛ ŋɛi.
Sinte, à sɔ̃m à ni bii ì tɔtɔɔ ŋa inɛ ɡɔ ŋa à wa si inɔ nŋɛ iyi iŋɛò ŋa i ci ya nɛ anu akã. Nɔ ǹ tamaa ntɔi.
Ntɔ ntɔ, kù nɛ bɛi á ce iyi njɛ ku fɛɛfɛ kù wa si anini nŋɛ, ku baa mà inɛ ŋa iyi à jɛ ti ntɔ.
Bii ì tɔtɔɔ ì waa jɛ ŋa, ì ya tamaa bɛi ijɛi Lafɛ̃ɛi ì waa jɛ ŋa amma iboi,
domi bii ì buba ŋa ɡbakã, inɛ fei í ya maa saasai ku jɛ sɔndaɛ iyi í naaò wa, nɔ a jɔ̀ inɛ ɡɔ ŋa do ari, nɔ inɛ ɡɔ ŋa à jɛ à mɔ hee atɛ̃ ku kpa ŋa.
I kù nɛ kpasɛ̃i ara nŋɛ bii aa jɛ i mɔ ŋai? Mà ì bi i donda iɡbɛi inɛi Ilaaɔ̃ ŋa, nɔ i dasi ilu are ŋa anyɔ ŋai? Bɛirei an ni nŋɛ. N saabu ŋɛ? Aawo, n kaa n saabu ŋɛ si nŋu bɛ.
Ide iyi ǹ ɡba hai bi Lafɛ̃ɛ ǹ kɔ ŋɛ si wee. Idũ ajɔ iyi à so Lafɛ̃ɛ Jesu à daa inɛ ŋa si awɔ í so pɛ̃ɛ
í saabu Ilaaɔ̃, nɔ í bububuɛ. Nɔ í ni, iyi ihɛ̃i í jɛ aram iyi ǹ na na iri nŋɛ. I ya ce iyi ihɛ̃ i maa yeò ɡiɡim ŋa.
Bɛɛbɛ mɔi, iyi à jɛ à tã, í so kɔɔfu í ni, kɔɔfuu ihɛ̃i í jɛ akabuu titɔ̃i Ilaaɔ̃ iyi í dĩ do njɛm. Waati iyi ì waa mɔ do kɔɔfuu ŋa fei, i ya coo i maa yeò ɡiɡim ŋa.
Waati kãma iyi ì waa jɛ pɛ̃ɛu nɔ ì waa mɔ do kɔɔfuu ŋa fei, ikui Lafɛ̃ɛi ì waa sisi ŋa hee koo nyiò wa.
Na nŋu, inɛ iyi í jɛ pɛ̃ɛi Lafɛ̃ɛ walakɔ í mɔ do kɔɔfuɛ, nɔ kuwɛɛɛ kù jɛ dee dee, í raraa arai Lafɛ̃ɛ do njɛɛi.
Na nŋu, inɛ fei ku wusɛ araɛ ku bɛi ku jɛ pɛ̃ɛu, nɔ ku mɔ do kɔɔfuu.
Ntɔ ntɔ, bii ì jɛ nɔ ì waa mɔ ŋa nɔ i kù mà ŋa iyi arai Kirisii, ì waa soa ara nŋɛ taalei si kujɛ do si kumɔ nŋɛ.
Ŋɔi í jɔ̀ inɛ nkpɔ nŋɛ wa ce bɔ̃ɔ nɔ ɡɔɡɔ ŋa à jɛ mɔnɡɔ ŋa, ɡɔɡɔ ŋa mɔ à ku.
Bii à kiiti ara nwa do ntɔ, Ilaaɔ̃ kaa kiiti wa má.
Amma bii Lafɛ̃ɛ í kiiti wa, í ya jɔ̀ ka baa si kpãa jiidai ku ba ku maà yɛ taale nwa do inɛi andunya ŋa ajɔ.
Na nŋu, iŋɛ inɛm ŋa, bii ì waa tɔtɔɔ ku ba i jɛ ŋa, i jɔ̀ i ya deɡbe njɛ.
Bii ari wa kpa inɛ ɡɔ, ku jɛ sɔndaɛ kpasɛ̃ ku ba i maà na i so taale si kutɔtɔɔ nŋɛ. Ide iyi í ɡbe, an ce ŋɛ cioɛ bii ǹ na ǹ to wa.
Nsɛi, iŋɛ inɛm ŋa, iyi í jɛ idei amua ŋa iyi Hundei Ilaaɔ̃ wa mu nwa, ǹ bi i mà ntɔɛ ŋa.
Ì mà ŋa, waati iyi i kù mà Ilaaɔ̃ ŋa à ya maa fa ŋɛi si kpãai iwɛ̃ dekĩ ŋa ku tɔɔ.
Na ŋɔi í jɔ̀ ǹ wa n bi i mà ŋa, inɛ kãma iyi í jɔ̀ Hundei Ilaaɔ̃ wa ɡbãa fei kaa yɔkɔ ku ni à ceekpe Jesu. Nɔ inɛ ɡɔ kaa yɔkɔ ku ni Jesui í jɛ Lafɛ̃ɛ, bii kù jɛ Hundei Ilaaɔ̃i wa ɡbã lafɛ̃ɛ.
Amua ikã ikãi í wɛɛ, amma Hunde akãui wa kpɛ̃ ŋa.
Icɛ ikã ikãi í wɛɛ, amma Lafɛ̃ɛ akãi à waa cea.
Gbuɡbãi Ilaaɔ̃ wa ce icɛ si inɛ fei ikã ikã, amma Ilaaɔ̃ akãui wa mua inɛ fei ɡbuɡbã iyi á ceò icɛ baa yooma fei.
Í na inɛ fei amua iyi wa nyisi iyi Hundeɛ wa ce icɛ siɛ nɔ ku ceò icɛ na aranfãanii inɛ fei.
Hundei Ilaaɔ̃i í ya mua inɛ ɡɔ ŋa amua a muaò inɛ ŋa bisi, nɔ Hunde akãui í ya mua inɛ ɡɔ ŋa mɔ amua a fɔ ide do kumà.
Hunde akãui í ya mua inɛ ɡɔ ŋa ɡbuɡbãi naanɛ ku dasi, nɔ ku mua inɛ ɡɔ ŋa ɡbuɡbã a jɔ̀ bɔ̃ɔ ŋa a ba iri.
Bɛɛbɛ mɔi Hunde akãu í ya mua inɛ ɡɔ ŋa ɡbuɡbã a ceò maamaake ŋa, nɔ ku cea inɛ ɡɔ ŋa amua a ceò walii, nɔ ku mua inɛ ɡɔ ŋa mɔ bisi a mà bii í jɛ mii iyi inɛ ɡɔ wa ce do Hundei Ilaaɔ̃i wala bii í jɛ do hunde mmu ɡɔi. Í ya jɔ̀ inɛ ɡɔ ŋa a fɔ ide do fee ŋa iyi a kù waa ɡbɔ, nɔ ku mua inɛ ɡɔ ŋa mɔ bisi a tusɛò ideu.
Amma Hunde akãui wa ce fei ndɛɛ. Wa mua inɛ fei amua ikã ikã bɛi í bi.
Kirisi í yɛi bɛi ara akã do ikɔ̃ nkpɔ nkpɔ. Arau akãi baa bii í nɛ ikɔ̃ nkpɔ nkpɔ,
domi Hunde akãi à da nwa si ku ba awa fei ka jɛ ara akã, hai Zuifu ŋa hee do dimi mmu ŋa, hai aru ŋa hee do inɛ ŋa iyi a nɛ ara nŋa. Nɔ bi Hunde akãui awa fei à waa mɔ.
Kù jɛ ikɔ̃ akãi ara í nɛ, amma nkpɔ nkpɔi.
Baa bii isɛ í fɔ í ni, si bɛi n kù jɛ awɔ n kù wa si ara, do nŋu fei, í wa si ara.
Baa bii itĩ í ni, si bɛi n kù jɛ iju n kù wa si ara, do nŋu fei nŋu mɔ í wa si ara.
Bii arau fei í jɛ iju, bɛirei á ce ku ɡbɔ ide. Walakɔ bii fei ndɛɛ í jɛ itĩ, bɛirei á ce ku ɡbɔ inúnu.
Amma ntɔ ntɔ Ilaaɔ̃ í dasi ikɔ̃ ikã ikã fei si arai bɛi í bi.
Bii ara kù nɛ ikɔ̃ ikɔ̃ kaa ce.
Na nŋu, ikɔ̃ nkpɔ nkpɔi í wɛɛ, amma arau akãi.
Iju kaa yɔkɔ ku sɔ̃ awɔ ku ni nŋu kù nɛ bukaataɛ. Iri mɔ kaa yɔkɔ ku sɔ̃ isɛ ku ni nŋu kù nɛ bukaataɛ.
Iyi í re mɔm, baa ikɔ̃i ara ŋa iyi à ya ni a kù nɛ ɡbuɡbã, ara í nɛ bukaata nŋa jiida.
Nɔ ikɔ̃ ŋa iyi à nɛ anyɔ si ara, à ya ka ɡbɔ nŋa ku re. Iyi a kù jɔ ka maa kpe iri nŋa, aŋai à ya ka ɡbɔa ku re.
Amma ikɔ̃ ŋa iyi à ɡbe iyi a kù nɛ anyɔ, a kù nɛ bukaatai ka ɡbɔ nŋa bɛɛbɛ. Ilaaɔ̃ í ce ara bɛɛbɛi ku ba ikɔ̃ ŋa iyi a kù nɛ bɛɛrɛ ŋau ka jirima ŋa ku re.
Í cooi ku ba ara ku maà fɛɛfɛɛ njɛ, amma ikɔ̃ ikã ikã ŋau fei a maa ɡbɔa njɛ.
Bii ikɔ̃i ara ɡɔ í ba wahala, aŋaò iyi à ɡbe ŋau feii à ya ɡbɔ ara kurou ajɔ. Bɛɛbɛ mɔi bii à saabu ɡɔɡɔ, aŋaò iyi à ɡbe ŋau fei à ya nɛ inɔ didɔ̃i ajɔ.
Nsɛi iŋɛ fei ì jɛ arai Kirisi nɔ inɛ baa yooma nŋɛ fei í jɛ ikɔ̃ ikã ikãɛ.
Bɛɛbɛi, si iɡbɛi inɛi Jesu ŋa Ilaaɔ̃ í tako í cica inɛ ɡɔ ŋa à jɛ woo bɛ ŋa, minjisia walii ŋa, mɛɛtasia mɔ woo kɔ inɛ ŋa si cio. Si anyii nŋu nɔ í cea inɛ ɡɔ ŋa amuai maamaake ŋa ku ce, inɛ ɡɔ ŋa mɔ à nɛ amuai bɔ̃ɔ ŋa ku faaba, inɛ ɡɔ ŋa mɔ à nɛ amuai inɛ ŋa ku sobi, inɛ ɡɔ ŋa mɔ à nɛ amuai inɛ ŋa ku cuaò, nɔ inɛ ɡɔ ŋa mɔ aa yɔkɔ a fɔ fee ŋa iyi a kù waa ɡbɔ.
Kù jɛ aŋa feii à jɛ woo bɛ ŋa, walakɔ walii ŋa, walakɔ woo kɔsi cio ŋa. Kù nɔ kù jɛ aŋa feii à nɛ amuai maamaake ŋa ku ce
walakɔ amuai bɔ̃ɔ ŋa ku faaba. Aŋa fei sisi à nɔ à nɛ amuai fee ŋa iyi a kù waa ɡbɔ ku fɔ, walakɔ ideu ku tusɛ.
Amma i hanya i dɛ amua ŋa iyi à re do bɛɛrɛ ŋa. Iyi í re mɔm, an nyisi ŋɛ kpãa iyi í re fei ndɛɛ.
Baa bii ǹ wa n fɔ ide do feei amanɛ ŋa ikã ikã do ti amaleka ŋa nɔ n kù nɛ kubi, ǹ yɛi bɛi isɔ iyi à waa cã walakɔ bɛi londi.
Baa bii ǹ nɛ amuai walii ku ce, nɔ ǹ mà asiiu fei nɔ ǹ nɛ kumà fei, baa bii ǹ dasi Ilaaɔ̃ naanɛ hee bɛi an yɔkɔ n jɔ̀ ɡeete ku tekĩ, bii n kù nɛ kubi, n kù jɛ nɡɔɡɔ.
Baa bii ǹ kpɛ̃a ilu are ŋa amanim fei, nɔ baa bii ǹ jɔ̀ à sɔ̃ aram bɛi iŋai kuwee, bii n kù nɛ kubi, n kaa n ba riba.
Kubi í ya temua, í ya nɔ ku ce mii jiida, ci ya ja iɡu, ci ya so araɛ lele, nɔ ci ya jɛ ilu faau.
Kubi ci ya ce mii ɡɔ iyi kù jɛ dee dee, nɔ ci ya dɛ aranfãanii nŋu akã. Inɛ iyi í nɛ kubi idɔɛ ci ya kɔ̃ ɡbãa ɡbãa, nɔ ci ya jilɛ idei taale si idɔɛ.
Inɛ iyi í nɛ kubi ci ya wɛɛò inɔ didɔ̃ si mii iyi kù jɛ dee dee, í ɡbe si mii iyi í jɛ ntɔ.
Kubi ci ya mɔnɡɔ nkãma. Naanɛ ku dasiɛ do kpãa ku cɔɛ do temuaɛ ci ya tã.
Kubi ci ya nɛ kɔɔ. Amma walii ku ce á na ku kpa iri, fee ikã ikã ku fɔ á na ku tã, nɔ kumài amanɛ mɔ á na ku tã.
Mii ŋau à na ku kpa iri si na iyi í jɔ̀ kumà nwa do walii ku ce nwa, ɡɔɡɔɛ kù kɔ̃.
Amma waati iyi mii iyi í kɔ̃ á naa, waati bɛɛbɛi, iyi kù kɔ̃ á nɛ.
Waati iyi ǹ wɛɛ keeke, ǹ ya n maa n fɔ idei bɛi ama keeke, nɔ n maa n ce laakai bɛi ama keeke, nɔ n maa n lasabu bɛi ama keeke, amma nsɛi iyi ǹ ce inɛ nɡbo ǹ jɔ̀ daai ama.
Iyi à waa yɛ nsɛi í yɛi bɛi mii iyi à waa hɔ̃nnɛ bari bari si isɔ fũfũ, amma ajɔ wa naa iyi aa ka yɛ ijuò iju. Iyi ǹ mà si nsɛi kù kɔ̃, amma waati nŋu an màa sãa sãa bɛi Ilaaɔ̃ í màm.
Nsɛi mii mɛɛtau ihɛ̃i í wɛɛ. Mii ŋau wee, naanɛ ku dasi, do kpãa ku cɔ, do kubi. Amma kubi í re ŋa.
Na nŋu, kubii í sĩa i dɛdɛ ŋa. Nɔ i dɛ amua ŋa iyi Hundei Ilaaɔ̃ wa mu nwa, iyi í re mɔm nŋui í jɛ walii ku ce.
Inɛ iyi wa fɔ ide do fee iyi kù waa ɡbɔ, Ilaaɔ̃i wa ba ide ku fɔ, kù jɛ amanɛ, domi inɛ ɡɔ kù waa ɡbɔ ideɛ. Amma idei asiii wa fɔ do ɡbuɡbãi Hundei Ilaaɔ̃.
Amma inɛ iyi wa ce walii amanɛ ŋai í ya ba ide ku fɔ. Í ya jɔ̀ a leekĩ si naanɛ ku dasi dim dim, nɔ ku mu nŋa ɡbuɡbã, nɔ ku tũ inɔ nŋa.
Inɛ iyi wa fɔ ide do fee iyi kù mà, naanɛ ku dasii nŋu takaɛi wa mua ɡbuɡbã. Amma walii, inɛi iɡbɛi Jesu ŋai wa mua ɡbuɡbã.
Á dɔ̃ɔm si bii iŋɛ fei ì waa fɔ ide do fee ŋa iyi i kù waa ɡbɔ ŋa, amma iyi ǹ wa n bi wa re, nŋui í jɛ i ya maa ce walii ŋa. Ǹ ni bɛɛbɛi si na iyi í jɔ̀ inɛ iyi wa ce walii, icɛɛ í nɛ aranfãani í re inɛ iyi wa fɔ ide do fee ŋa iyi kù wa ɡbɔ, í ɡbe bii wa tusɛ ideui, nɔ ku mua inɛi iɡbɛi Jesu ŋa ɡbuɡbã.
Nsɛi, iŋɛ inɛm ŋa, aranfãani yoomai aa ba ŋa bii ǹ naa bi tu ŋɛ nɔ ǹ wa n fɔ fee iyi i kù waa ɡbɔ ŋa. I kaa ba aranfãani kãma ŋa. Amma bii ǹ sɔ̃ ŋɛ yaasei ide iyi Ilaaɔ̃ í sɔ̃m, walakɔ ǹ sisi nŋɛ idei kumà, walakɔ idei walii, walakɔ cio ɡɔ, inɛ nŋu á nɛ nŋɛ aranfãani.
Bɛɛbɛ mɔi, mii iyi kù nɛ kuwɛɛ bɛi yèè do mɔɔlɔ bii à waa cãa, bii a kù waa cãa dee dee, bɛirei inɛ ɡɔ á ce ku ɡbɔ yaaseɛ.
Inɛ mɔ iyi wa cã ɡãɡãi iɡũ, bii kù waa cãa dee dee, yooi á ce sɔɔlui iɡũ.
Bɛɛbɛ mɔi, bii kù jɛ ì waa fɔ fee iyi inɛ ŋa à mà ŋa, bɛirei aa ce a ɡbɔ yaaseɛ. Ide nŋɛ á nɛi si fufu.
Fee dimi ikã ikã nkpɔi í wa si andunya, nɔ kãmaɛ kù kua yaase.
Do nŋu fei, bii n kù wa n ɡbɔ fee iyi à waa bam ku fɔ, inɛ iyi wa fɔɔu, dimi mmui í jɛ bi tom, nɔ amu mɔ ǹ jɛ dimi mmu bi lafɛ̃ɛ.
Bɛɛbɛ mɔi iŋɛ mɔ, si na iyi í jɔ̀ ì waa dɛ amuai Hundei Ilaaɔ̃ ŋa, á sĩa i hanya i dɛdɛ amua ŋa iyi á jɔ̀ naanɛ ku dasii inɛi iɡbɛi Jesu ŋa ku bɔ waju.
Na nŋu, á sĩa inɛ iyi wa fɔ ide do fee iyi a kù waa ɡbɔ ku tɔɔ Ilaaɔ̃ amua iyi á tusɛò ideu.
Bii ǹ wa n ce kutɔɔ do fee iyi n kù wa n ɡbɔ, hundem nii wa ce kutɔɔ, amma lasabum kù waa ce nkãma.
To, nsɛi, bɛirei an ce. An ce kutɔɔ do hundem do lasabum ajɔ. An kɔ̃ iri do hundem do lasabum ajɔ.
Bii do hunde nŋu akãi ì waa saabu Ilaaɔ̃ ŋa, bɛirei inɛ ŋa iyi à ɡbe aa ce a ni Ami si kutɔɔɛ. Kaa ce, domi a kù mà iyi ì waa fɔ ŋa.
Baa bii kutɔɔɛ í sĩa, kaa mua lafɛ̃ɛ ŋa ɡbuɡbã.
Ǹ wa n saabu Ilaaɔ̃ si na iyi í jɔ̀ ǹ ya n fɔ fee ŋa iyi inɛ ŋa a kù waa ɡbɔ ǹ re iŋɛ fei.
Amma si iɡbɛi inɛi Jesu ŋa ǹ ɡbasi n fɔ ide icu miu do yaase n kɔa inɛ ŋa si cio do iyi an fɔ ide icu dubu mɛɛwa do fee iyi inɛ ŋa a kù waa ɡbɔ.
Iŋɛ inɛm ŋa, i maà ya wũa ide bɛi ama keeke ŋa ma ŋa. Bii í jɛ idei laalɔ ku cei, í sĩa i yɛ bɛi ama keeke ŋa iyi a kù mà laalɔ ku ce, amma si kpãai ide ku wũa i jɔ̀ i yɛ bɛi inɛ nɡbo ŋa.
Si tiai woodai Ilaaɔ̃ à kɔɔ à ni, Lafɛ̃ɛ í ni, an jɔ̀ isɛ mmu ŋa a ba inɛ ŋau ihɛ̃ ide ku fɔ do fee mmu . Amma do nŋu fei, a kaa ɡbɔ idem.
Amuai ide ku fɔ do fee iyi inɛ ŋa a kù waa ɡbɔ, nyindai í jɛ bi hai dasi Jesu naanɛ ŋa, kù jɛ bi woo dasi naanɛ ŋa. Amma amuai idei Ilaaɔ̃ ku waazo nŋui í jɛ nyinda bi woo dasi Jesu naanɛ ŋa, kù jɛ bi hai dasi naanɛ ŋa.
Na nŋu, bii inɛi iɡbɛi Jesu ŋa fei à tɔtɔɔ, nɔ inɛ fei ku lɔsi ku fɔ fee iyi inɛ ŋa a kù waa ɡbɔ, bii inɛ titɔ̃ ŋa walakɔ hai dasi Jesu naanɛ ŋa à lɔ wa, a kaa ni ì waa sũmu ŋai?
Amma bii inɛ fei wa waazo idei Ilaaɔ̃, bii hai dasi naanɛ ɡɔ í lɔ wa walakɔ inɛ titɔ̃ ɡɔ, ideu á tosi idɔɛ nɔ ide iyi inɛ ŋa à waa fɔu ku jɔ̀ ku mà dulum dɛɛ.
Nɔ lasabuɛ á fita ɡbuɡbã, nɔ ku ɡulɛ ku tɔɔ Ilaaɔ̃ ku ni, ntɔi, Ilaaɔ̃ í wa si anini nŋɛ.
Na nŋu, iŋɛ inɛm ŋa, bɛirei aa ka ce. Bii ì waa tɔtɔɔ ŋa inɛ ɡɔ nŋɛ ŋa aa nɛ iri ku kɔ̃, inɛ ɡɔ ŋa mɔ cio ku kɔsi, inɛ ɡɔ ŋa mɔ idei Ilaaɔ̃ ku waazo, inɛ ɡɔ ŋa mɔ ide ku fɔ do fee iyi a kù waa ɡbɔ, inɛ ɡɔ ŋa mɔ yaasei fee ŋau ku tusɛ. Í sĩa i maa ce fei ndɛɛ ŋa ku ba ku mua inɛi iɡbɛi Jesu ŋa ɡbuɡbã.
Bii inɛ ɡɔ ŋa à waa fɔ ide do fee iyi a kù waa ɡbɔ, kù sĩa a re amanɛ minji wala mɛɛta nɔ á sĩa a fɔ ide akã akã, nɔ inɛ ɡɔ mɔ ku maa tusɛɛ ideu.
Amma bii inɛ ɡɔ kù wa bɛ iyi á yɔkɔ ku tusɛ ideu, i jɔ̀ ku coko si kutɔtɔɔu, nɔ ku jɛ Ilaaɔ̃i wa baa ide ku fɔ.
Inɛ ŋa iyi à waa ce walii, í sĩa ku jɛ amanɛ minji wala mɛɛta ku fɔ ide nɔ inɛ ŋa iyi à ɡbe a wusɛ ideu a cɔ.
Bii Ilaaɔ̃ í nyisi inɛ ɡɔ nɡɔɡɔ si kutɔtɔɔu, i jɔ̀ inɛ iyi í tako wa fɔ ideu ku coko.
Iŋɛ fei aa yɔkɔ i ce walii akã akã ku ba inɛ fei ku ba ikɔ nɔ i ba ɡbuɡbã ŋa.
Í sĩa walii ŋa a kãmia amua nŋa.
Ntɔ ntɔ, Ilaaɔ̃ kù bi ka maa ce kuwɛɛ nwa bɛɛtɛkɛ, í bi ka cooi si laakai ku sũ. Si bɛi inɛ ŋa à ya ce si iɡbɛi woo dasi Jesu naanɛ ŋa fei,
í sĩa inaabo ŋa a ya coko bi kutɔtɔɔ. Kù sĩa a fɔ ide, amma a sũ iri ilɛ si bɛi wooda wa fɔ.
Bii à bi a mà nɡɔɡɔ a ya bee mɔkɔ nŋa ŋa kpasɛ̃, domi kù jɛ dee dee inaabo ku maa fɔ ide bi kutɔtɔɔ.
Hai bi tu ŋɛi idei Ilaaɔ̃ í sinti? Ma iŋɛ akãi ì ɡbaa ŋa.
Bii inɛ ɡɔ í tamaa nŋu í jɛ walii, walakɔ wa tamaa nŋu í ba amuai Hundei Ilaaɔ̃, í sĩa ku jɛsi iyi ide iyi ǹ jɔ̀ nŋɛu woodai Lafɛ̃ɛi.
Inɛ iyi kù jɛsi bɛɛbɛ a kaa ɡba lafɛ̃ɛ .
Na nŋu, iŋɛ inɛm ŋa, i dɛdɛ amuai walii, amma i maà ti i ɡanji woo fɔ ide do fee iyi a ci ya fɔ si andunya.
Amma i ce fei ndɛɛ dee dee do yaase jiida ŋa.
Iŋɛ inɛm ŋa, ǹ wa n ye ŋɛ ɡiɡii laabaau jiidau iyi ǹ sɔ̃ ŋɛ wo nɔ ì ɡba ŋa, ì nɔ ì waa leekĩ si ŋa.
Bii ì nɔ ì muu dim dim ŋa si bɛi ǹ sisi nŋɛu, nŋui í jɛ faaba nŋɛ. Amma bii i kù muu dim dim ŋa, inya nɡbɛi ì dasi naanɛ ŋa.
Ide iyi í nɛ amboe í re nŋui ǹ sisi nŋɛ bɛ si bɛi à daam si awɔ. Ideu wee. Kirisi í ku na irii dulum du wa si bɛi kukɔi idei Ilaaɔ̃ wa fɔ.
À suu nɔ í jĩ hai si balɛ si ajɔ mɛɛtasia si bɛi kukɔi idei Ilaaɔ̃ wa fɔ.
Í tusɛ araɛ bi Sefaa iyi í jɛ Piɛɛ, si anyii nŋu bi mɔcɔ maateejiɛ ŋau.
Si anyii nŋu, í bɛi í koo í tusɛ araɛ bi mɔcɔɛ ŋa iyi à re baa amanɛ cĩɔ miuu. Nkpɔ nŋa í wɛɛ baa nsɛi, amma inɛ ɡɔ ŋa à ku.
Nɔ í koo í tusɛ araɛ má bi Zaaki, si anyiɛ í bɛi í koo í tusɛ araɛ bi woo bɛ ŋau fei.
Si anyii aŋa fei í bɛi í tusɛ araɛ bi tom, amu iyi ǹ yɛ bɛi inɛ iyi cukpai kubíɛ kù kɔ̃ à bɛi à búu.
Ntɔ ntɔ, amui ǹ jɛ keekei woo bɛ ŋau. N kù to a kpem woo bɛ, domi ǹ kpã inɛi iɡbɛi Ilaaɔ̃ ŋa iju.
Amma mii iyi ǹ jɛ nnyi, na didɔ̃i Ilaaɔ̃i, nɔ didɔ̃ iyi í ceem nɔu kù ce nfe. Ǹ ce kookaai ǹ re baa woo bɛ ŋau fei, amma kù jɛ amu takam nii ǹ coo, didɔ̃i Ilaaɔ̃ iyi í wa sim nii í coo.
Na nŋu, ide akãui awa fei à waa waazo bɛ, nŋu mɔi ì nɔ ì dasi naanɛ ŋa bɛ.
Nsɛi à waa waazo iyi Kirisi í ku nɔ í jĩ hai si balɛ má. Nɔ bɛirei í ce inɛ ɡɔ nŋɛ ŋa à ya ni iku ŋa a kaa jĩ ma.
Bii iku ŋa a kaa jĩ hai si balɛ, debɛi Kirisi mɔ kù jĩ.
Nɔ bii Kirisi kù jĩ, waazo nwa nɡbɛi, nɔ naanɛ ku dasi nŋɛ mɔ nɡbɛi.
Bii í jɛ ntɔi iku ŋa a kaa jĩ hai si balɛ, debɛi Ilaaɔ̃ kù jĩ Kirisi wo. Debɛi, sɛɛda iboi à waa jɛa Ilaaɔ̃ si waati iyi à ni í jĩ Kirisi hai si balɛ.
Ntɔ ntɔ, bii iku ŋa a kaa jĩ, Kirisi mɔ kù jĩ wo.
Nɔ bii í jɛ Kirisi kù jĩ hai si balɛ wo, ì kɔ̀ ì wa si dulum du ŋɛi, nɔ naanɛ ku dasi nŋɛ nɡbɛi.
Nɔ inɛ ŋa mɔ iyi à dasi Kirisi naanɛ à bɛi à ku, à ce nfei.
Bii na kuwɛɛu ihɛ̃ nŋu akãi à dasi Kirisi naanɛ, à jɛ ilu araare ŋa í re baa inɛ fei.
Amma ntɔ ntɔ Kirisi í jĩ hai si balɛ, nɔ í jɛ inɛ sinte si inɔi inɛ ŋa iyi aa na a jĩ.
Iŋɛ fei ì mà ŋa iyi iku í naai hai bi inɛ akã. Bɛɛbɛ mɔi kujĩi iku ŋa í naa hai bi inɛ akã.
Ntɔ ntɔ, si bɛi ara akã nwa do Adamu í jɔ̀ awa fei aa ka na ka ku, bɛɛbɛ mɔi anu akã nwa iyi à ce do Kirisi á jɔ̀ awa fei ka na ka jĩ hai si balɛ,
amma inɛ fei do waatiɛi. Sinte Kirisii, si anyii nŋu inɛ ŋa iyi à jɛ titɛɛ si waati iyi á nyi wa.
Si anyiɛ iri ku kpai andunya á to wa, nɔ kù nɛ bɛi á ce iyi Kirisi kù jɛ bomma hee koo ceò mbɛɛɛ ŋau fei bi ku lesi isɛɛ. Si anyiɛ nɔ ku so bommau ku daa Ilaaɔ̃ Baaba si awɔ. Ntɔ ntɔ, Kirisi á kpa irii ilu yiiko ŋa do ilu ɡbuɡbã ŋa do inɛ nɡbo ŋau fei.
<range>
Mbɛɛi ankãanyi iyi Kirisi á kpa nŋui í jɛ iku.
Si tiai idei Ilaaɔ̃ à kɔɔ à ni, Ilaaɔ̃ í daa mii fei si awɔ. Amma baa bii kukɔu í ni bɛɛbɛ, kù jɛ do Ilaaɔ̃ takaɛ iyi í jɔ̀ mii fei wa sũaa iri ilɛui wa fãa.
Nɔ waati iyi á daa Kirisi mii fei si awɔ, nŋu iyi wa jɛ Amau, á so araɛ ku daa Ilaaɔ̃ si awɔ, ku ba Ilaaɔ̃ ku wa si antai mii fei.
Ntɔi, Kirisi í jĩ hai si balɛ. Bii kù jɛ bɛɛbɛ, inɛ ŋa iyi à ce inyi ku dasi si aɡbɛi iku ŋa, aranfãani yoomai à waa ba. Bii í jɛ ntɔi iku ŋa a kaa jĩ, na mii í ce inɛ ŋa à ce inyi ku dasi si aɡbɛ nŋa.
Awa taka nwa, na mii í ce à ya kaa maa wa si kpãai mbirisi waati kãma fei.
Iŋɛ inɛm ŋa, ajɔ fei si anui ikui ǹ ya n maa n wa. Nɔ ntɔ ntɔ bɛɛbɛi, si bɛi ì mà ŋa ntɔ ntɔ iyi ǹ wa n tɔɔ fufu na saabu nŋɛ si Lafɛ̃ɛ nwa Jesu Kirisi.
Inɛ ŋa iyi a kɔsim Efɛɛzu bɛ a yɛi bɛi iŋai sako ŋa iyi awaò ŋa à waa jabu. Aranfãani yoomai ǹ nɛ bii í jɛ ǹ wa n jabui na didɔ̃i andunyau ihɛ̃ nŋu akã. Bii í jɛ iku ŋa a kaa jĩ, “ka jɛ nɔ ka mɔ domi ala aa ka ku”.
I maà ya jɔ̀ a dĩ iju nŋɛ. Kpaasi laalɔ, nŋui í ya bɛjɛ ide jiidaɛ iyi ì waa ce.
I jɔ̀ laakai jiida nŋɛ ku nyi wa si bɛi á sĩa, nɔ i jɔ̀ kookoosui dulum. Gɔɡɔ nŋɛ ŋa a kù mà Ilaaɔ̃ do ntɔ. Ǹ wa n fɔ iyi ihɛ̃i ku ba anyɔ ku mu ŋɛ.
Ǹ mà inɛ ɡɔ ŋa aa bee a ni, bɛirei iku ŋa aa ce a jĩ. Dimii ara mii aa nɛ.
Amma an jɛ nŋa n ni i kù nɛ bisi ŋa. I kù mà ŋa iyi bii ì ɡbɛ̃ nɡboi mii ɡɔ kaa fita bii kù jɛ í ku.
Mii iyi amanɛ wa ɡbɛ̃ fei dimii nɡɔɡɔi í ya jɛ, bɛi ijui iya, walakɔ nɡɔɡɔ. Kù jɛ kpokpoo takaɛi aa tu wa i naa i lɔ.
Nɔ Ilaaɔ̃ í na dimi ŋau fei ara ikã ikã si bɛi í bi, í na nɡboi mii fei araɛ ikã ikã.
Mii ŋa iyi à waa mi fei, iŋai ara nŋa kù jɛ dimi akã. Ti amanɛ ŋa ikã, ti mɛɛmu ŋa ikã, ti yɛi ŋa ikã, ti cɛ̃ɛ ŋa mɔ ikã.
Arai lele í wɛɛi, ti andunya mɔ í wɛɛi. Arai lele í nɛ kusĩaɛi, nɔ ti andunya mɔ í nɛ tɛɛi.
Nunu í nɛ kusĩaɛi, nɔ cukpa mɔ í nɛ tɛɛi do andaiya ŋa. Nɔ baa si inɔi andaiya ŋau à reò njɛ do kusĩa.
Bɛɛbɛ mɔi á yɛ si waati iyi Ilaaɔ̃ á jĩ iku ŋa. Ara iyi à siu, ara iyi á bɛjɛi, amma bii à jũu kaa bɛjɛ má.
Bii à suu ci ya nɛ bɛɛrɛ, amma bii à jũu ilu jirima nlai. Bii à suu, hai nɛ ɡbuɡbãi, amma bii à jũu á nɛ ɡbuɡbã.
Bii à suu, arai ilɛi, amma bii à jũu ti lelei á jɛ. Ntɔ ntɔ, arai ilɛ í wɛɛ, nɔ bɛɛbɛ mɔi arai lele mɔ í wɛɛ.
Bɛɛbɛ mɔi à kɔɔ à ni, waati iyi à taka Adamu sinte à daa si kuwɛɛ, amma Kirisi iyi à ya kpe Adamui ankãanyiu, nŋui í jɛ hunde nɔ nŋui í ya daa inɛ ŋa si kuwɛɛ.
Kù jɛ arai lelei í tako í naa, arai ilɛui, ti leleu í bɛi í naa.
Adamu sinteu, í naai hai si ilɛ nɔ í jɛ ti ilɛ. Nɔ Adamu minjisiau í naa hai lelei Aɔ̃.
Inɛ ŋa iyi à jɛ ti ilɛu ihɛ̃ fei à yɛi bɛi inɛ sinte iyi à taka hai ilɛ. Nɔ inɛ ŋa iyi à jɛ ti lelei Aɔ̃ à yɛi bɛi inɛ iyi í naa hai lelei Aɔ̃.
Nɔ si bɛi à jɔ inɛi ilɛu, bɛɛbɛ mɔi aa ka jɔ inɛi leleu.
Iŋɛ inɛm ŋa, iyi ihɛ̃i ǹ wa n fɔ, arai ilɛ kaa yɔkɔ ku ba ikpɛ̃ɛ si bommai Ilaaɔ̃. Nŋu iyi í jɛ ti iku kaa yɔkɔ ku ba kuwɛɛ hai tã.
Idei asii wee iyi ǹ wa n sɔ̃ ŋɛ. Awa fei si aa ka ku, amma Ilaaɔ̃ á kpaasi awa fei
ɡbakã, si iju kamɛɛ akã, waati iyi kãakãakĩi ankãanyi á kpata. Waati iyi kãakãakĩi ankãanyiu á kpata Ilaaɔ̃ á jĩ iku ŋa nɔ a kaa ku má, nɔ ku kpaasi awa mɔ.
Ntɔ ntɔ, ara iyi á bɛjɛu kù nɛ bɛi á ce iyi kù kpaasi iyi ci ya bɛjɛ. Nŋu iyi í jɛ ti iku, kù nɛ bɛi á ce iyi kù kpaasi iyi ci ya ku.
Nɔ waati iyi ara ku bɛjɛu á kpaasi iyi kaa bɛjɛ, nɔ ti iku mɔ ku kpaasi iyi kaa ku, waati bɛɛbɛi ide iyi à kɔu á ce, iyi í ni, Ilaaɔ̃ í kãmia iku mam mam.
Iku kaa kãmia inɛ ŋa má. Iku kaa nɛ ɡbuɡbã si inɛ ŋa má.
Iku kaa wɛɛ wo bii kù jɛ na dulum, nɔ dulum mɔ kaa nɛ ɡbuɡbã wo bii kù jɛ na wooda.
Amma ka saabu Ilaaɔ̃, nŋu iyi wa mu nwa ɡbuɡbã à waa kãmiaò dulum na anu akã nwa iyi à ce do Lafɛ̃ɛ nwa Jesu Kirisi.
Na nŋu, iŋɛ baakɔɔm ŋa, i leekĩ dim dim i maà tɛkɛɛ ŋa. I ce kookaai si icɛi Lafɛ̃ɛ do ajɔ fei si na iyi í jɔ̀ ì mà ŋa icɛ iyi ì waa cea Lafɛ̃ɛ kaa ce nfe ŋa.
Nsɛi, ka fɔ idei fia iyi à waa tɔtɔɔ na woo dasi Jesu naanɛ ŋa iyi à wa Zeruzalɛmu. Í sĩa iŋɛ mɔ i ce bɛi ǹ sɔ̃ inɛi iɡbɛi Jesu ŋa iyi à wa ilɛi Galati.
Si ajɔ ama azuma fei í sĩa inɛ fei ku nya fiaɛ ikã, zaka bɛi á yɔkɔ, si bɛi Ilaaɔ̃ í muaa, ku ba i maà ti i deɡbe hee waati iyi ǹ to wa i bɛi i maa tɔtɔɔ fiau ŋa.
Bii ǹ naa, an bɛ inɛ ŋa iyi ì cica ŋau Zeruzalɛmu do amua nŋɛ do tia iyi á sisi nŋa yaaseɛ.
Bii í nɔ í jɛ í sĩa amu takam n koo mɔi, awɔò ŋa aa ka koo ajɔ.
Bii í kɔ̃ɔsi an bɔ ilɛi Masedɔni nɔ hai bɛ an naa bi tu ŋɛ.
An ce baa ajɔ minji bi tu ŋɛ, bii i kù laakai mɔm, bɛi an jɛ kpaa. Si anyii nŋu, nɔ i sobim do bii ǹ nɛ ku bɔ ŋa.
Bɛbɛi n kù bi n yɛ ŋɛ do saasa, amma bii Lafɛ̃ɛ í bi an kpɛ bi tu ŋɛ bɛ.
Amma hee ajɔi Pantekotu koo toò wa an maa n wa Efɛɛzu ihɛ̃ titã
domi Ilaaɔ̃ í cĩim kpãa nla nla n ceò icɛ ihɛ̃ iyi á nɛ aranfãani, baa bii mbɛɛ ŋa à kpɔ.
Bii Timɔtee í to wa bi tu ŋɛ, i ɡbaa do yaase bɛi á nɛò ara ku fũ si anini nŋɛ, domi nŋu mɔ icɛi Lafɛ̃ɛi wa ce bɛi ǹ wa n ceu.
Na nŋu, i maà jɔ̀ inɛ ɡɔ ku dondaɛ ŋa, amma i sobiɛ si isɛɛnɛɛ iyi á ce ku baaò wa ku ba ku to wa bi tom do laakai ku sũ, domi ǹ wa n cɔ kpãaɛ nŋu do kpaasi ŋa iyi à waa suu wa.
Amma iyi í jɛ idei kpaasi nwa Apolo, tuuba nkpɔ nkpɔi ǹ ya n maa n sɔ̃ɔ n ni koo cɔ ŋɛ do kpaasi nwa ɡɔ ŋa ajɔ, amma si nsɛi titã kù waa bi ku naa kpata kpata. Bii í ba fayaɛ á naa.
I ce laakaii ara nŋɛ, i leekĩ si naanɛ ku dasi dim dim ŋa. I ce wɔɔkɔ ku ba i ba ɡbuɡbã ŋa.
Iyi ì waa ce fei, i coo do kubi ŋa.
Ì mà ŋa iyi Setefani do inɛi kpasɛ̃ɛ ŋai à jɛ woo dasi Jesu naanɛ sinte si ilɛi Gɛrɛsi à nɔ à na ara nŋa à sobiò woo dasi Jesu naanɛ ŋa. Iŋɛ inɛm ŋa, ǹ wa n tɔɔ ŋɛi,
amanɛ dimi bɛɛbɛ ŋa do inɛ ŋa iyi à waa ba ŋa icɛu ku ce do himma fei, i ya jirima ŋa ŋa.
Ǹ nɛ inɔ didɔ̃ do kunaai Setefani, do Fɔɔtunatu do Akaiku, domi si bɛi i kù wa ihɛ̃ ŋa aŋai à ce mii iyi ì nɛ ku ce ŋa.
Inɛ ŋau à tũ inɔm bɛi à ya tũ tu ŋɛ mɔ. Í sĩa i saabu inɛ dimi bɛɛbɛ ŋa.
Iɡbɛi inɛi Jesu ŋa iyi à wa ilɛi Azii à waa ce ŋɛ fɔɔ. Akilasi do Piisila do inɛi iɡbɛi Jesu ŋa iyi à ya tɔtɔɔ kpasɛ̃ nŋa, à waa ce ŋɛ fɔɔ jiida jiida do irii Lafɛ̃ɛ.
Kpaasi woo dasi Jesu naanɛ ŋa fei à waa ce ŋɛ fɔɔ. Iŋɛ mɔ i ce njɛ fɔɔ ŋa do kubi.
Amu Pɔlu, amui ǹ kɔ nŋɛ fɔɔu ihɛ̃ wa do awɔm.
Inɛ iyi kù nɛ kubii Lafɛ̃ɛ fei, ikpe ku muu. Lafɛ̃ɛ Jesu ku nyi wa.
Didɔ̃i Lafɛ̃ɛ Jesu ku wɛɛ do iŋɛ.
Kubim í wɛɛ do iŋɛ fei na anu akã nwa do Jesu Kirisi. Ami.
Amui Pɔlu woo bɛi Jesu Kirisi si idɔɔbii Ilaaɔ̃, do Timɔtee kpaasi nwa. À ce inɛi iɡbɛi Ilaaɔ̃ ŋa iyi à wa Kɔrɛnti fɔɔ do woo dasi naanɛ ŋa fei iyi à wa si ilɛi Gɛrɛsi fei.
Ilaaɔ̃ Baa nwa do Lafɛ̃ɛ Jesu Kirisi a mu nŋɛ didɔ̃ do laakai ku sũ.
Ka saabu Ilaaɔ̃, Baai Lafɛ̃ɛ nwa Jesu Kirisi, nŋui í nɛ araare, nɔ nŋui í ya maa tũ idɔ nwa waati kãma fei.
Wa tũ idɔ nwa si wahala baa yooma nwa fei. Í ya ce bɛɛbɛi ku ba awa mɔ ka yɔkɔ ka tũ idɔi inɛ ŋa iyi à waa wahala do yaase bɛi í tũò ti awa mɔ.
Ntɔ ntɔ, à nɛ ikpɛ̃ nla nla si ijuukpãi Kirisi, amma bɛi ijuukpãu í la í to, bɛɛbɛ mɔi yaase bɛi Kirisi wa tũò idɔ nwa ŋau mɔ í to.
Bii à yɛ ijuukpã, na iri nŋɛi, ku ba i ba faaba ŋa nɔ Ilaaɔ̃ ku tũ idɔ nŋɛ. Bii Ilaaɔ̃ í nɔ í tũ idɔ nwa, na iri nŋɛi, iŋɛ mɔ i temua ŋa do ijuukpã dimi akã do iyi à waa yɛu, nɔ idɔi iŋɛ mɔ ku tũ.
À waa naanɛ ŋɛ ntɔ ntɔ domi à mà, si bɛi ì nɛ ikpɛ̃ si ijuukpã nwa ŋa, bɛɛbɛ mɔi Ilaaɔ̃ á tũ idɔ nŋɛ si bɛi wa tũ tu wa.
Iŋɛ inɛ nwa ŋa, à bi i mà ŋa wahala iyi í ba wa si ilɛi Azii í caa. Í re ɡbuɡbã nwa hee a kù tamaa mà aa ka wɛɛ si hunde má.
À tamaa bɛi à yɛ taale nwa á kpa wai. Amma dimii ideu ihɛ̃ í ba wai ku ba ka mà iyi kù sĩa ka dasi naanɛ nwa si awa taka nwa, amma ka dasi naanɛ nwa fei si Ilaaɔ̃ nŋu akã iyi á jĩ iku ŋa.
Nŋui í nya wa hai si iku dimi bɛɛbɛ, á nɔ ku nya wa má. Ntɔi, à waa cɔ kpãaɛ á nyi ku nya wa má.
Iŋɛ taka nŋɛ ì waa sobi wa do kutɔɔ nŋɛ. Ilaaɔ̃ á ɡba kutɔɔ iyi inɛ nkpɔ í ce na iri nwa, nɔ ku ce nwa didɔ̃ ku ba inɛ nkpɔ ku saabuɛ na iri nwa.
Ide iyi í jɔ̀ à waa tɔɔò fufu wee. Idɔ nwa wa jɛ nwa sɛɛda iyi isɛɛnɛ nwa í má si wajui inɛi andunya ŋa, nɔ iyi í re mɔm nŋui í jɛ si waju nŋɛ. Kù nɔ kù jɛ do muafiti. Mii ŋau bɛ fei, hai bi Ilaaɔ̃i wa naa. Kù jɛ do bisii amanɛ ŋa, amma do didɔ̃i Ilaaɔ̃i.
Bɛɛbɛi si tia iyi à ce nŋɛ, a kù kɔ nŋɛ mii mmu ɡɔ bii kù jɛ iyi ì cio ì ɡbɔ yaaseɛ ŋau bɛ. Si ajɔ iyi Lafɛ̃ɛ Jesu á nyi wa aa ka yɔkɔ ka tɔɔ fufu na iri nŋɛ. Bɛɛbɛ mɔi iŋɛ mɔ aa yɔkɔ i tɔɔ fufu ŋa na iri nwa. Ì ɡbɔ yaasei ideu ihɛ̃ keeke tã ŋa, amma ǹ bi i ɡbɔ yaaseɛ ŋai mam mam.
<range>
Na saabui ideu ihɛ̃i í jɔ̀ ǹ tako ǹ dasi idɔ n bɔ bi tu ŋɛ ku ba i ba didɔ̃ ikɔ minji ŋa.
Ǹ lasabu bii ǹ wa n bɔ ikpa ilɛi Masedɔni n yaa n yɛ ŋɛ, nɔ n nyi n yɛ ŋɛ má bii ǹ wa n baa. Bɛɛbɛi aa sobim si isɛɛnɛm ŋa n bɔò ikpa ilɛi Zudee.
Si ide iyi ǹ lasabuu, idɔ minjii ǹ ce? Mà ì waa tamaa ŋa ǹ ya n ni ǹ wa n naa nɔ ɡbakã n kpaasi ide má n ni n kù wa n naa bɛi inɛi andunya ŋa à ya cei?
Si bɛi ì mà ŋa iyi Ilaaɔ̃ í jɛ ilu naanɛ, ǹ bi i mà ŋa iyi n ci ya ni, ǹ wa n naa nɔ n ni, n kù wa n naa má.
Ntɔ ntɔ, Jesu Kirisi amai Ilaaɔ̃, nŋu iyi amu do Silasi do Timɔtee à waazo nŋɛu, kù naa do idɔ minji. Amma í naai do ide ntɔi Ilaaɔ̃,
nɔ kuwã ŋa iyi Ilaaɔ̃ í ce fei í kɔ̃ siɛ. Na nŋu na saabuɛi à waa ni, ami, à waa saabuò Ilaaɔ̃.
Ilaaɔ̃i í jɔ̀ awaɛ ŋa fei à leekĩ si Kirisi dim dim ajɔ. Nŋui í nɔ í cica wa ikã.
Nŋui í ce si wa sɛɛdaɛ iyi wa nyisi iyi à jɛ tɛɛ, nɔ í da nwa si Hundeɛ si idɔ ku jɛ nwa bɛi kaaziɡi.
Ilaaɔ̃ í jɛ sɛɛdam n kù bi n ba ŋɛ ide ku ɡaabu ku ce. Na ŋɔi í ce n kù nyi wa Kɔrɛnti.
A kù bi ka jilɛ nŋɛ ide ɡɔ do tilasi si naanɛ ku dasi nŋɛ si na iyi í jɔ̀ ì waa leeki dim dim ŋa tã si naanɛ ku dasiu, amma à bi ka ce icɛi awaɛ ŋa ajɔ ka mu nŋɛ inɔ didɔ̃.
Nŋui í jɔ̀ ǹ lasabu n maà n ti n naa bi tu ŋɛ n naa n fɔ inɔ nŋɛ má.
N kù bi n fɔ inɔ nŋɛ domi bii ǹ fɔ inɔ nŋɛ, yooi á tũ inɔm má bii kù jɛ iŋɛ iyi ǹ fɔ inɔ nŋɛu.
Na ŋɔi í jɔ̀ ǹ tako ǹ kɔ nŋɛ tiau bɛ wa do yaase bɛɛbɛ. N kù bi n naa bi tu ŋɛ, iŋɛ iyi hai bi tu ŋɛi an ba inɔ didɔ̃, ì fɔ inɔm ŋa. Ǹ wa n naanɛ iŋɛ fei iyi bii inɔm í dɔ̃, inɔ didɔ̃i iŋɛ feii.
Bɛɛbɛi ǹ kɔ nŋɛ tiau wa do inɔ ku fɔ do cikãaju nkpɔ nkpɔ, kù jɛ n fɔ inɔ nŋɛ, ǹ bi i mà ŋa zaka bɛi ǹ bi ŋɛ í toi.
Si bɛi inɛ ɡɔ nŋɛ í fɔ inɔm, kù jɛ inɔi amu akãi í fɔ, ti iŋɛ feii. Walakɔ ǹ tamaa í sĩa n ni, inɔi inɛ ɡɔ nŋɛ ŋai í fɔ, domi n kù bi n fɔ n lɔsi.
Amma í to bɛɛbɛ, si bɛi inɛ nkpɔ nŋɛ í kpãa iju.
Í sĩa i kpa idei kuraraɛ i mua ɡbuɡbã ŋa ku ba inɔ ku fɔ nlau ku maà caa siɛ.
Na nŋu, ǹ wa n tɔɔ ŋɛ, i ceaa bɛi á mà iyi ì bi nŋu ŋa.
Na ŋɔi í jɔ̀ ǹ tako ǹ kɔ nŋɛ tia wa wo n cɔ laakai nŋɛ ku ba n mà bii í jɛ ì waa jirima fei ndɛɛ ŋa.
Inɛ iyi ì kpa idei kuraraɛ ŋa, amu mɔ ǹ kpaa mbɛ baa do iyi kù jɛ amui í raraa. Nɔ ideu iyi ǹ kpa, ǹ kpaai na iri nŋɛ si wajui Kirisi,
ku ba Seetam ku maà zamba wa. Ntɔi, à mà sãa sãa iyi wa bi ku ce.
Iyi ǹ to Torasi laabaau jiidai Kirisi ku sisi, ǹ yɔɔ iyi didɔ̃i Lafɛ̃ɛi í cĩim kpãa n ceò icɛ bɛ.
Amma laakaim kù sũ sɛ̃ɛ si bɛi n kù yɛ kpaasim Titee. Na ŋɔi í jɔ̀ ǹ tɔɔ inɛi Torasi ŋa sukudɔ̃ ǹ nɛ ilɛi Masedɔni.
Amma ka saabu Ilaaɔ̃, domi í mu nwa ɡbuɡbã ka jɛò iɡũ waati kãma fei si kpãai Kirisi. Wa ceò wa icɛ ku ba ku jɔ̀ inɛ ŋa a mà Kirisi, nɔ kumài Kirisiu ku fanɡaa bii fei bɛi inúnùi tulare í ya fanɡaa.
Ntɔi, si wajui Ilaaɔ̃ à yɛi bɛi inúnù didɔ̃i Kirisi, bi inɛ ŋa iyi à ba faaba, do bi woo bɔ nfe ku ce ŋa.
Bi inɛ ŋa iyi à waa bɔ bi ku ce nfe, inúnùi ikui iyi wa bí iku. Bi inɛ ŋa mɔ iyi à waa ba faaba, inúnùi kuwɛɛi iyi wa na kuwɛɛ. Yooi í to ku ce dimii icɛu bɛ.
A kù jɛ bɛi inɛ ɡɔ ŋa iyi à waa sisi idei Ilaaɔ̃ do ibo na fia. Amma si na iyi í jɔ̀ Ilaaɔ̃i í bɛ wa wa, nŋui í jɔ̀ à waa fɔ ide dee dee na anu akã iyi à ce do Kirisi, kù jɛ do muafiti.
Ide iyi à fɔ nsɛiu ihɛ̃ í yɛ bɛi à waa tɔɔ fufu mái? Awa mɔ à nɛ bukaatai ka naa bi tu ŋɛ do tia iyi á sisi nŋɛ yaase nwai, bɛi inɛ ɡɔ ŋa à ya ce? Mà ka tɔɔ ŋɛ i kɔ nwa dimiɛ ŋai.
Iŋɛ taka nŋɛi ì jɛ bɛi tia nwa iyi à kɔ si idɔ nwa. Í yɛ ŋai bɛi tia iyi inɛ fei í mà wa cioɛ.
Kookoosu nŋɛ wa nyisi ntɔ ntɔ iyi iŋɛi í jɛ bɛi tia iyi Kirisi í kɔ na icɛ nwa iyi à ce si inɔ nŋɛ. Tiau, kù jɛ do biikii à kɔɔ, amma do Hundei Ilaaɔ̃i à kɔɔ, nŋu iyi í jɛ icui kuwɛɛ. Kù jɛ si kutai à kɔɔ, si idɔi amanɛ ŋai.
Naanɛ nŋui à nɛ si wajui Ilaaɔ̃ do saabui Kirisi.
Ntɔi, a kù to ara nwa ka ni à ce nɡɔɡɔ do ara nwa. Mii iyi à yɔkɔ à waa ce fei, hai bi Ilaaɔ̃i wa naa,
domi nŋui í mu nwa ɡbuɡbã ka jɛò amaacɛɛ ŋa ka sisia inɛ ŋa akabuu titɔ̃. Akabuuu kù waa ce icɛ do wooda iyi à kɔu, bi kù jɛ do Hundei Ilaaɔ̃. Wooda iyi à kɔu í ya jɔ̀ inɛ ku kui, amma Hundei Ilaaɔ̃i í ya na kuwɛɛi.
Waati iyi à kɔ woodau akã akã si kuta, amboei Ilaaɔ̃ í má inya. Amboeu í jɔ̀ wajui Moizi wa daana hee inɛi Izirɛli ŋa à mɔnɡɔ ku kãsiɛ iju. Do nŋu fei, amboeu í na í tã. Bii í jɛ wooda iyi í jɔ̀ inɛ ŋa à kui í naa do dimii amboe bɛɛbɛ,
amboei icɛ iyi Hundei Ilaaɔ̃ wa ce kaa re bɛɛbɛ? Ntɔ ntɔ á re.
Icɛi wooda iyi í ya yɛ taalei inɛ ŋa í nɛ amboe, amma ti icɛ iyi í jɔ̀ inɛ ŋa à jɛ dee dee si wajui Ilaaɔ̃ í roo hee bii í jĩ.
Aa ka yɔkɔ ka ni mɔm amboe iyi wa má inya tako kù to nɡɔɡɔ do ti nsɛi iyi í la í roo.
Ntɔi, bii mii iyi kaa kpɛ í nɛ amboe, zaka bɛirei amboei mii iyi á ya maa wɛɛ do ajɔ fei á la ku to.
À waa fɔ ide do naanɛ si na iyi í jɔ̀ à nɛ kpãa ku cɔu ihɛ̃.
A kù jɛ bɛi Moizi iyi í bii fuuɡɛsɛ ku ba inɛi Izirɛli ŋa a maà yɛ waati iyi amboeu í sɛkɛɛ hai si wajuɛ.
Amma à lele idɔ nŋa a kù yɔkɔ a kù ɡbɔ yaaseɛ. Baa do nnyi fei bii à waa cio tiai akabuu sintei idei Ilaaɔ̃, í yɛi bɛi fuuɡɛsɛu í kɔ í wa bɛ. Nɔ fuuɡɛsɛu kaa nya bii kù jɛ à dasi Kirisi naanɛ.
Baa nnyi má, waati iyi inɛi Izirɛli ŋa à waa cio tia iyi Moizi í kɔ fei, í ya yɛ bɛi fuuɡɛsɛu wa ɡanji ŋa a ɡbɔ yaaseɛi.
Amma kukɔi idei Ilaaɔ̃ wa fɔ í ni, waati iyi inɛ í kpaasi idɔɛ í sinda si Lafɛ̃ɛ, waati bɛɛbɛi fuuɡɛsɛu á nya.
Nɔ wee, Lafɛ̃ɛu, Hundei. Tenɡi bii Hundei Lafɛ̃ɛ í wa, tenɡi bɛi ara ku nɛ í ya wa.
Fuuɡɛsɛu kù wa si waju nwa má nɔ inɛ ŋa à ya maa yɛ amboei Lafɛ̃ɛ si wai bɛi si diɡi, nɔ amboeɛ iyi à waa cɔu, nŋui wa kpaasi wa ku ba ka jɔɔ, nɔ í ya maa kɔ̃ɔsii waati kãma fei si wa. Icɛu bɛ, Hundei Lafɛ̃ɛi wa coo.
Ilaaɔ̃i í da nwa icɛu si awɔ na jiida ku jɛɛ. Nŋui í jɔ̀ a kù mɔnɡɔ munya.
À nyɔ daai anyɔ ŋa iyi inɛ ŋa à ya ce si asii. A kù wɛɛ do baai bisi laalɔ, a kù kpaasi ide ntɔi Ilaaɔ̃ ibo. Amma à jɔ̀ inɛ ŋa à waa mà ntɔu sãa sãa ku ba inɛ fei ku mà si idɔɛ awa ilu ntɔ ŋai si wajui Ilaaɔ̃.
Baa do iyi à waa sisi laabaau jiidau dee dee, inɛ ɡɔ ŋa a ci ya ɡbɔ yaaseɛ, amma inɛ ŋa iyi aa ce nfe aŋa akãi a ci ya ɡbɔ yaaseɛ.
Inɛ ŋau a kù dasi naanɛ si na iyi í jɔ̀ Seetam, lafɛ̃ɛi andunyau í nya laakai nŋa. Í nya laakai nŋai ku ba a maà yɛ inya kumái laabaau jiidau. Laabaau jiidau wa nyisi wa amboei Kirisi, iyi í jɛ Ilaaɔ̃ takaɛ.
Do ntɔ, a kù waa waazo idei iri nwa. Si waazo nwa à waa fɔ iyi Jesu Kirisii í jɛ Lafɛ̃ɛ nɔ awa mɔ à jɛ woo ce icɛ nŋɛ ŋa na iriɛ.
Ilaaɔ̃i í ni, inya kumá ku ce si aninii ilu kuku, nŋui í nɔ í da nwa si inya kumáɛ si idɔ nwa ku ba ka mà amboeɛ. Amboei Ilaaɔ̃ui à waa yɛ si wajui Kirisi.
Amma awa iyi à nɛ amani nlau ihɛ̃, à yɛi bɛi cakai amà ku ba kulai ɡbuɡbãu ku jɛ ti Ilaaɔ̃, ku maà jɛ ti awa taka nwa.
À yɔyɔ wa do ijuukpã ikã ikã fei, amma a kù ku. À biti amma a kù mɔnɡɔ.
Inɛ ŋa à kpã wa iju, amma Ilaaɔ̃ kù kɔsi wa. À kɛkɛ wa, amma a kù kpa wa.
Ajɔ fei si wahalau ihɛ̃ í yɛi bɛi à waa ba ikpɛ̃ nwa si ikui Jesu bii à waa bɔ fei ku ba a yɛ kuwɛɛɛ si ara nwa.
Ntɔi, baa do iyi à wɛɛ fei, si anui ikui à ya ka wa waati kãma fei na irii Jesu, ku ba a yɛ kuwɛɛɛ si ara nwa.
Bɛɛbɛi awa si anui ikui à wa, amma iŋɛ, kuwɛɛi í jɛ tu ŋɛ.
Naanɛ ku dasi nwa í yɛ bɛi ti inɛ iyi í kɔ si kukɔi idei Ilaaɔ̃ í ni, ǹ dasi naanɛ, na ŋɔi í jɔ̀ ǹ wa n fɔ ide. Na nŋu, awa mɔ, si na iyi í jɔ̀ à dasi naanɛ, nŋui í jɔ̀ à waa fɔ.
À mà do ntɔ, inɛ iyi í jĩ Lafɛ̃ɛ Jesu hai si balɛ, á jĩ wa do Jesu ajɔ nɔ kú jɔ̀ awaɛ ŋa ka kò si wajuɛ.
Na iri nŋɛi à waa temuaò mii ŋau ihɛ̃ fei ku ba inɛ ŋa iyi à ba didɔ̃i Ilaaɔ̃u, akpɔ nŋa ku ya maa kɔ̃ɔsi nɔ a ya maa saabuɛ ntɔ ntɔ, domi bɛɛbɛi aa nyisiò amboeɛ.
Nŋui í jɔ̀ a kaa ka mɔnɡɔ munya. Baa bii ara nwa wa ɡbo, hunde nwa í ya maa wɛɛ titɔ̃i do ajɔ fei.
Ijuukpã keeke iyi à waa yɛ si nsɛiu ihɛ̃ wa ce nwa sɔɔlui amboe iyi ci ya tãi iyi í la í re ijuukpãu.
Ntɔ ntɔ laakai nwa kù wa si mii iyi iju wa yɛ, í ɡbe si mii iyi kù waa yɛ. Mii iyi iju wa yɛ ci ya kpɛ, amma mii iyi kù waa yɛ í ya wɛɛi do ajɔ fei.
Arai í jɛ bi ku wai hunde nwa si ilɛu ihɛ̃. Nɔ à mà bii ara nwa í ku, Ilaaɔ̃ í jilɛ nwa bi ku wa lele iyi nŋu takaɛ í ce, kù jɛ amanɛ. Bi ku wau á maa wɛɛi do ajɔ fei.
Nɔ à wasi ku weewea si na iyi í jɔ̀ hunde nwa í bi ku dasi bi ku wai leleu bɛi amanɛ í ya dasi ibɔ.
Í bi bɛɛbɛi domi bii à dasi, hunde nwa kaa wɛɛ hai nɛ bi ku wau.
Ntɔ ntɔ, si waati iyi à wa si arau ihɛ̃ à waa weewea à waa nɛ bɛi inɛ iyi aso wa wɔɔ. Kù jɛ à bi ka wɛɛ hai nɛ ara amma à bi a da nwa si ara titɔ̃i leleu, ku ba kuwɛɛu ku kpa irii mii ŋa iyi í jɛ ti iku.
Inɛ iyi í jilɛ nwa mii ŋau ihɛ̃ nŋui í jɛ Ilaaɔ̃. Nŋui í mu nwa Hundeɛ bɛi kaaziɡi.
Nŋui í jɔ̀ à ya ka nɛ wɔɔkɔ ajɔ fei baa do iyi à mà si waati iyi à wa si arau ihɛ̃ à jĩò bi ku wai Lafɛ̃ɛ.
À waa ce isɛɛnɛ nwa na naanɛ ku dasi, kù jɛ na mii iyi à waa yɛ.
Ntɔ ntɔ à ya ka nɛ wɔɔkɔ. Amma iyi à bi í re fei ndɛɛ nŋui í jɛ ka jɔ̀ arau ihɛ̃ ka bɔ bi Lafɛ̃ɛ ka maa wa bi tɛɛ.
Nŋui í jɔ̀ à waa ce kookaai ka ce iyi á dɔ̃a Lafɛ̃ɛ si, bii í jɛ à wɛɛ si arau ihɛ̃ walakɔ bii à ku.
Í sĩa ka ce iyi á dɔ̃a si domi kù nɛ bɛi aa ka ce iyi a kù leekĩ si wajui Kirisi ku kiiti wa awa fei, nɔ ku sãa inɛ fei si bɛi kookoosu iyi í ce si kuwɛɛɛ í to, bii laalɔi, bii í nɔ í jɛ jiida mɔi.
Ilaaɔ̃ í mà wa sãa sãa, nɔ bɛɛbɛ mɔi ǹ tamaa iŋɛ taka nŋɛ ì mà wa ŋa. Si na iyi í jɔ̀ à mà bɛɛrɛi Lafɛ̃ɛ. À waa dɛ ka kãmia inɛ ŋai.
Kù jɛ à waa tɔɔ fufu bi tu ŋɛ. Amma à waa bi i ba yaase bɛi aa ce i wɛɛò inɔ didɔ̃ ŋai na iri nwa. Bɛɛbɛi aa ba bɛi aa jɛa inɛ ŋa iyi à waa tɔɔ fufu na mii ŋa iyi à waa yɛ nŋu akã, nɔ à fũsi iyi í jɛ ti idɔu awɔ.
Bii à waa ce wa sũmu, na Ilaaɔ̃i. Bii à nɔ à waa ce wa ilu laakai ŋa mɔi, na iri nŋɛi.
Kubii Kirisii wa nɛ̀ò wa. Si na iyi í jɔ̀ à mà inɛ akãi í ku na inɛ fei, à nɔ à mà iyi inɛ feii í nɛ ikpɛ̃ si ikuɛ.
Í kui na inɛ fei ku ba inɛ ŋa iyi à wɛɛ si hunde a maà wɛɛ na irii aŋa taka nŋa má, í ɡbe na iriɛ, nŋu iyi í kú nɔ í jĩ na iri nŋa.
Na nŋu, bɛbɛi a kaa ka cɔ iyi à waa yɛò iju si amanɛ nŋu akã. Baa bii bɛɛbɛi à tako à cea Kirisi wo, nsɛi a kaà ka ce bɛɛbɛ má.
Bii inɛ ɡɔ í nɛ anu akã do Kirisi í jɛ inɛ titɔ̃. Mii ndii tako ŋau à lɔ, nɔ wee mii titɔ̃ ŋai à sãsi wa.
Mii ŋau ihɛ̃ fei icɛi Ilaaɔ̃i, nŋu iyi í jɔ̀ à dɔ̃ do nŋu na saabui Kirisi, nɔ í bɛ wa ku ba awa mɔ ka jɔ̀ inɛ ŋa a dɔ̃ do nŋu.
Ntɔ ntɔ, na saabui Kirisii Ilaaɔ̃ í jɔ̀ inɛ ŋa à dɔ̃ do nŋu. Í kpa idei kurara nŋa kù waa dooaɛ má, nɔ í jilɛ nwa icɛ ka sisia inɛ ŋa bɛi aa ce a dɔ̃ do nŋu.
Na nŋu, à jɛ woo bɛi Kirisi ŋa. Í yɛi bɛi Ilaaɔ̃ takaɛi wa ba ŋɛ ide ku fɔ hai bi tu wa nɔ à waa tɔɔ ŋɛ do irii Kirisi, i jɔ̀ i dɔ̃ do Ilaaɔ̃ ŋa.
Kirisi, nŋu iyi kù ce dulum kãma, nŋui Ilaaɔ̃ í kãa dulum du wa ku ba ka jɛ dee dee si wajuɛ na anu akã nwa iyi à ce do Kirisi ajɔ.
Awa iyi à waa ce icɛ do Ilaaɔ̃ ajɔ, à waa tɔɔ ŋɛi i maà jɔ̀ didɔ̃ iyi Ilaaɔ̃ í ce nŋɛu ku ce nfe.
Si tiai idei Ilaaɔ̃ à kɔɔ à ni, Ilaaɔ̃ í ni, Ǹ ɡbɔ kutɔɔɛ nɔ ǹ jɛɛ si waati jiida. Ǹ sobiɛ si ajɔi faaba. To, nsɛii í jɛ waati jiidau, nnyii ajɔi faaba.
A kù waa bi inɛ ɡɔ ku yɛ taalei icɛ nwa. Nŋui í jɔ̀ a kù waa ce nɡɔɡɔ iyi á dasi inɛ kurara.
Amma si kookoosu nwa fei à waa bi kuwɛɛ nwa ku nyisi iyi à jɛ woo ce icɛ jiidai Ilaaɔ̃ ŋa. À waa temua ntɔ ntɔ si wahala do si are do si ijuukpã.
À tɛ nwa kpɔtɔɔ à dasi wa piisɔ̃ɔ, nɔ inɛ ŋa à dede ɡidi si wa amma si fei ndɛɛ à yɔkɔ temua. À ya ka ce icɛ hee ka ɡbɛɛji, à ya ka wɔ njoo, nɔ à ya ka dĩ anu.
À waa nyisi iyi à jɛ woo ce icɛi Ilaaɔ̃ ŋa do kuwɛɛ jiida nwa, do kumà nwa, do suuru nwa, do jiida ku jɛ nwa, do kubi hai nɛ muafiti nwa, do idei ntɔu ku waazo. Nɔ ɡbuɡbãi Ilaaɔ̃ do icɛ iyi Hundeɛ wa ce si wa wa nyisi iyi à jɛ woo ce icɛɛ ŋa. Dee dee ku jɛi í jɛ nyaui iɡũ nwa iyi à ya ka jaò nɔ ka kɔò ara nwa.
<range>
À ya ka temuai bii inɛ ŋa à mà bɛɛrɛ nwa walakɔ bii à waa nya fũnɛ nwa. Bɛɛbɛ mɔi à ya ka temua bii à waa fɔ jiida nwa walakɔ bii à waa fɔ laalɔ nwa. À waa cɔ wa bɛi woo sɔ ibo ŋa baa do iyi à waa fɔ ntɔ fei.
À waa cɔ wa bɛi a kù mà wa, baa bii inɛ fei í mà wa sãa sãa. À waa cɔ wa bɛi inɛ ŋa iyi à kasãm, amma hee nsɛi à wɛɛ si baani. À kpã wa iju ntɔ ntɔ, amma a kù kpa wa.
À waa cɔ wa bɛi ilu inɔ ku fɔ ŋa, amma à ya ka maa nɛ inɔ didɔ̃i waati kãma fei. À waa cɔ wa bɛi ilu are ŋa, amma à waa mua inɛ nkpɔ amani. À waa cɔ wa bɛi a kù nɛ nɡɔɡɔ, amma à nɛ fei ndɛɛ.
Iŋɛ inɛi Kɔrɛnti ŋa, à sɔ̃ ŋɛ ide ntɔ iyi í wa si idɔ nwa fei. Idɔ nwa í nɛ kubi nŋɛ jiida jiida.
Kubi nwa kù kaye si ɡãmɛ nŋɛ, amma iŋɛi i kù na wa ara.
Na nŋu, i ce nwa bɛi awa mɔ à waa ce nŋɛ. Ǹ wa n ba ŋɛ ide ku fɔ bɛi amam ŋa, i jɔ̀ i bi wa jiida jiida ŋa.
I maà nɛ anu tɔɔsi do hai dasi Jesu naanɛ ŋa domi i kù jɔ ŋa ŋa. Bɛirei jiida do laalɔ á ce ku tɔtɔɔ. Mà bɛirei inya kumá do ilu kuku á ce ku tɔtɔɔ.
Bɛirei Kirisi do Seetam aa ce a ɡbɔ si njɛ. Mà mii woo dasi Jesu naanɛ do hai dasi naanɛ à nɛ si ɡãmɛi njɛ.
Bɛirei bi ku wai Ilaaɔ̃ do iwɛ̃ ŋa á ce ku tɔtɔɔ. Awai à jɛ bi ku wai Ilaaɔ̃, nŋu iyi í jɛ icui kuwɛɛ. Nɔ nŋu takaɛ í fɔ í ni, An wɛɛ do aŋa nɔ awaò ŋa ka maa nɛ. An jɛ Lafɛ̃ɛ nŋa nɔ aa jɛ inɛm ŋa.
Na ŋɔi í jɔ̀ Ilaaɔ̃ í nyi í ni má, I fa ara nŋɛ hai bi tu ŋa nɔ i jĩò ŋa ŋa. I maà má kɔkɔi mii iyi í riisi ŋa. Bii ì waa ce bɛɛbɛ ŋa an ɡba ŋɛ.
An jɛ baa nŋɛ. Nɔ iŋɛ mɔ aa jɛ ama inɛmɔkɔ do ama inaabom ŋa. Mii iyi Ilaaɔ̃ ilu ɡbuɡbã fei í fɔ mbɛ.
Baakɔɔm ŋa, kuwãu ihɛ̃ fei tutu wai. Na nŋu, ka jɔ̀ idɔ nwa ku má sãa sãa si mii fei ku ba ara nwa do idɔ nwa ku maà nɛ taale kãma, nɔ kumá nwa ku maa kɔ̃ɔsi si Ilaaɔ̃ nɔ ka màò bɛɛrɛɛ.
I jɔ̀ i nɛ kubi nwa ŋa. A kù raraa inɛ ɡɔ, a kù bɛjɛ kuwɛɛi inɛ ɡɔ, a kù nɔ a kù taki inɛ ɡɔ.
N kù wa n fɔ bɛɛbɛ na n yɛ taale nŋɛ. Ntɔi, si bɛi ǹ fɔ tã, à nɛ kubi nŋɛ si idɔ nwa, baa bii í jɛ si kuwɛɛ wala si andɛi ikui.
Ǹ wa n naanɛ ŋɛ ntɔ ntɔ, nɔ ǹ wa n tɔɔ fufu na iri nŋɛ si mii fei. Ǹ ba ɡbuɡbã na iri nŋɛ nɔ inɔm í dɔ̃ í caa si ijuukpã nwa fei.
Ijuukpãu í jɔ̀ a kù sĩmi waati iyi à to ilɛi Masedɔni. À ba ijuukpã ikã ikã baa yooma fei. À ya ka ba ija hai waduude nɔ si idɔ nwa njo wa mu wa.
Amma Ilaaɔ̃, nŋu iyi wa mua ilu inɔ ku fɔ ŋa ɡbuɡbã, í jɔ̀ kunaai Titee í mu nwa ɡbuɡbã.
Kù jɛ kunaaɛ nŋu akãi í mu nwa ɡbuɡbã, amma iyi í ni má iŋɛ taka nŋɛ ì mua nŋu ɡbuɡbã ŋa. Í nɔ í sɔ̃ wa bɛi ì waa bi ku yɛm ŋa ntɔ ntɔ, do bɛi ì nɛ inɔ ku fɔ ŋa, do bɛi ì nɛ kubim ŋa jiida. Ideɛu í jɔ̀ inɔ didɔ̃m í kɔ̃ɔsi hee í caa.
Na ŋɔi í jɔ̀ baa bii tia iyi ǹ kɔ nŋɛ í fɔ inɔ nŋɛ, n kù nɛ inɔ ku fɔ do iyi ǹ kɔɔ. Ǹ tako ǹ nɛ inɔ ku fɔɛ si waati iyi ǹ yɛ í fɔ inɔ nŋɛ si waati keeke ɡɔ.
Amma nsɛi inɔm í dɔ̃. Kù jɛ na iyi í jɔ̀ ǹ fɔ inɔ nŋɛ, amma si na iyi í jɔ̀ inɔ ku fɔ nŋɛ í jɔ̀ ì kpaasi daa ŋa. Bɛɛbɛi í ce si na iyi í jɔ̀ Ilaaɔ̃ í ceò inɔ ku fɔ nŋɛ icɛ. Na nŋu, a kù ce nŋɛ laalɔ kãma.
Ntɔ ntɔ, inɔ ku fɔ iyi Ilaaɔ̃ wa ceò icɛ í ya jɔ̀ inɛ ku kpaasi daaɛ nɔ ku ba faaba. Dimii daa ku kpaasi bɛɛbɛ i kaa ni, bii ǹ mà. Amma inɔ ku fɔi andunya í ya bí ikui.
Ilaaɔ̃ í ceò inɔ ku fɔ nŋɛu icɛ, nɔ i cɔ ribaɛ nsɛi ŋa. I cɔ zaka bɛi inɔ ku fɔu í jɔ̀ ì ce laakai ŋa ì ce himma ì kɔò ara nŋɛ ŋa. Nɔ í jɔ̀ inɔ nŋɛ kù waa dɔ̃ wo nɔ ì waa ce njo ŋa, ì kpã woo ce laalɔu iju ŋa. Nɔ í jɔ̀ ì bi i yɛm má ŋa nɔ ì nɛ kubim ŋa. Si fei ndɛɛ ì nyisi iyi ì má si ideu ŋa.
Na nŋu, bii ǹ kɔ nŋɛ tiau wa, n kù kɔɔ na inɛ iyi í ce laalɔu nŋu akã, walakɔ na inɛ iyi í cea laalɔu nŋu akã. Amma ǹ kɔɔi ku ba i mà sãa sãa ŋa si wajui Ilaaɔ̃ iyi ì nɛ kubi nwa ntɔ ntɔ ŋa.
Na ŋɔi í jɔ̀ à ba ɡbuɡbãu. Kù nɔ kù jɛ ɡbuɡbã nŋu akãi à ba, amma iyi í re mɔm, à yɛ iyi Titee í wɛɛò inɔ didɔ̃ si na iyi í jɔ̀ iŋɛ fei ì tũ inɔɛ. Nŋu bɛi í jɔ̀ inɔ didɔ̃ nwa í kɔ̃ɔsi má.
Baa bii ǹ tɔɔ fufu keeke bi tɛɛ na iri nŋɛ wo, i kù dasim anyɔ ŋa, domi si bɛi ide ŋa iyi à sɔ̃ ŋɛu fei ntɔi, bɛɛbɛ mɔi Titee í yɔɔ iyi fufu ku tɔɔ nwa si ntɔi.
Kubi nŋɛ iyi Titee í nɛ wa kɔ̃ɔsi si bɛi wa ye ɡiɡi iyi iŋɛ fei ì jirimaɛ nɔ ì ɡbaa ŋa do bɛɛrɛ nla nla.
Ǹ nɛ inɔ didɔ̃ do iyi an yɔkɔ n dasi ŋɛ naanɛ si mii fei.
Iŋɛ kpaasim ŋa, à bi i mà ŋa bɛi Ilaaɔ̃ í cea iɡbɛi inɛi Jesu ŋa iyi à wa ilɛi Masedɔni didɔ̃.
Aŋai à yɛ laakai ku cɔ si ijuukpã jiida. Amma inɔ didɔ̃ nla nŋa í jɔ̀ à ce amua nŋa do inɔ akã, baa do iyi are nŋa í la.
Ǹ jɛ́ sɛɛda iyi à na do idɔɔbi nŋa zaka bɛi à yɔkɔ, nɔ à na mɔm nii hee í re zaka bɛi a kù waa tamaaò.
À mante wa ntɔ ntɔ à ni ka jɔ̀ aŋa mɔ aŋa a na sobii aŋa na irii woo dasi naanɛ ŋa iyi à wa ilɛi Zudee.
À ce í re baa zaka bɛi à waa tamaa. Sinte titã à na Lafɛ̃ɛ ara nŋa, à bɛi à na awa mɔ ara nŋa do idɔɔbii Ilaaɔ̃.
Nŋui í jɔ̀ à tɔɔ Titee ku naa bi tu ŋɛ ku na ku sobi ŋɛ si bɛi í tako í sintiɛ, ku ba iŋɛ mɔ i tambɔ icɛ jiidau bɛ ŋa.
Fei ndɛɛ í caa si ŋɛ, hai naanɛ ku dasi do ide ku fɔ do kumà, do himma nŋɛ si mii fei, do kubi nwa iyi ì nɛ ŋa. Nŋui í jɔ̀ à bi icɛ jiidau bɛ mɔ ku caa si ŋɛ.
Kù jɛ woodai ǹ wa n na ŋɛ, himmai inɛ ɡɔ ŋai ǹ wa n sɔ̃ ŋɛ ku ba ku mu nŋɛ kpãa iyi á jɔ̀ inɛ ŋa a yɔɔ iyi kubi nŋɛu ntɔi.
Ì nɔ ì mà didɔ̃i Lafɛ̃ɛ nwa Jesu Kirisi ŋa, nŋu iyi í tako í jɛ ilu amani, nɔ í ce araɛ ilu are na iri nŋɛ ku ba areɛu ku ce ŋɛ ilu amani ŋa.
Si ideu ihɛ̃ ikɔi ǹ wa n na ŋɛ. Hai icĩ iŋɛi ì jɛ inɛ sinte ŋa si icɛu. Kù jɛ si kuceɛ nŋu akã, amma sinte iŋɛi ì dasi idɔ i coo ŋa. Iŋɛi í sĩa i temua i mɔsiò icɛu ŋa.
Na nŋu, i hanya si bɛɛbɛ nsɛi i kpa irii icɛu ŋa. Si bɛi ì dasi idɔ ntɔ ntɔ ì sintiɛ do himma ŋa, bɛɛbɛ mɔi á sĩa i tambɔɛ ŋa do himma si bɛi kunɛ nŋɛ í to.
Bii ì na do inɔ akã, Ilaaɔ̃ í ya ɡbai. Zaka bɛi ì nɛi í ya cɔ, nɔ baaɛ ci ya wa si iyi ì kù nɛ ŋa.
N kù bi ti iŋɛ mɔ ku na ku maa ɡaizia ŋɛ na faabai inɛ ɡɔ ŋa, amma í sĩa kunɛ nŋɛ do tu ŋa ku munɡa.
Si nsɛi, kunɛ nŋɛ í la. Na nŋu, aa yɔkɔ i sobi inɛ ŋa iyi à wa si are. Nɔ ajɔ iyi iŋɛ mɔ ì na ì wa si are, bii kunɛ nŋa í la, aŋa mɔ a sobi ŋɛ. Bɛɛbɛi kunɛi iŋɛ fei á maa munɡa.
Bɛɛbɛi kukɔi idei Ilaaɔ̃ í fɔ í ni, Inɛ iyi í kó mana í kpɔ, kù re ɡũa. Inɛ mɔ iyi í ko keeke, kù ɡaizia ɡũa.
Ǹ wa n saabu Ilaaɔ̃, nŋu iyi í jɔ̀ Titee í bi ŋɛ bɛi awa taka nwa à bi ŋɛ.
Waati iyi ǹ tɔɔɛ ku naa bi tu ŋɛ í jɛsi idem tenɡi bɛ ɡbakã, nɔ nŋu takaɛ í dasi idɔ mɔ wo ntɔ ntɔ ku naa bi tu ŋɛ hai a kù sɔ̃ɔ.
Nɔ à waa bɛ inɛ nwa ɡɔ wa do nŋu takaɛ ajɔ, inɛ iyi iɡbɛi inɛi Jesu ŋa fei à waa saabu na icɛi laabaau jiidau iyi wa ce.
Iyi í re mɔm, iɡbɛi inɛi Jesu ŋa à cicaɛ ku si wa si isɛɛnɛ nwa ka naaò amuau wa. Icɛu à waa cooi ka naò Lafɛ̃ɛ takaɛ amboe nɔ ka nyisiò iyi à nɛ idɔ jiida ka sobiò inɛ ŋa.
À waa ce kookaai ku ba inɛ ɡɔ ku maà yɛ taale nwa na fia nlau ihɛ̃ ku muɛ iyi à da nwa si awɔ.
Ntɔ ntɔ, à waa bi ka ce mii iyi í sĩa, ku maà jɛ si ijui Lafɛ̃ɛ nŋu akã, amma do bi amanɛ ŋa fei.
À waa bɛ ŋa do inɛ nwa ɡɔ má, inɛ iyi à cɔ laakaiɛ isɛ fɛɛfɛlo, à nɔ à yɛ í jɛ ilu himma si icɛ nkpɔ. Amma nsɛi himmaɛ í kɔ̃ɔsi domi wa naanɛ ŋɛ ntɔ ntɔ.
Inɛ ŋa iyi à bɛ si ŋɛ ŋau wee. Titee nŋui í jɛ minjisiam iyi wa bam icɛ ku ce bi tu ŋɛ. Inɛ ŋa mɔ iyi aa suu wa, aŋai à jɛ woo bɛi iɡbɛi inɛi Jesu ŋa nɔ à jɛ inɛ ŋa iyi à waa na Kirisi amboe.
Na nŋu, i nyisi ŋa iyi ì bi ŋa ŋa ntɔ ntɔ, ku ba iɡbɛi inɛi Jesu ŋa a mà iyi à nɛ kpãa ka tɔɔ fufu na iri nŋɛ.
Kù jɛɛm tilasi n kɔ nŋɛ tia wa na sobi iyi á jɛ ti woo dasi Jesu naanɛ ŋa iyi à wa ilɛi Zudee.
Ǹ wa n fɔ bɛɛbɛi si na iyi í jɔ̀ ǹ mà kubi jiida nŋɛ nɔ ǹ tɔɔ fufu na iri nŋɛ bi inɛi Masedɔni ŋa ǹ ni iŋɛ woo dasi naanɛ ŋa iyi ì wa ilɛi Gɛrɛsi ŋa ì tã sɔɔlui sobiu hai icĩ ŋa. Himma nŋɛ í dasi inɛ nkpɔ nŋa kookaai.
Do nŋu fei, ǹ wa n bɛ si ŋɛ inɛ nwa ŋau ihɛ̃ wa ku ba fufu ku tɔɔ nwa na iri nŋɛ ku maà jɛ nɡbɛ si ideu ihɛ̃. Ǹ bi i wɛɛò sɔɔlu ŋa si bɛi ǹ fɔu.
Bii kù jɛ bɛɛbɛ, bii inɛi Masedɔni ɡɔ ŋa à sim wa, nɔ à na à ba i kù ce sɔɔlu ŋa, naanɛ nwa iyi à nɛ si ŋɛ á kpaasi anyɔ. Aa fɔ idei iŋɛ má?
Na ŋɔi í jɔ̀ ǹ yɔɔ iyi í sĩa n tɔɔ kpaasi nwa ŋau ihɛ̃ a cuaam wa bi tu ŋɛ a ceò sɔɔlui amua jiida iyi ì wãu tã ŋa. Si bɛɛbɛ á maa jilɛi hee n maa n to wa, nɔ ku nyisi iyi ì waa na do inɔ akã ŋa, kù jɛ do tilasi.
I kù mà ŋa, inɛ iyi í ɡbɛ̃ keeke, keekei í ya da? Inɛ mɔ iyi í nɔ í ɡbɛ̃ í la, nla nlai í ya da.
Na nŋu, í sĩa inɛ fei ku na bɛi í dasi idɔ, ku maà ti ku jɛ do tilasi walakɔ do weewea, domi inɛ iyi wa na do inɔ didɔ̃i Ilaaɔ̃ í bi.
Ilaaɔ̃ á yɔkɔ ku jɔ̀ didɔ̃ ikã ikã fei ku caa si ŋɛ ku ba i nɛ fei ndɛɛ do ajɔ fei ŋa. Si bɛɛbɛi aa ba bukaatai mii iyi ì bi fei ŋa, hee ku ɡbe nŋɛ nla nla i ceò icɛ jiida fei ŋa.
Bɛɛbɛi kukɔi idei Ilaaɔ̃ wa fɔ í ni, Ilaaɔ̃ í kpɛ̃a ilu are ŋa amaniɛ do inɔ akã. Inɔ akãɛ kaa tã baa ajɔ ɡɔ.
Ilaaɔ̃i í ya na woo ɡbɛ̃ dimi nɔ ku jɔ̀ ku so jiida ku jɛ mii iyi á jɛ. Nŋu mɔi á mu nŋɛ ɡbuɡbã i ceò amuau ŋa. Amuau á yɛi bɛi dimi iyi ì waa ɡbɛ̃ ŋa, nɔ Ilaaɔ̃ ku jɔ̀ icɛ jiida nŋɛu ku kɔ̃ɔsi jiida.
Á na ŋɛ amani ikã ikã fei iyi á to i ya ceò amua ŋa do inɔ didɔ̃. Nɔ inɛ nkpɔ á saabu Ilaaɔ̃ na amua nŋɛ iyi aa ka na ŋau.
Ntɔ ntɔ, icɛ iyi ì waa ce ŋa wa wũa bukaatai woo dasi naanɛ ŋa jiida. Amma kù jɛ baa iyi bɛ nŋu akã. Á jɔ̀ inɛ nkpɔ ku saabu Ilaaɔ̃.
Amuau á dɔ̃a inɛ ŋa si hee ku jɔ̀ a maa saabu Ilaaɔ̃ do yaase bɛi ì waa jirimaɛ ŋa. Ilaaɔ̃ ku jirima nŋɛi wa nyisi iyi ì dasi laabaau jiidai Kirisi naanɛ ŋa. Nɔ aa nyi a saabuɛ má do yaase bɛi ì ce ikpɛ̃i amani nŋɛ do inɔ akã iŋɛò inɛ ŋa iyi à ɡbe fei.
Aa ce nŋɛ kutɔɔ do kubi nla nla na irii didɔ̃ nlau ihɛ̃ iyi Ilaaɔ̃ í ce nŋɛ.
Ka saabu Ilaaɔ̃ na amuaɛ iyi í kpeeò kufɔ do ɡɛlɛ.
Amu Pɔlu, amu takam nii ǹ wa n fãa ŋɛ, amu iyi à ni ǹ ya n kaye aram bii ǹ wa bi tu ŋɛ, bii ǹ jĩò ŋɛ nɔ n ba ŋɛ ide ku fɔ do kulele. Amma do daa didɔ̃i Kirisi do jiida ku jɛɛi ǹ wa n tɔɔ ŋɛ ideu ihɛ̃.
I maà tilasim n ba ŋɛ ide ku fɔ do kulele waati iyi an na n to wa bi tu ŋɛ, domi bɛɛbɛi ǹ dasi idɔ n cea inɛ ɡɔ ŋa iyi à waa ni idɔɔbii ara nwai à waa ce.
Ntɔi, à wa si ara, amma a kù waa jabu do idɔɔbii ara.
Jĩnɛi iɡũ ŋa iyi à waa jabuò kù jɛ ti andunya, amma ɡbuɡbãi Ilaaɔ̃i iyi á jɔ̀ ka kɛkɛ bindi ŋa ka kpaò irii lasabui kurarai amanɛ
do dimii ara ku so iyi inɛ ŋa à nɛ fei à waa jãò ide ntɔi Ilaaɔ̃. Nɔ do nŋui à waa kãmiaò lasabu fei ku ba a jirima Kirisi.
À nɔ à tã sɔɔlu ka kpã inɛ ŋa iyi a kù waa jirima ideu fei iju waati iyi ì na ì waa jirimaɛ dee dee ŋa.
I jɔ̀ i cɔ mii ŋa iyi ì waa yɛ si waju nŋɛ. Bii inɛ ɡɔ í mà kam kam iyi nŋu í jɛ ti Kirisi, ku mà si idɔɛ iyi bɛɛbɛ mɔi awa mɔ à jɛ ti Kirisi.
Lafɛ̃ɛ í mu nwa yiiko ku ba ka mu nŋɛ ɡbuɡbã, kù jɛ ka kɛkɛ ŋɛ. Nɔ baa bii fufu ku tɔɔ nwa í la keeke na yiikou n kaa n yɛ anyɔ.
N kù bi a ni ǹ wa n da ziɡi nŋɛ do tiam ŋa.
Ntɔ ntɔ, inɛ ŋa à ya ni tiam í lele nɔ í ɡaabu, amma bii ǹ wa inɔ nŋɛ n ci ya nɛ ɡbuɡbã, ide ku fɔm ci ya nɛ bɛɛrɛ.
Inɛ iyi wa fɔ bɛɛbɛ í sĩa ku mà iyi ihɛ̃. Do yaase bɛi à waa kɔ si tia nwa bii a kù wa bɛ, do yaase bɛɛbɛ mɔi kookoosu nwa á yɛ waati iyi aa ka wa bi tu ŋɛ.
Ntɔi, a kaa ka jɛ ka wã ara nwa do inɛ ŋa iyi à ya maa so ara nŋa lele hee ka jɔ ŋa. Inɛ nŋu ŋau a kù nɛ bisi domi à so ara nŋa í baa í jɛ mii ku wã njɛ, nɔ à ya maa wã njɛ aŋa duusɔ̃ɔ.
Amma awa, a kaa ka tɔɔ fufu si mii iyi a kù nɛ kpãa ka tɔɔò fufu. Si icɛ iyi Ilaaɔ̃ í jilɛ nwa ku cei aa ka tɔɔò fufu, nɔ iŋɛi ì jɛ ribai icɛ nwa.
Ntɔ ntɔ, awai à naa nŋɛ laabau jiidau wa. Bii kù jɛ bɛɛbɛ wo, a kaa ka nɛ kpãai fufu ku tɔɔ.
Si bɛɛbɛ, a kù waa tɔɔò icɛi inɛ ɡɔ fufu. Amma à waa cɔ kpãa, si bɛi naanɛ ku dasi nŋɛ í la wa kɔ̃ɔsi, icɛ nwa mɔ á na ku kɔ̃ɔsi si anini nŋɛ
ku ba ka yɔkɔ ka bɔò laabaau jiidau si ilu ŋa iyi à wa waju nŋɛ, ku maà ti ku jɛ do fufu ku tɔɔ na saabui icɛ iyi inɛ ɡɔ ŋa à ce tã.
Kukɔi idei Ilaaɔ̃ wa fɔ, í ni, Inɛ iyi wa tɔɔ fufu, ku tɔɔ fufu na Lafɛ̃ɛ.
Na nŋu, inɛ iyi wa cɔ araɛ inɛ jiida, kù jɛ nŋui Ilaaɔ̃ á saabu, í ɡbe inɛ iyi Aɔ̃ Lafɛ̃ɛ takaɛ wa cɔ inɛ jiida.
Oo, ǹ bi i temuaòm ŋa bii ǹ fɔ ide keeke iyi kù nɛ yaase. Ntɔ ntɔ, i temuaòm ŋa.
Ǹ wa n ce iɡu iyi wa naa hai bi Ilaaɔ̃ na iri nŋɛ, domi ì yɛ ŋai bɛi mudɛ̃ɛ iyi ǹ mua mɔkɔ akã. Mɔkɔui í jɛ Kirisi nɔ ǹ bi n kooò ŋɛ bi tɛɛi bɛi mudɛ̃ɛ iyi kù mà mɔkɔ.
Amma si bɛi Seetam njou, í dĩ ijui Ɛfa wo do bisi laalɔɛ, ǹ wa n ce njo lasabu nŋɛ mɔ ku maa na ku sinda hai si kpãai Kirisi iyi ì waa too nsɛi ŋa do naanɛ hai nɛ muafiti.
Njo í nyi wa mum má si na iyi í jɔ̀ bii inɛ ɡɔ í naa wa sisi nŋɛ idei Jesu mmu ɡɔ i ci ya kɔ ŋa. Ì ba Hundei Ilaaɔ̃ tã ŋa, amma ì nyi ì tã sɔɔlu i ɡba hunde mmu ɡɔ má ŋa. Ì ɡba laabaau jiidau tã ŋa, amma ì nyi ì tã sɔɔlu i ɡba laabaau ikã má ŋa.
Ǹ wa n tamaa inɛ ŋau ihɛ̃ iyi à waa cɔ ara nŋa woo bɛ nla ŋau, kãma nŋa ɡɔ kù rem do nɡɔɡɔ.
Baa bii n kù dɔ̃ ɡɛlɛ bɛi inɛ ŋau ihɛ̃, kù jɛ ǹ kua kumà, ǹ nɔ ǹ nyisi ŋɛ si fei ndɛɛ fei mam mam.
Waati iyi ǹ sisi nŋɛ laabaau jiidai Ilaaɔ̃, ǹ cooi nɡbɛ nɡbɛ. Ǹ kaye aram ku ba n so ŋɛ lele. Iyi ǹ ce bɛɛbɛ ǹ rarai?
Ǹ ɡba fiai iɡbɛi inɛi Jesu ɡɔ ŋa wai fei sãa sãa ǹ na ǹ sobi ŋɛò.
Waati iyi ǹ wa bi tu ŋɛ n kù jɛ asoi inɛ ɡɔ nŋɛ. Bii ǹ nɛ bukaatai nɡɔɡɔ, inɛ nwa ŋa iyi à ya naa hai ilɛi Masedɔni aŋai à ya naam mii iyi ǹ nɛ bukaataɛ fei wa. Ǹ mu aram si fei ndɛɛ ku ba n maà n jɛ aso nŋɛ. Bɛɛbɛ mɔi an nɔ n maa n mu aram.
Do ide ntɔi Kirisi iyi í wa sim, n wa n sɔ̃ ŋɛ iyi inɛ ɡɔ kù wɛɛ si ilɛi Gɛrɛsi fei iyi á ɡanjiim n tɔɔ fufu si ideu ihɛ̃.
Na mii í jɔ̀ ǹ ce bɛɛbɛ. Ì waa tamaa n kù bi ŋɛi? Ilaaɔ̃ í mà sãa sãa iyi ǹ bi ŋɛ.
Amma bɛi ǹ wa n ce nsɛi, bɛɛbɛi an maa n ce má ku ba n dĩ nŋa kpãa, aŋa iyi à waa dɛ a tɔɔ fufu a ni awaò ŋa ŋa akãi.
Inɛ ŋau, woo bɛ ilu ibo ŋai iyi à ya dĩ ijui inɛ ɡɔ ŋa, nɔ à waa kpe ara nŋa woo bɛi Kirisi ŋa.
Nkãma kù wa bɛ iyi á biti inɛ, domi Seetam takaɛ á yɔkɔ ku kpaasi araɛ bɛi amalekai Ilaaɔ̃.
Na nŋu, biti ɡɔ kù wɛɛ bii woo ce icɛɛ ŋa à kpaasi ara nŋa bɛi woo ce icɛi Ilaaɔ̃ ŋa. Amma aa ba riba nŋa si bɛi icɛ nŋa í yɛ.
Ǹ wa n fɔ má, inɛ ɡɔ ku maà cɔm bɛi sũmu. Amma baa bii ì waa cɔm sũmu ŋa, i ɡbam do bɛɛbɛ, ku ba amu mɔ n tɔɔ fufu keeke.
Iyi ǹ wa n fɔ nsɛi kù jɛ bɛi Lafɛ̃ɛ í bi inɛ ŋa a ya fɔ. Amma si ideu ihɛ̃ ǹ wa n tɔɔ fufu nɔ ǹ fɔ ide bɛi sũmu. Nɔ bii ǹ wa n tɔɔ fufu ǹ nɛ mii iyi ǹ wa n tɔɔò fufui.
Amu takam mɔ an tɔɔ fufu si na iyi í jɔ̀ inɛ nkpɔ wa tɔɔ fufu na ara.
Ì waa temuaò inɛ hai nɛ yaase ŋa, iŋɛ iyi ì waa tamaa ì nɛ yaase jiida ŋa.
Ì waa coko à waa ce ŋɛ aru ŋa, à waa ce ŋɛ ile, à waa taki ŋɛ, nɔ à waa donda ŋɛ, nɔ à waa sambala ŋɛ.
Anyɔ wa mum n sɔ̃ ŋɛ iyi n kù nɛ ɡbuɡbã n ce nŋɛ bɛɛbɛ. Do nŋu fei, bii inɛ ɡɔ í nɛ wɔɔkɔ wa tɔɔò fufu amu mɔ ǹ nɛ. Ǹ wa n fɔ ide bɛi sũmu.
À jɛ inɛi Ebɛɛ ŋai? Bɛɛbɛ mɔi amu takam. À jɛ inɛi Izirɛli ŋai? Bɛɛbɛ mɔi amu takam. À jɛ tɔkui Aburahamui? Bɛɛbɛ mɔi amu takam.
À jɛ woo ce icɛi Kirisi ŋai? Ǹ re ŋa si bɛ. Idem nɔu, idei sũmui. Ǹ ce icɛ ǹ re ŋa, à dasim piisɔ̃ɔ í re ŋa, à tɛɛm kpɔtɔɔ n kù mà baa jiaɛ. Isɛ nkpɔ nkpɔi ǹ maai iku.
Isɛ ɡbɛɛwui Zuifu ŋa à tɛɛm kpɔtɔɔ anu ciiji fakã kù wa si.
Inɛi Romu ŋa à cãm do ɡolo í to isɛ ɡbɛɛta. À tam kuta à bi a kpam ɡbakã akã. Isɛ ɡbɛɛtai akɔi inyi iyi ǹ lɔ í jɛ inyi, nɔ ǹ dasi inyi ɡbakã akã ǹ wa bɛ hai daakɔ hee iju í koo í má.
Si isɛɛnɛm ŋa ajɔ nkpɔ nkpɔ si mbirisii ǹ ya n maa n wa na kukɔ̃i ido do woo bata ku ɡba ŋa iyi à wa si kpãa. Ajɔ ɡɔ ŋa ǹ ya n wa si mbirisi bi dimii inɛm ŋa, ajɔ ɡɔ ŋa mɔ bi dimi mmu ŋa, ajɔ ɡɔ ŋa mɔ si inɔ ilu, ajɔ ɡɔ ŋa mɔ si ɡbabua, ajɔ ɡɔ ŋa mɔ si tenku, ajɔ ɡɔ ŋa mɔ bi inɛ ŋa iyi à sɔ ibo à waa ni aŋa à jɛ kpaasi woo dasi naanɛ ŋa.
Ǹ mà icɛ ku ɡaabu ŋa do wahala nla nla ŋa, à ɡanjiim njoo ku sũ. Ari í ya kpam nɔ aɡbɛ í ya kpam, ǹ ce anu ku dĩ do tilasi, ǹ wahala do tũtũ nɔ n kù nɛ jinɛ ku dasi ŋa.
Si anyii mii ŋau bɛ fei, lasabum í ya maa wa si icɛ ŋa iyi ǹ cea iɡbɛi inɛi Jesu ŋa fei.
Bii inɛ ɡɔ kù nɛ ɡbuɡbã, amu mɔ n ci ya n nɛ ɡbuɡbã. Bii inɛ ɡɔ í dasi dulum ǹ ya n nɛ ara kuroi jiida.
Bii í jɛ ǹ wa n tɔɔ fufui, an tɔɔi si mii iyi wa nyisi ɡbuɡbã hai nɛm fei.
Ka saabu Ilaaɔ̃ baai Lafɛ̃ɛ nwa Jesu do ajɔ fei. Nŋui í mà iyi n kù wa n sɔ ibo.
Waati iyi à wa Damasi, inɛ nɡbo iyi amanlu Aretasi í jilɛ si iluu í jilɛ inɛ ŋai a maa deɡbe anu koofai ilu nlau a ba a mum.
Amma à jɔ̀ ǹ fitai hai do fɛrɛntii bindii iluu nɔ à kitaam nii si kɔlɔ, nɔ do yaase bɛɛbɛi ǹ ce ǹ ɡbãò.
Debɛi í ɡbe n tɔɔ fufu, baa bii í jɛ kù nɛ aranfãani ɡɔ. Amma nsɛi an fɔ idei kuyɛ do kukɔsi iyi Lafɛ̃ɛ í nyisim.
Ǹ mà inɛi Kirisi ɡɔ iyi à soo hee lelei Aɔ̃ í to adɔ̃ maatɛ̃ɛ nnyi. Do araɛi à soo do ntɔ? Mà í ce kuyɛi? N kù mà. Ilaaɔ̃ nŋu akã dei í mà.
Ǹ mà iyi à so mɔkɔu hee bi Ilaaɔ̃. Nɔ ǹ sisi ǹ wa n fɔ má, do araɛi à soo do ntɔ? Mà í ce kuyɛi? Ilaaɔ̃ nŋu akãi í mà. Tenɡi bɛi í ɡbɔ ide iyi kù jɔ amanɛ ku fɔ, nɔ kaa yɔkɔ ku fɔɔ mɔm.
<range>
An tɔɔ fufu si inɛɛu bɛ. Amma n kaa n tɔɔ fufu si aram, bii kù jɛ si ɡbuɡbã hai nɛm.
Bii í jɛ ǹ bi n tɔɔ fufui n kaa n jɛ sũmu, domi an fɔ ntɔ. Amma n kù wa n tɔɔ fufu ku ba inɛ ɡɔ ku maà cɔm ku re bɛi wa yɛm, walakɔ bɛi wa ɡbɔ hai si ɡɛlɛm.
Amma ku ba n maà n ce faao na kukɔsi nlau, bɔ̃ɔ ɡɔ í na í sɔkɛ sim bɛi aɡũ. Í naai bɛi woo bɛi Seetam ku na ku cãm nɔ ku ɡanjiim faao ku ce.
Isɛ ɡbɛɛtai ǹ tɔɔ Lafɛ̃ɛ na irii bɔ̃ɔu ku ba ku jɔ̀ n ba iri.
Amma í jɛɛm í ni, didɔ̃m í toɛ domi si ɡbuɡbã hai nɛɛi inɛ ŋa aa yɛ ɡbuɡbãm. Na nŋu, ǹ bi n tɔɔ fufu si ɡbuɡbã hai nɛm ku ba ɡbuɡbãi Kirisi ku wa sim.
Na ŋɔi í jɔ̀ ǹ nɛ inɔ didɔ̃ si ɡbuɡbã hai nɛm, do arabu ŋa, do inɔ ku fɔ ŋa, do ijuukpã ŋa do wahala ŋa iyi í ya bam na irii Kirisi. Ǹ ya n nɛ inɔ didɔ̃ domi waati iyi amu takam n kù nɛ ɡbuɡbã, waati bɛɛbɛi Ilaaɔ̃ í ya muum ɡbuɡbã.
Ǹ wa n fɔ ide bɛi sũmu, amma ì tilasim ŋai. Iŋɛi í sĩa i fɔ jiidam ŋa wo, domi baa bii n kù jɛ nɡɔɡɔ, inɛ ŋau ihɛ̃ iyi à waa cɔ ara nŋa woo bɛ nla ŋau, a kù rem.
Ǹ nyisi ŋɛ ntɔ ntɔ iyi ǹ jɛ woo bɛ si kookoosum ŋa do temua nla nla iyi ǹ ce. Kookoosu ŋau nŋui í jɛ maamaake dimi ikã ikã ŋa do icɛ ɡbuɡbã ŋau fei.
Mii ǹ cea iɡbɛi inɛi Jesu ɡɔ ŋa iyi n kù ce nŋɛ, bii kù jɛ iyi ǹ ni n kù bi n jɛ aso nŋɛ. Nɔ bii na nŋui, i ceem suurui kuraram.
Wee ǹ tã sɔɔlu n naa bi tu ŋɛ isɛ ɡbɛɛtasia. Nɔ n kaa n jɛ aso nŋɛ má. Iŋɛ taka nŋɛi ǹ bi, kù jɛ fia nŋɛ. Kù jɛ amu ŋai aa ba fia a wóò baa nŋa ŋa, amma baa ŋai aa ba fia a woò ama nŋa ŋa, mà irei.
Inɔ didɔ̃m nii n jɛ mii iyi ǹ nɛ fei, nɔ n loò aram na hunde nŋɛ. Bii kubi nŋɛ iyi ǹ nɛ wa kɔ̃ɔsi, kubi iyi ì bim ŋa á kaye?
Ì mà do ntɔ ŋa iyi n kù jɛ aso nŋɛ amma inɛ ɡɔ ŋa à ni ǹ ya n ce nŋɛ bisii n maa n ɡba fia nŋɛ si asii.
Mà inɛ ŋa iyi ǹ ya n bɛ si ŋɛ wa ŋau, baa inɛ akã nŋa, í taki ŋɛi?
Ǹ tɔɔ Titee ku naa bi tu ŋɛ, ǹ bɔɔ wai nŋu do kpaasiu. Aa ni Titee í taki ŋɛ má ŋai? Lasabui awaò fei kù jɛ akãi? Kookoosu nwa kù jɛ akãi?
Ì tamaa bɛi hai kukpɛ à waa dɛ ka kɔò ara nwa si waju nŋɛi? Aawo, kù jɛ bɛɛbɛ baakɔɔ nwa ŋa. À waa fɔ idei bɛi Kirisi í bi si wajui Ilaaɔ̃ ku ba naanɛ ku dasi nŋɛ ku bɔ waju.
Ǹ wa n ce njo bii ǹ na ǹ to wa bi tu ŋɛ n maà n na n ba ŋɛ bɛi n kù bi, iŋɛ mɔ, i maa ti i na i bam bɛi i kù bi ŋa. Ǹ wa n ce njo ija do iɡu ku maà wa si ŋɛ, do idɔɔkɔ̃, do njɛ ku wã, do arabu ŋa, do irii inɛ ku sɔ, do faau, do mii hai nɛ yaase.
Ǹ wa n ce njo Ilaaɔ̃ ku maà na ku kayem si waju nŋɛ waati iyi an na ǹ nyi wa bi tu ŋɛ má. Nɔ ǹ wa n ce njo má n maa n na n kpata na irii inɛ nkpɔ ŋa iyi à tako à ce dulum wo nɔ a kù kpaasi idɔ hai si abo kaafe ŋa ku sũò do si daa sãmi nkpɔ do daa nkpɔ nkpɔ iyi à ya ce.
Kukɔi idei Ilaaɔ̃ wa fɔ í ni, i bɛi i yɛ taalei inɛ baa yooma fei í sĩa ku jɛ do sɛɛdai amanɛ minji walakɔ mɛɛta. Wee isɛ ɡbɛɛtasiam nii ǹ wa n naa bi tu ŋɛ bɛbɛi.
Nɔ ǹ nɛ ide iyi an sɔ̃ inɛ ŋa iyi à ce dulum wo, do inɛ ŋa iyi à ɡbe fei. Ǹ fɔɔ tã waati iyi ǹ wa bi tu ŋɛ isɛ ɡbeejisiau. Amma nsɛi iyi n kù wa bɛ, ǹ sisi ǹ wa n fɔ má. Waati iyi an na n to wa bi tu ŋɛ bɛ má, bii inɛ ɡɔ nŋɛ í ce ide ɡɔ an fɔ siɛ ide do kuɡaabu.
An ɡaabu si na iyi í jɔ̀ ì bi n nyisi ŋɛ iyi Kirisii wa fɔ ide hai bi tom ŋa. Debɛi, aa yɔɔ ŋa. Kirisi kù kua ɡbuɡbã bi tu ŋɛ, amma wa nyisi ɡbuɡbãɛ si anini nŋɛ.
Ntɔi, à kpakpaɛ si jĩi ku ɡaau si ɡbuɡbã hai nɛɛ, amma nsɛi í wɛɛ do saabui ɡbuɡbãi Ilaaɔ̃. Awa mɔ à jɛ hai nɛ ɡbuɡbã si anu akã nwa do nŋu, amma aa ka maa wɛɛ do nŋu si anini nŋɛ na saabui ɡbuɡbãi Ilaaɔ̃.
I wusɛ ara nŋɛ i cɔ yaasei kuwɛɛ nŋɛ bii í jɛ isɛɛnɛ nŋɛ wa too naanɛ iyi ì dasi ŋa do ntɔ. I kù mà ŋa iyi Jesu Kirisi í wa si ŋɛi? Í ɡbe bii iŋɛ ì mɔnɡɔ ku nyisi iyi ì dasi naanɛ ntɔ ntɔ ŋa.
Amma do nŋu fei ǹ tamaa aa yɔɔ ŋa iyi kù nɛ sika awa à dasi naanɛ ntɔ ntɔ.
Mii iyi à waa tɔɔ Ilaaɔ̃ nŋui í jɛ i maà na i ce laalɔ kãma ŋa. Kù jɛ à waa dɛ inɛ ŋa a saabu icɛ jiida nwa nŋu akã, amma iyi à waa lele, nŋui í jɛ i ce mii jiida ŋa, baa bii inɛ ŋa à waa ni awa a kù ce nkãma.
A kù nɛ ɡbuɡbã ka kpaasiò ide ntɔ do ibo, bii kù jɛ ka jɔ̀ ntɔu ku bɔ waju.
À wɛɛò inɔ didɔ̃ ka jɛ hai nɛ ɡbuɡbã ŋa bii ntɔ ntɔ iŋɛ ì nɛ ɡbuɡbã ŋa. Nɔ nŋu mɔm nii à waa tɔɔ Ilaaɔ̃ ku ba i kɔ̃ ŋa.
Na ŋɔi í ce ǹ kɔ nŋɛ mii ŋau ihɛ̃ hai waati iyi ǹ wa n jĩò ŋɛ ku ba bii ǹ to wa, n maà n ɡaabu si ŋɛ do ɡbuɡbã iyi Lafɛ̃ɛ í muum. Í muum ɡbuɡbãm nii, kù jɛ n kɛkɛò ŋɛ, amma ku ba n jɔ̀ naanɛ ku dasi nŋɛ ku bɔ wajui.
Iyi í ɡbe nsɛi, iŋɛ inɛm ŋa, i jɔ̀ i nɛ inɔ didɔ̃ ŋa, i ce kookaai i jɛò inɛ ŋa iyi à kɔ̃, i ya maa mua njɛ ɡbuɡbã ŋa. I ce anu akã ŋa, i wɛɛò laakai ku sũ ŋa. Ilaaɔ̃ ku wɛɛ do iŋɛ, nŋu iyi í bi wa nɔ wa mu nwa laakai ku sũ.
I ce njɛ fɔɔ do kubi jiida ŋa. Woo dasi naanɛ ŋau fei à waa ce ŋɛ fɔɔ.
Didɔ̃i Lafɛ̃ɛ Jesu Kirisi, do kubii Ilaaɔ̃, do anu akãi Hundei Ilaaɔ̃ ku wɛɛ do iŋɛ fei.
Amu Pɔlu woo bɛu, amui ǹ kɔ nŋɛ tiau ihɛ̃ wa. Kù jɛ amanɛi í kpem ǹ jɛò woo bɛ, kù nɔ kù jɛ inɛ ɡɔi í bɛm. Jesu Kirisii í kpem, nŋu do Ilaaɔ̃ Baaba iyi í jũu hai si balɛ.
Amu do kpaasi woo dasi naanɛ ŋa iyi à wa ihɛ̃ fei à ce iɡbɛi inɛi Jesu ŋa iyi à wa ilɛi Galati fɔɔ.
Ilaaɔ̃ Baaba do Lafɛ̃ɛ Jesu Kirisi a mu nŋɛ didɔ̃ do laakai ku sũ.
Jesu Kirisi í na araɛ na irii dulum du wa ku ba ku nya wa hai si kuce laalɔi andunyau ihɛ̃. Bɛɛbɛi í ce í ceò idɔɔbii Ilaaɔ̃ Baa nwa.
Ilaaɔ̃i í nɛ amboe hee do ajɔ fei. Ami.
Ideu í mum biti do iyi ì fũsi Ilaaɔ̃ awɔ ɡbãa ɡbãa bɛɛbɛ tã ŋa, nŋu iyi í kpe ŋɛ wa si didɔ̃i Kirisi, nɔ ì waa bi i too laabaau mmu ɡɔ má ŋa.
Ntɔ ntɔ, laabaau jiida kãma ɡɔ kù wɛɛ má. Amma inɛ ɡɔ ŋa à waa fɔ́ lasabu nŋɛ dei, nɔ à waa bi a kpaasi laabaau jiidai Kirisiu.
Amma baa awa taka nwai walakɔ amaleka iyi í naa hai lele, bii í ce nŋɛ waazoi laabaau mmu ɡɔ má, bii kù jɛ iyi à ce nŋɛu ihɛ̃, Ilaaɔ̃ ku ceekpe lafɛ̃ɛ.
À tako à fɔɔ wo ǹ nɔ ǹ wa n fɔɔ má, bii inɛ ɡɔ í ce nŋɛ waazoi ide mmu ɡɔ iyi kù jɛ iyi ì jɛsiu tã ŋa Ilaaɔ̃ ku ceekpe lafɛ̃ɛ.
Si ideu ihɛ̃ aa ni ǹ wa n dɛ saabui amanɛ ŋai? Aawo, saabui Ilaaɔ̃i ǹ bi. Ǹ wa n dɛ n ce mii iyi á dɔ̃a amanɛ ŋa si? Aawo, bii ǹ wa n dɛ n ce mii iyi á dɔ̃a amanɛ ŋa si, n kaa n jɛ woo ce icɛi Kirisi.
Iŋɛ kpaasim ŋa, ǹ bi i mà ŋa iyi laabaau jiida iyi ǹ sisi nŋɛu kù jɛ hai bi amanɛi í naa.
Kù jɛ amanɛi í sɔ̃m, inɛ kãma sisi í ceem cioɛ, Jesu Kirisi nŋu akãi í nyisim.
Ì ɡbɔ bɛi kuwɛɛm í yɛ ŋa wo si waati iyi ǹ wa n tɔɔ Ilaaɔ̃ bɛi Zuifu ŋa. Iŋɛ fei ì mà ŋa kookaai iyi ǹ tako ǹ ce ǹ kpãò inɛi iɡbɛi Ilaaɔ̃ ŋa iju ku ba n ce nfe nŋa.
Si kpãai Zuifu ŋa ku too ǹ wa si inɔi inɛ ŋa iyi à waa jɛ waju si inɔi saam ŋa.
Amma Ilaaɔ̃ í cicaam à bɛi à bím nɔ í kpem si didɔ̃ɛ n ceaa icɛ.
Si waati iyi í jilɛu, í nyisim Amaɛ ku ba n cea dimi mmu ŋa waazoi laabaau jiidaɛ. Nɔ n kù bɔ bi inɛ kãma ku muum bisi.
N kù nɔ n kù bɔ Zeruzalɛmu n koo n yɛ inɛ ŋa iyi à tako à jɛ woo bɛ ŋa ǹ bɛi ǹ jɛò woo bɛ. Amma iyi ǹ dede ɡbakã ilɛi Arabii ǹ bɔ. Hai bɛ nɔ ǹ nyi Damasi má.
Í kpɛ í to zakai adɔ̃ mɛɛta ǹ bɛi ǹ bɔ Zeruzalɛmu ǹ koo ǹ mà Sefaa, nɔ ǹ ce ajɔ maatũ bi tɛɛ.
N kù nɔ n kù yɛ woo bɛ mmu kãma bɛ má, bii kù jɛ Zaaki, ifɔi Lafɛ̃ɛ.
Iyi ǹ wa n kɔu ihɛ̃ ntɔi. Ilaaɔ̃i í jɛ sɛɛdam bii ǹ wa n sɔ iboi.
Si anyiɛ nɔ ǹ bɔ ilɛi Siri do Silisi ŋa.
Waati bɛɛbɛ iɡbɛi inɛi Kirisi ŋa iyi à wa ilɛi Zudee a kù yɛ wajum titã.
Nŋu de à ɡbɔ iyi inɛ iyi í tako wa kpã ŋa ijuu, wee nsɛi wa waazo idei woo dasi Jesu naanɛ ŋa, ide iyi nŋu takaɛ wa bi ku ce nfeɛu wo.
Nɔ à saabu Ilaaɔ̃ na irim.
Iyi í kpɛ í to zakai adɔ̃ maatɛ̃ɛ ŋɔi ǹ nyi Zeruzalɛmu má, amu do Baanabasi. Nɔ à ɡbã Titee í si wa.
Ǹ kooi si na iyi í jɔ̀ ǹ ce kuyɛ. Nɔ si kuyɛu Ilaaɔ̃i í ni n koo. Ǹ kpe inɛ nɡbo ŋa ikãi awaò ŋa à tɔtɔɔ nɔ ǹ sisi nŋa yaasei idei laabaau jiidau iyi ǹ ya n cea dimi mmu ŋa waazoɛu wo. Ǹ ce bɛɛbɛi si na iyi í jɔ̀ n kù bi icɛm iyi ǹ ce wo, walakɔ iyi ǹ wa n ce nsɛi ku ce nfe.
Nɔ inɛ nɡbo ŋau a kù tilasi Titee iyi í wa bi tom nɔu ku ce banɡo baa do iyi í jɛ Gɛrɛki fei.
A kù tilasiɛ baa do iyi inɛ ɡɔ ŋa iyi a kù jɛ inɛ nwa ŋa do ntɔ à lɔ wa si iɡbɛu à waa bi a tilasi inɛ fei ku ce banɡo. Inɛ ŋau woo zamba inɛ ŋai. À naai do bisi ku ba a bɛjɛ ara ku nɛ nwa si anu akã nwa do Jesu Kirisi nɔ a ce wa aru.
Amma awa a kù jɛ ide nŋa baa keeke domi à bi ka leekĩ si ntɔi laabaau jiidaui na iri nŋɛ.
Nɔ inɛ ŋa iyi à nɛ jirima à re a kù kɔ̃ɔsi ide kãma má si ide iyi ǹ fɔu. Ntɔi, baa bii aŋai à jɛ ilu jirima ŋa kù jɛɛm nkãma, domi bi Ilaaɔ̃ inɛ ɡɔ kù re njɛ. Inɛ nɡbo ŋau bɛ a kù kɔ̃ɔm si ide kãma.
Amma à yɛ iyi Ilaaɔ̃ í daam laabaau jiidau si awɔ n sisia dimi mmu ŋa, si bɛi í daa Piɛɛ si awɔ ku sisia Zuifu ŋa.
Ilaaɔ̃i í na Piɛɛ ɡbuɡbã ku jɛò woo bɛɛ bi Zuifu ŋa, mà irei. Nŋu mɔi í nɔ í nam ɡbuɡbã n jɛò woo bɛɛ bi dimi mmu ŋa.
Nɔ Zaaki do Piɛɛ do Zãa, aŋa iyi à jɛ bɛi sɔbe si iɡbɛi inɛi Jesu ŋa, à yɛ iyi Ilaaɔ̃i í daam icɛu ihɛ̃ si awɔ na didɔ̃ɛ. Ŋɔi à jɛsi ka ce anu akã, amu do Baanabasi ka bɔ bi dimi mmu ŋa nɔ aŋa mɔ a bɔ bi Zuifu ŋa.
Amma à tɔɔ wa ka ye ɡiɡii ilu are nŋa ŋa. Nɔ bɛɛbɛ mɔi amu takam ǹ dasi idɔ tã.
Si waati iyi Piɛɛ í naa Antiɔsi bɛ ǹ ɡbaɡba siɛ si bantuma si na iyi í jɔ̀ wa ce taale.
Taaleɛu wee. Inɛ ɡɔ ŋa iyi à wa bi Zaaki à naa Antiɔsi. Inɛ ŋaui à ya na ɡbuɡbã si banɡo ku ce. Hee a maa to wa Piɛɛ í ya maa jɛ do dimi mmu woo dasi Jesu naanɛ ŋa ajɔ. Amma iyi inɛ ŋau à na à to wa, í fa araɛ ci ya jɛ aŋaò ŋa má domi wa ce njo nŋa.
Ŋɔi Zuifu woo dasi Jesu naanɛ ŋa iyi à wa bɛu, ɡɔɡɔ ŋa mɔ à ce bɛi Piɛɛ í ceu hee à fa Baanabasi mɔ si muafiti nŋau.
Iyi ǹ yɛ a kù waa nɛ do inɔ akã si kpãai laabaau jiidau, ŋɔi ǹ sɔ̃ Piɛɛ si wajui aŋa fei ǹ ni, awɔ Zuifui nɔ ì waa ce bɛi dimi mmu ŋa, i kù waa ce kucei Zuifu ŋa. To, bɛirei aa ce i tilasi dimi mmu ŋa a ce kucei Zuifu ŋa.
Ntɔi, awa Zuifu ŋai, a kù jɛ dimi mmu ŋa iyi à ya kpe ilu dulum ŋa, domi Zuifu ŋai à bí wa.
Do nŋu fei, à mà iyi amanɛ kaa jɛ dee dee si wajui Ilaaɔ̃ na wooda ku too, bii kù jɛ na naanɛ iyi á dasi Jesu Kirisi. Na nŋu, awa mɔ à dasi Jesu Kirisi naanɛ ku ba ka jɛ dee dee na naanɛ iyi à dasi Kirisi, kù jɛ na wooda ku too. Ilaaɔ̃ kaa ce inɛ ɡɔ dee dee si na iyi í jɔ̀ wa jirima wooda.
Nsɛi, bii à waa dɛ ka jɛ dee dee na saabui Kirisi, nɔ à ba wee awa mɔ ilu dulum ŋai bɛi hai jɛ Zuifu ŋa, aa ka jɛ ka ni icɛi Kirisii í jɔ̀ dulum wa kɔ̃ɔsi? Aawo, ka maà lasabu bɛɛbɛ.
Nsɛi, bii ǹ teese ǹ wa n ma mii iyi ǹ tako ǹ lɛɡɛ wo, ǹ baa ǹ jɛ ilu taalei.
Ntɔ ntɔ, woodau takaɛ í jɔ̀ ǹ yɛ bɛi iku si wajuɛ, ku ba n ce kuwɛɛm na Ilaaɔ̃.
Í yɛ bɛi à kpakpaam si jĩi do Kirisi ajɔ. Na nŋu, kù jɛ na aram nii ǹ wɛɛ má, bɛbɛi Kirisii wa ce kuwɛɛɛ sim. Nɔ kuwɛɛ iyi ǹ wa n wɛɛ nsɛi, ǹ wa n wɛɛi do naanɛ iyi ǹ dasi Amai Ilaaɔ̃, nŋu iyi í bim nɔ í na kuwɛɛɛ na irim.
N kaa n fũsi didɔ̃i Ilaaɔ̃ awɔ n maa n jirima wooda, domi bii í jɛ amanɛ á yɔkɔ ku jɛ dee dee na wooda ku jirima, debɛi ikui Kirisiu nɡbɛi.
Iŋɛ inɛi Galati ŋau, i kù nɛ laakai ŋa. Iŋɛ iyi à sisia idei Jesu Kirisi iyi à kpakpa si jĩi ku ɡaau sãa sãa, yooi í kɔ̃ɔtɛ̃ ŋɛ.
Ǹ bi i sɔ̃m ide icu akãu ihɛ̃ ŋa. Ì ba Hundei Ilaaɔ̃ na wooda ku jirima nŋɛi de, mà na laabaau jiidau iyi ì ɡbɔ ì dasi naanɛu ŋai.
Bɛirei í ce ì kua laakai bɛɛbɛ ŋa. Ì sinti do Hundei Ilaaɔ̃ ŋa nɔ ì waa bi i kpa iriɛ do ɡbuɡbãi ara nŋɛ?
Ijuukpã iyi ì yɛ wo ŋa na naanɛ ku dasi nŋɛ, nsɛi aa jɔ̀ ku jɛ nɡbɛ ŋai? Ǹ tamaa i kaa jɔ̀ ku jɛ nɡbɛ ŋa.
Iyi Ilaaɔ̃ í na ŋɛ Hundeɛ, nɔ wa ce maamaake ŋa si anini nŋɛ, wa cooi na wooda ku jirima nŋɛ? Mà na iyi í jɔ̀ ì ɡbɔ idei laabaau jiida ì dasi naanɛ ŋai.
Ì mà ŋa iyi kukɔi idei Ilaaɔ̃ í ni, Aburahamu í dasi Ilaaɔ̃ naanɛ, nŋui í jɔ̀ Ilaaɔ̃ í dooaɛ amanɛ dee dee.
Na nŋu, i jɔ̀ i mà ŋa iyi woo dasi Jesu naanɛ ŋai à jɛ tɔkui Aburahamu ŋa do ntɔ.
Hai tako wo Ilaaɔ̃ í mà iyi nŋu á jɔ̀ dimi mmu ŋa a jɛ dee dee na naanɛ ku dasi nŋa. Ŋɔi í jɔ̀ í sisia Aburahamu laabaau jiidau hai ku kpɛ í ni, hai bi tɛɛi an weea inɛi andunya fei.
Aburahamu í dasi naanɛ nɔ í ba kuwee. Bɛɛbɛ mɔi inɛ ŋa iyi à dasi naanɛ aa ba kuwee do nŋu ajɔ.
Inɛ ŋa iyi à waa na ɡbuɡbã si wooda ku jirima ikpei í jɛ tu ŋa, domi à kɔɔ à ni, inɛ iyi kù waa mu ide à kɔ si tiai woodau fei nɔ kù waa jirimaɛ, lafɛ̃ɛ ilu ikpei.
Nɔ nsɛi à yɔɔ mam mam iyi inɛ ɡɔ kaa jɛ dee dee si wajui Ilaaɔ̃ na wooda ku jirima, domi à kɔɔ à ni, inɛ iyi Ilaaɔ̃ í jɔ̀ í jɛ dee dee na naanɛ ku dasi, lafɛ̃ɛi á nɛ kuwɛɛ.
Ntɔ ntɔ, icui wooda kù wa si naanɛ ku dasi. Amma à kɔɔ à ni, inɛ iyi í yɔkɔ wa jirima woodau dee dee, lafɛ̃ɛi á basi kuwɛɛ.
Amma Kirisi í ya wa hai si ikpei wooda si waati iyi í na í jɛ ilu ikpe na iri nwa. Í na í jɛ ilu ikpe si na iyi í jɔ̀ kukɔi idei Ilaaɔ̃ wa fɔ í ni, inɛ iyi à kpakpa si antai jĩi fei ilu ikpei.
Kirisi í ce bɛɛbɛi ku ba kuwee iyi Ilaaɔ̃ í weea Aburahamuu kú jɛ ti dimi mmu ŋa na saabui Jesu Kirisi. Nɔ si bɛɛbɛ awa fei aa ka ba Hunde iyi Ilaaɔ̃ í wãò wa na naanɛ ku dasi.
Iŋɛ inɛm ŋa, an so yaasei ide ɡɔ iyi inɛ fei í mà. Bii inɛ ɡɔ í kɔ bɛi í bi a kpɛ̃ amaniɛ hai kù ku í jilɔɔ, inɛ ɡɔ kaa yɔkɔ ku ɡanji ideu hee má jɛ ku kɔ̃ɔsi, baa do iyi amanɛi í kɔɔ.
To, Aburahamu do tɔkuɛi Ilaaɔ̃ í cea kuwã. Bii à ni tɔkuɛ ŋa, inɛ nkpɔi à fãa. Amma à ni tɔkuɛi, waatɔ inɛ akãi, nɔ nŋui í jɛ Kirisiu.
Na nŋu, ide iyi ǹ wa n bi n fɔ wee. Ilaaɔ̃ í ce kuwãi ideu nɔ í jilɔɔ. Nsɛi, wooda iyi í naa si anyii adɔ̃ cĩɔ cĩɔ mɛɛ do kuntaa, kaa yɔkɔ ku ɡanji ideu hee ku jɔ̀ ide iyi Ilaaɔ̃ í wãu ku jɛ nɡbɛ.
Amma bii na wooda ku jirimai à jɛ tubu, kù jɛ na idei kuwã má. Nɔ wee do kuwãi Ilaaɔ̃ í ceaò Aburahamu didɔ̃ɛ.
Debɛi, na mii í ce Ilaaɔ̃ í na wooda. Í naai ku ba kookoosu iyi kù jɛ tɛɛ ku fita ɡbuɡbãa. Nɔ woodau wa ce icɛɛi hee tɔkui Aburahamuu koo tóo wa. Tɔkuɛui à cea inɛ ŋa kuwãɛu. Woodau amaleka ŋai Ilaaɔ̃ í jɔ̀ à na Moizi, nŋu iyi í wa ɡãmɛi Ilaaɔ̃ do amanɛ ŋa, nɔ nŋu mɔ ku sɔ̃ inɛ ŋau.
Amma waati iyi Ilaaɔ̃ í ce kuwãu, kù nɛ bukaatai inɛ iyi á wa si ɡãmɛi nŋu do amanɛ ŋa, domi nŋu akãi í ce kuwãu.
Debɛi, woodau wa jã ide iyi Ilaaɔ̃ í wãu mɛɛ. Aawo, kù jɛ bɛɛbɛ. Ntɔ ntɔ, bii í jɛ à na wooda wo iyi á yɔkɔ ku mua amanɛ kuwɛɛ, Ilaaɔ̃ á jɔ̀ amanɛ ku jɛ dee dee wo na woodau.
Amma kukɔi idei Ilaaɔ̃ wa nyisi iyi inɛ fei í wa si awɔ ɡbuɡbãi dulum, ku ba do saabui naanɛ ku dasi, kuwãu ku jɛ ti woo dasi Jesu Kirisi naanɛ ŋa.
Tako wo wooda wa mu wai bɛi aru wa ɡbã wa hee Kirisi ku maa to wa ku na ku nyisi wa kpãai naanɛ ku dasi.
Bɛɛbɛi, woodaui wa ɡbã wa wa bɔò wa bi Kirisi ku ba Ilaaɔ̃ ku jɔ̀ ka jɛ dee dee na naanɛ ku dasiu.
Nsɛi iyi waatii naanɛ ku dasiu í to, a kù nɛ bukaatai woodau ku ɡbã wa má.
Bɛɛbɛi iŋɛ fei ì jɛ amai Ilaaɔ̃ na naanɛ iyi ì dasi Jesu Kirisi ŋa.
Ntɔ ntɔ, iŋɛ iyi ì ce inyi ku dasi do irii Kirisi fei, ì so daai Kirisi ŋai.
Iŋɛ fei ì jɛ akã si anu akã nŋɛ iyi ì ce do Jesu Kirisi ŋa. Na nŋu, inɛ ɡɔ kù jɛ ikã, hai Zuifu ŋa hee do dimi mmu ŋa, hai aru ŋa do inɛ ŋa iyi à nɛ ara nŋa, hai inaabo ŋa hee do inɛmɔkɔ ŋa.
Bii ì nɔ ì jɛ ti Kirisi ŋa, ì jɛ tɔkui Aburahamu ŋa. Nɔ aa jɛ tubu ŋa bɛi Ilaaɔ̃ takaɛ í ce kuwãɛu.
Nsɛi ǹ wa n bi n na ŋɛ yaase ɡɔ. Yaaseu wee. Ama iyi á jɛ tubui baaɛ, si waati iyi wa jɛ amau kù tia aru ɡɔ, baa do iyi fei ndɛɛ á na ku jɛ titɛɛ.
Si waati iyi wa jɛ amau, inɛ ɡɔ ŋa à wɛɛ iyi à waa muu, nɔ à waa cea wũa hee í tóò waati iyi baaɛ í jilɛaa.
Bɛɛbɛ mɔi do awa taka nwa. Waati iyi à tako à wɛɛ bɛi ama keeke ŋa, à jɛ arui mii ndii andunya ŋa wo.
Amma iyi waati iyi Ilaaɔ̃ í jilɛu í na í to, ŋɔi í bɛ Amaɛ wa. Inaaboi í buu, nɔ si woodai Zuifu ŋai wa nɛ
ku ba ku ya inɛ ŋa iyi à wa si awɔi wooda. Í ce bɛɛbɛi ku ba ka jɛ amai Ilaaɔ̃ ŋa.
Nɔ Ilaaɔ̃ í bɛ Hundei Amaɛ wa si idɔ nwa ku nyisiò iyi awai à jɛ amaɛ ŋa. Hundeu wa kpoo Baaba.
Si bɛɛbɛ i kù jɛ aru má ŋa, iŋɛu amu ŋai bɛbɛi. To, nsɛi iyi ì jɛ amai Ilaaɔ̃ ŋa, Ilaaɔ̃ í nyi í ce ŋɛ woo jɛ tubuɛ ŋa má.
Tako wo i kù mà Ilaaɔ̃ ŋa, nɔ ì jɛ arui iwɛ̃ ŋa iyi a kù jɛ Ilaaɔ̃.
Amma nsɛi ì mà Ilaaɔ̃ ŋa. Nɔ iyi í re mɔm Ilaaɔ̃ í mà ŋɛ. To, bɛirei í ce ì waa bi i sinda si mii ndii andunya ŋa má ŋa, iyi kù nɛ ɡbuɡbã nɔ kù nɛ bɛɛrɛ. Na mii í ce ì waa bi i jɛ aru nŋa má ŋa.
Ì ya maa na ajɔi jinɡau ɡɔ ŋa ɡbuɡbã ŋa, do cukpa ɡɔ ŋa do waati ɡɔ ŋa do adɔ̃ ɡɔ ŋa.
Nsɛi ǹ wa n ce njo icɛ iyi ǹ ce si ɡãmɛ nŋɛ ku maà ce nfe.
Ǹ wa n tɔɔ ŋɛ, iŋɛ inɛm ŋa, i jilɛ ara nŋɛ si aɡbɛm bɛi amu mɔ ǹ jilɛ aram si aɡbɛ nŋɛ. Waati iyi ǹ wa bi tu ŋɛ, i kù ceem kurara ɡɔ ŋa.
Ì mà sãa sãa ŋa, waati iyi ǹ sinti ku ce nŋɛ waazoi laabaau jiidau, do bɔ̃ɔi arai.
Amma i kù dondam ŋa, i kù nɔ i kù kɔsim ŋa, baa bii bɔ̃ɔm nɔu ku yɛɛ í cé ŋɛ. Do nŋu fei, ì ɡbam ŋai bɛi aa ɡba amalekai Ilaaɔ̃ ŋa, walakɔ bɛi Jesu Kirisi takaɛ.
Ì nɛ inɔ didɔ̃ wo ŋa. To, nsɛi, mii í ce ŋɛ. An yɔkɔ n jɛ sɛɛda na iri nŋɛ n ni bii á ce wo aa nya iju nŋɛ i nam ŋa.
Si na iyi í jɔ̀ ǹ sɔ̃ ŋɛ ntɔui i jɔ̀ n jɛ mbɛɛ nŋɛ nsɛi?
Inɛ ŋau, à waa na ŋɛ ara amma kù jɛ do yaase jiida. À waa bi a fa ŋɛi hai bi tu wa ku ba i na ŋa ara ŋa.
Í sĩa i nɛ himma si mii jiida ku ce ŋa waati kãma fei, nɔ ku maà jɛ bii ǹ wa inɔ nŋɛ nŋu akã.
Iŋɛ amam ŋa, bɛi inaabo iyi wa bi ku bí í ya ɡbɔ ara kuro, bɛɛbɛ mɔi amu mɔ ǹ wa n ɡbɔ ara kuro má hee idei Kirisi ku buba si ŋɛ ntɔ ntɔ.
Ǹ bi n wa inɔ nŋɛ nsɛi ku ba n maà n fɔ ide bɛ ihɛ̃ má, amma do nŋu fei ǹ nɛ ziɡiida na iri nŋɛ.
I jɔ̀ n bee ŋɛ, iŋɛ iyi ì bi i wa si awɔi wooda ŋa, i kù ɡbɔ iyi wooda wa fɔ ŋai?
À kɔɔ à ni Aburahamu í bí ama inɛmɔkɔ minji, akã do abo aru ɡɔ, akã mɔ do abo iyi í nɛ araɛ.
Aruu, í bí amaɛi bɛi à ya bí inɛ fei, amma inɛ iyi í nɛ araɛu í bí amaɛi do kuwãi Ilaaɔ̃.
Ideu ihɛ̃ í yɛi bɛi mɔnda. Inaabo minji ŋau aŋai à jɛ bɛi akabuu minji. Aɡaa nŋui í jɛ bɛi akabuu iyi Ilaaɔ̃ í na inɛ ŋa tako wo si ɡeetei Sinai si ilɛi Arabi. Nŋu bɛi í jɛ wooda iyi wa dasi inɛ ŋa aru. Nɔ Aɡaa í yɛi má bɛi ilui Zeruzalɛmu iyi í wɛɛ nsɛi, domi í wa si aru do inɛɛ ŋa fei.
<range>
Amma Sara í yɛi bɛi Zeruzalɛmu iyi í wa leleu iyi í nɛ araɛ. Nŋui í jɛ iye nwa.
Nɔ à kɔɔ à ni, Jɔ̀ inɔɛ ku dɔ̃, awɔ inaabo ɡbɛnda iyi i kù bí. La, i dɔ̃ anu do inɔ didɔ̃, awɔ iyi i kù mà ara kuroi kubí, Domi inaabo iyi à kɔsi á na ku bí ama ku re inaabo iyi í wa idei mɔkɔ.
Nsɛi iŋɛ inɛm ŋa, iŋɛi ì jɛ amu ŋa iyi Ilaaɔ̃ í ce kuwãɛu bɛi Izaaki í yɛu.
Waati nŋu, ama iyi à bí bɛi à ya bí inɛ fei í kpã inɛ iyi à bí do ɡbuɡbãi Hundei Ilaaɔ̃u iju. Bɛɛbɛ mɔi í yɛ nsɛi.
Amma kukɔi idei Ilaaɔ̃ wa fɔ, í ni, Lele aruu do amaɛ fei, Domi amai aru kaa jɛ tubu do amai abo iyi í nɛ araɛu ajɔ.
Bɛɛbɛ mɔi iŋɛ inɛm ŋa, ì mà ŋa iyi a kù jɛ amai aru, amma amai inɛ iyi í nɛ araɛi à jɛ.
Kirisi í jɔ̀ à nɛ ara nwa ku ba ka nɛ ara nwa do ntɔ. Na nŋu, i leekĩ dim dim ŋa si ara ku nɛ nŋɛ, i maà jɔ̀ i na i jɛ aru má ŋa.
I de itĩ i ɡbɔ. Amu Pɔlui ǹ wa n sɔ̃ ŋɛ ideu ihɛ̃. Bii ì jɔ̀ à dasi ŋɛ banɡo, icɛi Kirisi kù nɛ aranfãani kãma bi tu ŋɛ.
Ǹ nyi ǹ sisi ǹ wa n fɔ má, inɛ iyi í jɔ̀ à dasiɛ banɡo, tilasii lafɛ̃ɛ ku jirima wooda fei.
Iŋɛ iyi ì waa bi i jɛ dee dee si wajui Ilaaɔ̃ na wooda ku jirima, ì fɛɛfɛ ara nŋɛ do Kirisii nɔ ì fũsi didɔ̃i Ilaaɔ̃ awɔ ŋa.
Amma awa, Hundei Ilaaɔ̃ wa sɔ̃ wa mam mam iyi Ilaaɔ̃ á jɔ̀ ka jɛ dee dee na naanɛ ku dasi nwa.
Ntɔ ntɔ, bii à nɛ anu akã do Jesu Kirisi, à ce banɡo, a kù ce banɡo kù jɛ ide kãma. Ide iyi í nɛ amboe í re nŋui í jɛ naanɛ ku dasi iyi wa ce icɛ do kubi.
Ì waa ce kuwɛɛ nŋɛ wo dee dee ŋa. Yooi í ɡanji ŋɛ í jɔ̀ i kù waa jirima ntɔu má ŋa.
Ikɔ iyi à na ŋɛu bɛ kù waa naa hai bi Ilaaɔ̃, nŋu iyi í kpe ŋɛ.
Na nŋu, i ce laakai ŋa, domi à ya fɔ a ni lefee keekei í ya dede pɛ̃ɛ fei.
Amma Lafɛ̃ɛ í jɔ̀ ǹ wa n naanɛ ŋɛ iyi i kaa ce lasabu ɡɔ iyi í jɛ ikã do lasabu iyi ǹ ceu bɛ ŋa. Inɛ mɔ iyi wa bitandi ŋɛ, baa bii yooi Ilaaɔ̃ á kpãa iju.
Iŋɛ inɛm ŋa, bii í jɛ amu takam ǹ wa n waazo hee nsɛi ǹ ni inɛ ŋa a ce banɡoi, na mii í ce à ya maa kpãm iju. Bii í jɛ bɛɛbɛ mɔm nii ǹ wa n ce, ikui Jesu si jĩi kàa jɛa inɛ ŋa bi ku ko isɛ.
Inɛ ŋa iyi à waa bitandi ŋɛu bɛ, ǹ bi a nya ŋa ikã .
Iŋɛ inɛm ŋa, à kpe ŋɛi i na i nɛ ara nŋɛ. Do nŋu fei, i maà jɔ̀ ara ku nɛ nŋɛ ku mua daai iŋɛ taka nŋɛ kpãa i ceò idɔɔbii ara nŋɛ. Amma i ya maa sobi njɛ do kubi ŋa,
domi wooda fei í wa si irii ide akãu ihɛ̃ iyi í ni, bi inɛ mmu ŋa bɛi ì bi araɛ.
I maà ya maa ŋɔ njɛ ŋa bɛi iŋai sako ŋa. I ce laakai ŋa ku ba i maà ce nfei njɛ ŋa.
Ide iyi ǹ wa n fɔu wee, i jɔ̀ Hundei Ilaaɔ̃ ku maa nɛò ŋɛ. Bii ì waa ce bɛɛbɛ ŋa, i kaa ce kubi nfe nfei ara nŋɛ má,
domi mii iyi daai awa taka nwa í bi ci ya jɛ dimi akã do iyi Hundei Ilaaɔ̃ í bi. Kubi minji ŋau, à ya maa jai hee a kaa ka yɔkɔ ka ce bɛi à bi.
Amma bii Hundei Ilaaɔ̃ wa nɛò ŋɛ i kù wa si awɔi wooda má ŋa.
Inɛ fei í mà daai amanɛ sãa sãa. Daa ŋaui à jɛ sɛ̃ɛ ku tɔtɔɔ hai nɛ yaase, do daa sãmi do daa nkpɔ nkpɔ,
do iwɛ̃ ku tɔɔ, do dobu dobu ku ce, do mbɛɛtɛ, do ija, do iɡu, do idɔɔkɔ̃ yaamɔ, do njɛ ku wã, do kakɔɔ, do njɛ ku fɛɛfɛ,
do kɔdɛɛ, do atɛ̃ ku kpa inɛ, do ijɛ ku bi, do mii iyi í jɔ bɛɛbɛ fei. Ǹ wa n sɔ̃ ŋɛ bɛi ǹ tako ǹ fɔ ǹ ni, inɛ ŋa iyi à waa ce dimi bɛɛbɛ a kaa ba tubu kãma si andunya titɔ̃i Ilaaɔ̃.
Amma mii iyi Hundei Ilaaɔ̃ í ya bí, nŋui í jɛ kubi, do inɔ didɔ̃, do laakai ku sũ, do temua, do jiida ku jɛ, do inɔ akã, do naanɛ,
do daa didɔ̃, do ara ku mu. Mii ŋau bɛ fei, wooda kù ɡanji ŋa.
Nɔ inɛ ŋa iyi à jɛ ti Jesu Kirisi í yɛ bɛi à kpa kucei daai ara nŋa si jĩi ku ɡaauu, do binɛ do kubiɛ fei.
Si bɛi Hundei Ilaaɔ̃i wa mu nwa kuwɛɛ, ka jɔ̀ ku nɛò wa.
Kù sĩa ka jɛ ilu faao, wala woo kosi inɛ ŋa, walakɔ ka maa ce iɡu si awa duusɔ̃ɔ.
Iŋɛ inɛm ŋa, iŋɛ iyi Hundei Ilaaɔ̃ wa nɛò ŋɛ, bii ì mu inɛ ɡɔ si kurara, i nyisi lafɛ̃ɛ kpãa jiida do daa didɔ̃ ŋa. Nɔ i ce laakai ŋa ku ba iŋɛ mɔ i maà na i dasi kurara bɛɛbɛ.
I sobi njɛ si aso ku so ŋa. Bii ì waa ce bɛɛbɛ ŋa ì waa jirima woodai Kirisi ŋai.
Bii inɛ ɡɔ wa cɔ araɛ nɡɔɡɔ nɔ wee kù jɛ nɡɔɡɔ, wa lɛlɛ araɛi.
I jɔ̀ inɛ fei ku wusɛ daai nŋu takaɛ nɔ ku yɛ si bii nŋu á tɔɔ fufu, amma ku maà tɔɔ fufu na iyi nŋu í re inɛ ɡɔ,
domi inɛ fei á so asoi nŋu takaɛi.
Awɔ iyi à waa kɔ idei Ilaaɔ̃, mii iyi ì nɛ fei jɔ̀ i kpɔ̃ɔ do inɛ iyi wa kɔɛ si.
I maà ti i lɛlɛ ara nŋɛ. A ci ya nyaanyi Ilaaɔ̃. Mii iyi amanɛ í ɡbɛ̃ nŋui á da.
Bii wa ɡbɛ̃ iyi daai nŋu takaɛ í bi, nfe ku cei á bíaa. Bii í nɔ wa ɡbɛ̃ iyi Hundei Ilaaɔ̃ í bi, kuwɛɛ hai tãi Hundei Ilaaɔ̃u á bíaa.
Na nŋu, ka maà ɡbɛɛji do jiida ku ce, domi bii a kù mɔnɡɔ aa ka ba ka da si awaati iyi í jɔ.
Bɛɛbɛ mɔi waati iyi à ba awɔɛ fei, ka cea inɛ fei jiidaɛ. Nɔ iyi í re mɔm, ka cea kpaasi woo dasi Jesu naanɛ ŋau bɛɛbɛ.
Hai ihɛ̃ bɛi do awɔi amu takam nii ǹ kɔ nŋɛ wa . Iŋɛ taka nŋɛ aa yɔɔ mɔm bɛi kukɔ ŋau à la à to.
Inɛ ŋa iyi à waa bi a tilasi ŋɛ i ceò banɡo ŋau à waa ce bɛɛbɛi ku ba a ce mii iyi á dɔ̃a amanɛ ŋa si, nɔ a maà kpã ŋa iju na irii ikui Jesu Kirisi si jĩi ku ɡaauu.
Amma aŋa taka nŋa, baa do iyi à ce banɡo fei, a kù waa jirima wooda. À bi a dasi ŋɛ banɡo ku cei ku ba a tɔɔ fufu si na iyi í jɔ̀ à yɔkɔ à kãmia ŋɛ.
Amma amu n kù n wa n tɔɔ fufu bii kù jɛ na ikui Lafɛ̃ɛ nwa Jesu Kirisi si jĩi ku ɡaau. Na ikuɛu mii ndii andunya fei í yɛɛm nii bɛi mii iyi kù wɛɛ má, nɔ bɛɛbɛ mɔi ǹ wa n yɔɔ baa do kuwɛɛi amu takam fei.
À ce banɡo, a kù ce banɡo kù jɛ ide kãma. Mii iyi í nɛ amboe í re, nŋui í jɛ a taka inɛ titɔ̃.
Laakai ku sũ do didɔ̃ ku wɛɛa inɛ ŋa iyi à waa too woodau ihɛ̃ hee do inɛi Izirɛli ŋa, aŋa iyi à jɛ inɛi Ilaaɔ̃ ŋa.
Hai nnyi inɛ kãma ku maà wahalam má domi na irii Jesui ǹ ba dalai juju ŋa iyi à wa si aram nɔu ihɛ̃.
Iŋɛ inɛm ŋa, didɔ̃i Lafɛ̃ɛ nwa Jesu Kirisi ku wɛɛ do iŋɛ fei. Ami.
Amui Pɔlu amu iyi ǹ jɛ woo bɛi Jesu Kirisi do idɔɔbii Ilaaɔ̃. Iŋɛ inɛi Efɛɛzu ŋa, iŋɛ woo dasi Jesu Kirisi naanɛ ŋa, ǹ wa n ce ŋɛ fɔɔ, iŋɛ iyi Ilaaɔ̃ í cicau.
Ilaaɔ̃ Baa nwa do Lafɛ̃ɛ Jesu Kirisi a mu nŋɛ didɔ̃ do laakai ku sũ.
I jɔ̀ ka saabu Ilaaɔ̃ Baai Lafɛ̃ɛ nwa Jesu Kirisi. Na saabui anu akã nwa do Kirisi, í wee nwa do didɔ̃ ikã ikã iyi Hundeɛ wa mu nwa wa hai lele.
Ilaaɔ̃ í cica wa tã hai waati iyi kù taka andunya ka jɛ titɛɛ si kpãai Kirisi, nɔ ka jɛ inɛ kumá ŋa ka maà nɛ taale kãma bi tɛɛ.
Si kubiɛ í lasabu wo hai ku kpɛ ku ce wa amaɛ ŋa si anu akã nwa do Jesu Kirisi, si bɛi í bi si jiida ku jɛɛ
ku ba ka saabu didɔ̃ nla nlaɛ iyi í ce nwa si anu akã nwa do amaɛ, inɛ iyi siɛi kubiɛ fei í wa.
Do saabui njɛi Jesui Ilaaɔ̃ í ya wa nɔ í kpa idei dulum du wa si didɔ̃ nlaɛ iyi í nyisi wa.
Didɔ̃ iyi í ce nwa í caa si bɛi i mu nwa bisi nla nla do laakai jiida.
Nɔ í jɔ̀ a mà asii iyi nŋu takaɛ í dasi idɔ ku ce hai tako na jiida ku jɛɛ.
Lasabui Ilaaɔ̃u iyi á ce si ajɔ iyi awaatiɛ í to nŋui í jɛ ku tɔtɔɔ mii iyi í taka fei, hai mii iyi í wa lele do iyi í wa ilɛ fei, nɔ Kirisi ku jɛ iriɛ.
Ntɔ ntɔ, mii fei wa cei si bɛi Ilaaɔ̃ í bi. Na nŋu, à jɛ woo jɛ tubu bi tɛɛ na anu akã nwa do Kirisi, si na iyi í jɔ̀ í cica wa wo si bɛi nŋu takaɛ í dasi idɔ hai tako.
Na nŋu, i jɔ̀ ka saabu kulai Ilaaɔ̃, awa Zuifu ŋa iyi à tako à waa cɔ kpãai Kirisi wo.
Nɔ iŋɛ dimi mmu ŋa mɔ, ajɔ iyi ì ɡbɔ ide ntɔu iyi í jɛ laabaau jiida iyi wa naa nŋɛ faaba wa, waati bɛɛbɛi iŋɛ mɔ í dasi Kirisi naanɛ ŋa. Nɔ Ilaaɔ̃ í dasi nyindai nŋu takaɛ si ŋɛ. Nyindau nŋui í jɛ Hunde iyi í da nŋɛ si si bɛi í ce kuwãɛ wo.
Hundeɛu nŋui í yɛ bɛi kaaziɡii tubu nwa iyi Ilaaɔ̃ í wãò inɛɛ ŋa wo. Nɔ wa sɔ̃ wa kam kam iyi aa ka jɛ tubuu si waati iyi Ilaaɔ̃ á ya inɛɛ ŋa mam mam. Na nŋu, ka saabu kulaɛ.
Na saabui ide ŋau bɛ feii í jɔ̀ hai waati iyi ǹ ɡbɔ baaui naanɛ ku dasi nŋɛ si Lafɛ̃ɛ Jesu do bɛi ì bi woo dasiɛ naanɛ ŋa fei,
n ci ya n ɡbɛɛjiò Ilaaɔ̃ ku saabu na iri nŋɛ. Ǹ wa n ye ɡiɡi nŋɛ si kutɔɔm.
Ǹ wa n tɔɔ Ilaaɔ̃ ilu amboe, Baai Lafɛ̃ɛ nwa Jesu Kirisi, ku ce ŋɛ ilu laakai jiida nɔ ku nyisi ŋɛ bɛi nŋu takaɛ í yɛ ku ba i màa sãa sãa ŋa.
Ǹ wa n tɔɔɛ má ku jɔ̀ inya kumá ku lɔ si idɔ nŋɛ ku ba i mà yaasei kpãa ku cɔ si bii í kpe ŋɛ, do si bɛi tubu iyi í jilɛa woo dasiɛ naanɛ ŋa í la í to,
do bɛi ɡbuɡbã nlaɛ wa ce icɛ si awa iyi à dasiɛ naanɛ. Gbuɡbãu, í jɛ akã do ɡbuɡbã nla
iyi í ce í jĩò Kirisi hai si balɛ, nɔ í bubaɛ si awɔ njɛɛ lele.
Bɛi Kirisi í wa í reò ilu irii lele fei do ilu yiiko ŋa do ilu ɡbuɡbã ŋa do lafɛ̃ɛ ŋa fei. Nɔ iriɛ í re iri fei si waatiu ihɛ̃ do si waati iyi wa naa.
Nɔ Ilaaɔ̃ í jɔ̀ í jɛ irii mii fei, nɔ í cicaɛ ku jɛ ilaalu nlai iɡbɛɛ.
Iɡbɛui í jɛ arai Kirisi. Si iɡbɛui Kirisi takaɛ í wa nɔ í kɔ̃ dee dee, nŋu iyi í wa bii fei si mii baa yooma fei.
Tako wo ì yɛ ŋai bɛi iku ŋa na irii kurara nŋɛ do dulum du ŋɛ.
Kucei tako nŋɛ í jɔ ti inɛi andunya ŋa, nɔ ì ya maa jirima Seetam, ilaalui ilu ɡbuɡbãi lele ŋa. Ilaaluu nŋui í jɛ hunde iyi wa ce icɛ hee nsɛi si idɔi inɛ ŋa iyi a kù waa jirima idei Ilaaɔ̃.
Ntɔi, awa fei à tako à yɛi wo bɛi aŋa mɔ. Binɛ nwai wa nɛò wa, nɔ à waa ce mii iyi awa taka nwa à bi do iyi à waa lasabu. À yɛi wo bɛi inɛi andunya ŋa, aŋa iyi aa na a yɛ idɔɔkɔ̃i Ilaaɔ̃.
Amma araarei Ilaaɔ̃ í la na kubi nlaɛ iyi í bi wa.
Hai waati iyi kurara nwa í ce wa bɛi iku ŋa, Ilaaɔ̃ í mu nwa kuwɛɛ do Kirisi ajɔ. Na didɔ̃ɛi ì baò faaba ŋa.
Si anu akã nwa do Kirisi, Ilaaɔ̃ í jĩ wa hai si balɛ ka jɛ bomma lele do Jesu Kirisi ajɔ.
Í ce bɛɛbɛi ku ba ku nyisi didɔ̃ nla hai nɛ kɔɔɛ si jiida ku jɛɛ iyi í ce nwa do saabui Jesu Kirisi hee do ajɔ fei.
Na didɔ̃i Ilaaɔ̃i ì ba faaba ŋa do saabui naanɛ ku dasi. Kù jɛ na himma nŋɛ, amuai Ilaaɔ̃i.
Kù jɛ ribai icɛ nŋɛ. Na nŋu, inɛ ɡɔ kaa yɔkɔ ku tɔɔ fufu.
Awa icɛi awɔi Ilaaɔ̃i à jɛ. Í taka wai si anu akã nwa do Jesu Kirisi ka ceò icɛ jiida iyi í ce sɔɔluɛ hai ku kpɛ.
Iŋɛ dimi mmu ŋa, i ye ɡiɡi ŋa iyi inɛ ŋa iyi à ya ce banɡo ŋau à ya maa kpe ŋɛ hai ce banɡo ŋa wo.
Waati bɛɛbɛ ì jĩò Kirisi ŋa wo nɔ ì jɛ isɛ mmu bi inɛi Izirɛli ŋa. I kù nɛ baa nŋɛ si akabuu iyi Ilaaɔ̃ í wãò inɛɛ ŋa. Ì wa si andunya ihɛ̃ i kù waa cɔò kpãai nkãma ŋa, nɔ i kù wɛɛa Ilaaɔ̃ ŋa.
Amma nsɛi iyi ì nɛ anu akã do Jesu Kirisi ŋa, iŋɛ iyi ì tako ì wa ijĩ ŋa, wee nsɛi ì ce amɛɛ do Ilaaɔ̃ ŋa do saabui njɛi Kirisi.
Kirisi takaɛi í jɛ nwa laakai ku sũ, nŋu iyi í ce Zuifu ŋa do dimi mmu ŋa akã. Nŋui í kpa mbɛɛtɛ iyi í yɛ bɛi idĩ iyi wa fɛɛfɛ wa wo.
Do ikui araɛi í kpaò irii woodai Zuifu ŋa do iwɔ̀ɛ ŋa ku ba ku yɔkɔ ku ce dimi minji ŋau dimi titɔ̃ akã leɡe leɡe si nŋu takaɛ. Si bɛɛbɛi, í dasi laakai ku sũ si anini nŋa.
Do saabui ikuɛ si antai jĩi ku ɡaauui í kpaò mbɛɛtɛ iyi a waa muò njɛ wo, nɔ í tɔtɔɔ dimi minji ŋau akã í jɔ̀ à dɔ̃ do Ilaaɔ̃. Aŋa fei à baa à jɛ ara akã ajɔ.
Bɛɛbɛi kukɔi idei Ilaaɔ̃ í kɔ̃, si bɛi í ni Kirisi í naa ku sisi laabaaui laakai ku sũ bi tu ŋɛ, iŋɛ iyi ì tako ì jĩò Ilaaɔ̃, do bi Zuifu ŋa, aŋa iyi à ceòɛ amɛɛ.
Nɔ ntɔi, do saabui Kirisi awa fei, Zuifu ŋa do dimi mmu ŋa, aa ka yɔkɔ ka bɔ wajui Ilaaɔ̃ Baaba do sobii Hunde akãu.
Si bɛɛbɛ, i kù jɛ dimi mmu ŋa ma, walakɔ isɛ mmu, amma nsɛi ì jɛ inɛi ilu akã ŋa do woo dasi Jesu naanɛ ŋa fei, nɔ ì jɛ inɛi kpasɛ̃i Ilaaɔ̃ ŋa.
Iŋɛ mɔ ì yɛi bɛi idĩ iyi à ma si antai icui ile iyi woo bɛ ŋau do walii ŋau à jilɛ. Jesu Kirisi takaɛi í jɛ kuta sintei icui ileu.
Nŋui á jɔ̀ ileu ku la nɔ ku nɛ ɡbuɡbã nɔ ku jɛ bi ku tɔɔi Lafɛ̃ɛ iyi í má jiida.
Na anu akã nŋɛ do Kirisi, iŋɛ mɔ ì yɛi bɛi ileu, nɔ iŋɛò ŋa ì jɛò bi ku wai Hundei Ilaaɔ̃ ŋa.
Na saabui iyi ihɛ̃i amu Pɔlu ǹ wa n ce kutɔɔ, amu iyi ǹ wa piisɔ̃ɔ si na iyi í jɔ̀ ǹ wa n ce icɛi Kirisi na irii iŋɛ dimi mmu ŋa.
Ǹ mà kam kam iyi ì ɡbɔ tã ŋa bɛi Ilaaɔ̃ í ceem didɔ̃ ku ba n naa n sisi nŋɛ yaasei didɔ̃u,
do si bɛi nŋu takaɛ í jɔ̀ ǹ mà asiiɛ. Wee ǹ kɔ ideu keeke tã.
Bii ì cio ideu ŋa, aa yɔɔ ŋa iyi ǹ mà asiii idei Kirisi do ntɔ.
A kù sɔ̃ inɛi tako ŋa asiii ideu, amma nsɛi Ilaaɔ̃ í jɔ̀ Hundeɛ í nyisi woo bɛɛ do walii kumáɛ ŋa.
Asiiu wee. Do saabui laabaau jiidai dimi mmu ŋa do Zuifu ŋau à jɛò woo jɛ tubu ajɔ. Aŋaò ŋa à baa à jɛ ara akã, nɔ aŋa mɔ à nɛ baa nŋa si ide iyi Ilaaɔ̃ í wã nŋu ku ce si Jesu Kirisiu.
Do saabui didɔ̃ iyi Ilaaɔ̃ í ceem si ɡbuɡbãɛ ŋɔi í jɔ̀ ǹ jɛ woo ce icɛi laabaau jiidau.
Amu iyi ǹ jɛ keekei woo dasi Jesu naanɛ ŋa fei, amui Ilaaɔ̃ í cea didɔ̃ n sisia dimi mmu ŋa laabaau jiida nɔ n sɔ̃ ŋa bɛi didɔ̃i Kirisi í la í to nɔ í re kumà nwa.
Nɔ n sisia inɛ fei bɛi yaasei asiii Ilaaɔ̃ á ce ku ceò. Ilaaɔ̃, nŋu iyi í taka mii fei í sinɡa asiiu ihɛ̃ hai ku kpɛ,
ku ba inɛ nɡboi lele ŋa do ilu yiikoi lele ŋa a mà yaasei bisiɛ do saabui iɡbɛi inɛi Jesu ŋa si waatiu ihɛ̃.
Bɛɛbɛi í ce í jilɛò ide iyi wa ce, í bɛi í takaò andunya, nɔ í kpa iriɛ si Jesu Kirisi Lafɛ̃ɛ nwa.
Naanɛ iyi à dasiɛui í jɔ̀ à nɛ anu akã do nŋu. Na ŋɔi í jɔ̀ à nɛ ara nwa ka bɔ wajui Ilaaɔ̃ do laakai akã.
Na nŋu, ǹ wa n tɔɔ ŋɛ i maà mɔnɡɔ temua ŋa na ijuukpã iyi ǹ wa n yɛ na iri nŋɛ, domi ijuukpãu, nŋui á jɔ̀ i nɛ bɛɛrɛ ŋa ntɔ ntɔ.
Nɔ na saabui ideui ǹ wa n ɡulɛ si wajui Ilaaɔ̃ Baaba.
Nŋui í jɛ Baai nyaanze baa yooma fei iyi i wa lele do iyi í wa ilɛ fei.
Ǹ wa n tɔɔɛ ku jɔ̀ Hundeɛ ku mu nŋɛ ɡbuɡbã jiida jiida si idɔ nŋɛ si bɛi amboeɛ í la í to,
nɔ Kirisi ku ce bi ku waɛ si idɔ nŋɛ na naanɛ ku dasi nŋɛ. Nɔ ǹ wa n tɔɔ má ku jɔ̀ i nɛ ɡbuɡbã i maa leekĩ dim dim si kubi ŋa,
ku ba iŋɛ do woo dasi Jesu naanɛ ŋa iyi à ɡbe fei i yɔkɔ i mà zaka bɛi kubii Kirisi í cĩ í to do kusɔɛ do kujĩisaɛ do kuɡbokaɛ.
Baa do iyi kubiu í re kumài amanɛ fei, ǹ bi i mà yaaseɛ ŋa ku ba ì kɔ̃ mam mam bɛi Ilaaɔ̃ í kɔ̃.
Ilaaɔ̃ í nɛ yiiko ku ce mii iyi à waa tɔɔ fei do iyi à waa lasabu fei, nɔ á yɔkɔ ku ce baa mii iyi í re bɛɛbɛ mɔm hee ku caa.
Í sĩa inɛi iɡbɛɛ ŋa a jɔ̀ inɛ ŋa a mà bɛɛrɛɛ waati kãma fei hee do ajɔ fei do saabui Jesu Kirisi. Ami.
Na nŋu, amu iyi ǹ wa piisɔ̃ɔ si na iyi í jɔ̀ ǹ wa n ce icɛi Lafɛ̃ɛ, ǹ wa n tɔɔ ŋɛ i maa nɛ dee dee si bɛi í jɔ inɛ ŋa iyi Ilaaɔ̃ í kpe à ya nɛ.
I ya maa nɛ do ara ku kaye ŋa, do daa didɔ̃ do temua, nɔ i ya maa mu njɛ ŋa do kubi.
I ce kookaai i ya mu anu akã iyi Hundei Ilaaɔ̃ wa mu nŋɛ na saabui laakai ku sũ iyi í tɔtɔɔ ŋɛ.
Ara akãi í wɛɛ, Hunde akã mɔi í wɛɛ, nɔ kpãa ku cɔ akã mɔi í wɛɛ si bii Ilaaɔ̃ í kpe ŋɛ.
Lafɛ̃ɛ akãi í wɛɛ, naanɛ ku dasi akã mɔi í wɛɛ, nɔ inyi ku dasi akãi í wɛɛ.
Ilaaɔ̃ akãi í wɛɛ iyi í jɛ baai inɛ fei. Nŋui í jɛ ilaalui mii fei, nŋui í wa bi inɛ fei, nɔ í wa si inɛ fei.
Amma do nŋu fei awa fei à ba amua nwa si bɛi Kirisi í mu nwa.
Na nŋu, kukɔi idei Ilaaɔ̃ wa fɔ í ni, Waati iyi í ɡũ lele Í jɛ mbɛɛɛ ŋa iɡũ í mu ŋa aru, Nɔ í cea inɛ ŋa amua ŋa.
To, bii à ni í ɡũ lele, iyi bɛ wa nyisi iyi í tako í kita í bɔ hee lɛlɛi ilɛi.
Inɛ iyi í kita í bɔ hee lɛlɛi ilɛu nɔ í nyi í ɡũ leleu má inɛ akãui, ku ba ku jɔ̀ mii fei ku kɔ̃ dee dee.
Amua ŋa iyi í cea inɛ ŋa wee, í cica inɛ ɡɔ ŋa à jɛ woo bɛ ŋa, inɛ ɡɔ ŋa mɔ walii ŋa, inɛ ɡɔ ŋa mɔ woo sisi laabaau jiida ŋa, inɛ ɡɔ ŋa mɔ woo deɡbe inɛi iɡbɛi Jesu ŋa, inɛ ɡɔ ŋa mɔ woo kɔ inɛ ŋa si cio.
Bɛɛbɛi í ce ku ba ku ceò sɔɔlui woo dasi Jesu naanɛ ŋa si icɛɛ, ku ba ku kɔ̃ɔsi ɡbuɡbãi arai Kirisi.
Nɔ bɛɛbɛ mɔi awa fei aa ka ce anu akã si naanɛ ku dasiu nɔ ka mà Amai Ilaaɔ̃, nɔ ka jɛ inɛ nɡbo ka tóo alái Kirisi.
Do yaase bɛɛbɛi a kaa ka jɛ bɛi amu ŋa má, hee cio ikã ikã ku maa tale wa ihɛ̃ walakɔ ihɔ̃ bɛi fufu í ya maa tale akɔi inyi bii fei. Nɔ inɛ ŋa a kaa dĩ iju nwa má hee má jɛ a wa inyii itĩ nwa do bisi laalɔ nŋa.
Amma bii à waa sisi ntɔu do kubi aa ka la si mii fei ka tóo alái Kirisi iyi í jɛ iriu.
Siɛi awa fei à waa kã bɛi ikɔ̃i ara, nɔ arau fei í másiɛ do ikɔ̃ ikɔ̃ɛ. Nsɛi, bii ikɔ̃ fei wa ce icɛ si bɛi í jɔ, arau fei á lai ku maa kɔ̃ɔsi na saabui kubi.
Ide iyi ǹ wa n sɔ̃ ŋɛ do irii Lafɛ̃ɛ wee. I maà jɔ̀ i ya maa nɛ má bɛi hai dasi Jesu naanɛ ŋa, inɛ ŋa iyi à waa too lasabu nfe nfe nŋa.
A kù nɛ laakai jiida. À le idɔ nŋa nɔ a kù mà nkãma. Nŋui í jɔ̀ a kù nɛ ikpɛ̃ si kuwɛɛ iyi Ilaaɔ̃ wa mu nwa.
A kù nɛ anyɔ ɡɔ má, à na ara nŋa mam mam si dulum a ceò daa laalɔ dimi ikã ikã fei do binɛ.
Amma iŋɛ, kù jɛ bɛɛbɛi ì màò Kirisi ŋa.
Ǹ nɔ ǹ mà kam kam iyi ì ɡbɔ ideɛ ŋa, nɔ à kɔ ŋɛ si ntɔ iyi í wa si Jesu.
Na nŋu, í jɔ̀ daa nwo nŋɛ ŋa iyi wa nɛ̀ò kuwɛɛ nŋɛ wo, domi binɛi daa nwo nŋɛ ŋaui wa dĩ iju nŋɛ nɔ wa bɔò ŋɛ nfe ku ce.
I jɔ̀ i nɛ idɔ titɔ̃ do lasabu titɔ̃ mam mam ŋa,
nɔ i jɔ̀ i nɛ daa titɔ̃ ŋa iyi í jɔ ti Ilaaɔ̃. Daa titɔ̃u, aa yɔɔi si dee dee ku jɛ nŋɛ do kuwɛɛ hai nɛ dulum. Iyi bɛ hai bi ntɔi wa naa.
Na nŋu, i maà ya sɔ ibo má ŋa. I jɔ̀ inɛ fei ku sɔ̃ kpaasiɛ ntɔ, domi à jɛ ikɔ̃ ikã ikãi ara akã.
Baa bii idɔ nŋɛ í kɔ̃, i maà ya ce dulum ŋa. I maà ya jɔ̀ idɔɔkɔ̃u ku wɛɛ nŋɛ hee inunu koo lɔò.
I maà jɔ̀ Seetam ku ba bi ku dasi isɛ si ŋɛ.
Inɛ iyi í ya ce ile wo, ku maà ce ile má, amma ku ya ce icɛ do awɔɛ. Bɛɛbɛi á ba mii jiida ŋa iyi á sobiò ilu are ŋa.
Nɔ i maà ya jɔ̀ ide laalɔ kãma ku fita hai si ɡɛlɛ nŋɛ. Amma i ya fɔ ide jiida iyi á mua inɛ ŋa ɡbuɡbã si naanɛ ku dasi nɔ ku sobi ŋa si bukaata nŋa nɔ inɛ ŋa iyi à waa ɡbɔɔ ku jɛ nŋa aranfãani jiida.
I maà fɔ inɔi Hundei Ilaaɔ̃ ŋa, domi Hundeu bɛi í jɛ sɛɛdai Ilaaɔ̃ si ŋɛ hee koo toò ajɔ iyi Ilaaɔ̃ á yá inɛɛ ŋa mam mam.
I nyɔ daa kuro nŋɛ fei do idɔɔkɔ̃ yaamɔ do idɔɔkɔ̃. Nɔ i maà ya ɡbaɡba si njɛ walakɔ i maà sɔ irii njɛ ŋa. I jɔ̀ inɔ sãmi baa yooma fei.
I cea njɛ didɔ̃ ŋa, nɔ i ya nɛ araarei njɛ ŋa, nɔ i ya kpaa njɛ idei kurara ŋa bɛi Ilaaɔ̃ i kpa idei kurarai iŋɛ mɔ na irii Kirisi.
Na nŋu, si na iyi í jɔ̀ ì jɛ amu ŋa iyi Ilaaɔ̃ í bi ŋa, i ce bɛi nŋu takaɛ.
I jɔ̀ kookoosui kuwɛɛ nŋɛ kú nyisi kubi bɛi Kirisi í bi wa, nɔ í na kuwɛɛɛ na iri nwa. Kuwɛɛɛ iyi í nau nŋui í jɛ kuwee jiida iyi inunuɛ í dɔ̃a Ilaaɔ̃ si.
Iŋɛ ti Ilaaɔ̃i í jɛ ŋa. Na nŋu, i maà ya ce baa nɡɔɡɔ iyi á jɔ̀ inɛ ŋa a sɔ iri nŋɛ a ni ì tɔtɔɔ sɛ̃ɛ hai nɛ yaase ŋa walakɔ a ni ì ce daa laalɔ ŋa walakɔ binɛ.
Nɔ i maà ya jɔ̀ idei anyɔ walakɔ ide hai nɛ yaase walakɔ ide nfe nfe ku fita hai si ɡɛlɛ nŋɛ, domi ide dimi bɛɛbɛ kù jɔò ŋɛ, amma i jɔ̀ ide nŋɛ ku ya jɛ Ilaaɔ̃ ku saabu.
I jɔ̀ i mà ŋa kam kam iyi woo tɔtɔɔ sɛ̃ɛ hai nɛ yaase do ilu daa sãmi ŋa, kãma nŋa kù nɛ ikpɛ̃ si bommai Ilaaɔ̃ do ti Kirisi. Bɛɛbɛ mɔi hee do ilu binɛ ŋa fei, kãma nŋa kù nɛ ikpɛ̃ si bommai Ilaaɔ̃ do ti Kirisi domi binɛ í yɛi bɛi iwɛ̃ ku tɔɔ.
I maà ya jɔ̀ inɛ ɡɔ ku dĩ iju nŋɛ do ide nfe, domi na nŋu bɛi í jɔ̀ idɔɔkɔ̃i Ilaaɔ̃ wa naa si irii inɛ ŋa iyi a kù waa jirimaɛ.
Na nŋu, i maà ya jɔ̀ ide ɡɔ ku tɔtɔɔ ŋɛ do amanɛ dimi bɛɛbɛ ŋa.
Iŋɛ taka nŋɛ, si ilu kukui ì wa ŋa wo, amma nsɛi, ì wa si inya kumá ŋa na anu akã nŋɛ do Lafɛ̃ɛ. Na nŋu, i jɔ̀ isɛɛnɛ nŋɛ ku jɔ inɛ ŋa iyi à waa nɛ si inya kumá,
domi bii à waa nɛ si inya kumá kuce iyi aa ka ce nŋui í jɛ daa didɔ̃ baa yooma fei do dee dee ku jɛ do ntɔ ku fɔ.
I ce kookaai i mà mii iyi á dɔ̃a Lafɛ̃ɛ si.
I maà dasi ara nŋɛ si kookoosu laalɔ iyi amanɛ ŋa à waa ce si ilu kuku. Amma kookoosu dimi bɛɛbɛ i ya fɔɔ ŋa.
Anyɔ nla nla mɔm nii bii à fɔ mii iyi inɛ ŋau à waa ce si asii.
Amma kookoosuu bɛ bii à fɔɔ á fita si inya kumá.
Nɔ mii iyi í fita ɡbuɡbã fei í ya mái. Na ŋɔi í ce kukɔi kukɔi idei Ilaaɔ̃ í fɔ í ni, Awɔ iyi ì waa sĩ njoo, jĩ. Dede hai si inɔi iku ŋa, Nɔ Kirisi ku máɛ inya.
Na nŋu, i ce laakaii isɛɛnɛ nŋɛ. I maà jɔ̀ i maa nɛ bɛi inɛ ŋa iyi a ci ya lasabu, amma i maa nɛ do laakai ŋa.
Waati iyi ì nɛ ŋa, i ceò icɛ, domi waatiu ihɛ̃ bɛi waati laalɔi.
Na nŋu, i maà yɛ bɛi inɛ ŋa iyi a ci ya lasabu, amma i hanya ŋa ku ba i mà mii iyi Aɔ̃ Lafɛ̃ɛ í bi i ce ŋa.
I maà ya jɔ̀ atɛ̃ ku kpa ŋɛ, domi si bɛi daa bɛrɛtɛkɛ fei í wa. Amma i jɔ̀ i kɔ̃ò Hundei Ilaaɔ̃ ŋa.
I jɔ̀ saabu do iri ku kɔ̃ ku ya wa si faaji nŋɛ, i ya kɔ̃ iri do irii Ilaaɔ̃, i cũu do idɔ nŋɛ fei.
I ya maa saabu Ilaaɔ̃ Baaba waati kãma fei ŋa si mii fei do irii Lafɛ̃ɛ nwa Jesu Kirisi.
Iŋɛ iyi ì mà bɛɛrɛi Kirisi, i ya sũa njɛ iri ilɛ ŋa.
Iŋɛ inaabo ŋa i sũa mɔkɔ nŋɛ ŋa iri ilɛ bɛi aa cea Lafɛ̃ɛ ŋa,
domi mɔkɔi í jɛ inɛ nɡboi aboɛ, bɛi Kirisi mɔ í jɛ inɛ nɡboi iɡbɛɛ. Iɡbɛui í jɛ arai Kirisi, nɔ Kirisi mɔi í jɛ woo faabaɛ.
Nɔ si bɛi iɡbɛu í ya sũa Kirisi iri ilɛ, bɛɛbɛ mɔi inaabo ŋa à nɛ a sũa mɔkɔ nŋa ŋa iri ilɛ si mii fei.
Nɔ iŋɛ mɔkɔ ŋau i bi abo nŋɛ ŋa bɛi Kirisi í bi inɛi iɡbɛɛ ŋa, nɔ í na kuwɛɛɛ na iri nŋa.
Í nya ŋa ikã nɔ í wɛ ŋa í jɔ̀ à má na saabui ideɛ.
Í bi iɡbɛu ku naa si wajuɛ do kusĩaɛ fei, ku maà ti ku nɛ riisi ɡɔ, nɔ batai araɛ ku maà yuɡuu, nɔ ku maà nɛ mii mmu dimi bɛɛbɛ ɡɔ ŋa má, amma í bi ku jɛ dee deei, ku maà nɛ taale kãma.
Bɛɛbɛi í jɔ mɔkɔ ŋa á bi abo nŋa ŋa bɛi à bi ara nŋa. Inɛ iyi í bi aboɛ í bi araɛi.
Inɛ ɡɔ kù nɔ kù wɛɛ iyi í cé araɛ, amma í ya maa wòoi nɔ ku maa ɡbɔa bɛi Kirisi wa ce na iɡbɛɛ.
Iɡbɛɛu nŋui í jɛ araɛ nɔ awa fei à yɛi bɛi ikɔ̃ ikɔ̃i araɛu.
Kukɔi idei Ilaaɔ̃ wa fɔ í ni, na nŋu, mɔkɔ á jɔ̀ iyeò baaɛi, nɔ ku wɛɛ do aboɛ ku ba aŋa minji fei a baa a jɛ ara akã.
Asiiu ihɛ̃ ide nla nlai, amma idei Kirisi do iɡbɛɛi ǹ wa n fãa.
Na nŋu, mɔkɔ fei ku bi aboɛ bɛi í bi araɛ, nɔ abo fei ku jirima mɔkɔɛ.
Iŋɛ amu ŋa, i jirima inɛ ŋa iyi à waa mu ŋɛ si bɛi Ilaaɔ̃ í bi, domi bɛɛbɛi í sĩa.
Wooda sinte iyi Ilaaɔ̃ í ceò kuwã wee. I jirima iyeò baa nŋɛ ŋa
ku ba i nɛ inɔ didɔ̃ ŋa nɔ hunde nŋɛ ku sɔ si andunya.
Iŋɛ baa ŋa, i maà ya kɔ̃ idɔi ama nŋɛ ŋa, amma i bi ŋa, i dasi ŋa iju ŋa i kɔ ŋa si idei Aɔ̃ Lafɛ̃ɛ ŋa.
Iŋɛ aru ŋa, i jirima lafɛ̃ɛ nŋɛ ŋa si andunyau ihɛ̃ do bɛɛrɛ do kuyaya, ku maà jɛ do muafiti, nɔ kú yɛ bɛi Kirisii ì waa cea ŋa.
Ku maà jɛ bii à leekĩ à waa cɔ ŋɛ nŋu akã. Bii í jɛ waati iyi à waa cɔ ŋɛ nŋu akãi, í yɛ bɛi amanɛ ŋai ì waa cea ŋa ku ba ku dɔ̃ nŋa si. Amma i jɔ̀ i ce idɔɔbii Ilaaɔ̃ do idɔ nŋɛ fei bɛi arui Kirisi ŋa.
Icɛ iyi à dasi ŋɛ, i jɔ̀ i coo do himma ŋa, nɔ kú yɛ bɛi Ilaaɔ̃i ì waa cea ŋa, ku maà ti ku jɛ amanɛ nŋu akã.
Ì mà sãa sãa ŋa iyi Ilaaɔ̃ á sãa inɛ fei ribai icɛ jiida iyi í ce, baa bii aru, walakɔ inɛ iyi í nɛ araɛi.
Iŋɛ lafɛ̃ɛ ŋa mɔ, i cea aru nŋɛ ŋa bɛɛbɛ, i maà ya ta nŋa ɡbuɡbã. I mà ŋa iyi iŋɛò ŋa fei Lafɛ̃ɛ akãi ì nɛ lele bii inɛ ɡɔ kù re inɛ ɡɔ.
Ide iyi í ɡbe ǹ wa n bi n sɔ̃ ŋɛ wee. Si anu akã nŋɛ do Lafɛ̃ɛ i jɔ̀ ɡbuɡbã nlaɛ ku mua iŋɛ mɔ ɡbuɡbã ŋa.
I dĩ jĩnɛi iɡũ ŋa iyi Ilaaɔ̃ wa mu nŋɛ fei, ku ba i yɔkɔ i leekĩ dim dim i kɔsiò kookoosu ikã ikãi Seetam ŋa,
domi kù jɛ do amanɛ ŋai à waa ja. À waa jai do ilu iri laalɔi lele ŋa do ilu yiiko ŋa, do ilaalui andunyai ilu kuku ŋau ihɛ̃, do inɛi inɔɔko woo ce icɛi Seetam ŋa.
Na nŋu, i so jĩnɛi iɡũi Ilaaɔ̃ fei i dĩ ŋa. Si bɛɛbɛ, bii ajɔi wahala í na í naa, aa yɔkɔ i kɔò ara nŋɛ si wajui Seetam mbɛɛ nŋɛu. Nɔ bii ì ce iɡũ ì tã ŋa, i leekĩ dim dim hee kɔɔ.
Na nŋu, i dede i leekĩ dim dim ŋa. I jɔ̀ ntɔ ku wɛɛ nŋɛ bɛi santiiki iyi sooɡe í ya dĩò ɡbankiliɛ, nɔ i jɔ̀ dee dee ku jɛ ku wɛɛ nŋɛ má bɛi ibɔi isɔ.
I jɔ̀ himmai laabaau jiida ku sisi ku wɛɛ nŋɛ bɛi baata nŋɛ. Laabaau jiidaui á naaò laakai ku sũ wa.
Nɔ iyi í re mɔm, i jɔ̀ naanɛ ku dasi ku wɛɛ nŋɛ jiida jiida bɛi tɛli iyi á ɡanji afa ku nɛ ina iyi Seetam mbɛɛ á ta wau ku to wa si ŋɛ.
Ì ɡba faabau bɛi fulai isɔ, nɔ idei Ilaaɔ̃ mɔ i ɡbaa ŋa bɛi taakubai Hundei Ilaaɔ̃.
Waati kãma fei i ya ce kutɔɔ ŋa nɔ i ya maa tɔɔ sobii Ilaaɔ̃ ŋa. I dede i leekĩ do temua ŋa si idei kutɔɔu do ɡbuɡbãi Hundei Ilaaɔ̃, nɔ i ya ce kutɔɔ na irii woo dasi naanɛ fei ŋa.
Nɔ i cea amu mɔ kutɔɔ ŋa ku ba bii ǹ cĩ́ ɡɛlɛ, n ya n ba ide iyi an fɔ nɔ n nɛ wɔɔkɔ n sisiò idei laabaau jiida iyi wa sinɡau wo.
Na irii ideui ǹ jɛ woo bɛi Ilaaɔ̃ baa do iyi ǹ wa piisɔ̃ɔ si nsɛi. Na nŋu, i ce kutɔɔ ku ba n yɔkɔ n sisi ideu do wɔɔkɔ bɛi á sĩa.
Tisiki baakɔɔ nwa, woo ce icɛ ilu naanɛ si kpãai icɛi Lafɛ̃ɛ, á sisi nŋɛ laabaaum fei ku ba i mà bɛi ǹ wɛɛò ŋa do mii iyi ǹ wa n ce.
Na ŋɔi í ce ǹ bɔɔ wa si ŋɛ ku naa ku sɔ̃ ŋɛ bɛi à wɛɛò ku ba ku tũ idɔ nŋɛ.
Nɔ Ilaaɔ̃ Baaba do Lafɛ̃ɛ Jesu Kirisi a mua kpaasi woo dasi Jesu naanɛ ŋa fei laakai ku sũ do kubi do naanɛ jiida.
Nɔ didɔ̃i Ilaaɔ̃ ku wɛɛ do inɛ ŋa iyi à bi Lafɛ̃ɛ nwa Jesu Kirisi fei nɔ kubi nŋa ci ya kpaasi.
Amui Pɔlu do Timɔtee, awa woo ce icɛi Jesu Kirisi ŋa. À ce inɛ ŋa iyi Jesu Kirisi í cica à jɛ tɛɛ si ilui Filipi fei fɔɔ, hee do inɛ ŋa iyi à jɛ inɛ nɡboi iɡbɛu do woo ce icɛi iɡbɛu fei.
Ilaaɔ̃ Baa nwa do Jesu Kirisi Lafɛ̃ɛ nwa a mu nŋɛ ididɔ̃ do laakai ku sũ.
Ǹ ya n maa n saabu Ilaaɔ̃ waati kãma iyi ǹ ye ɡiɡi nŋɛ fei.
Si kutɔɔm ŋa fei iyi ǹ ya n maa n ce na irii iŋɛ fei, ǹ ya n cooi do inɔ didɔ̃,
si na iyi í jɔ̀ ì sobim ŋa n sisiò laabaau jiidau hai ajɔ sinteu hee ku baa nsɛi.
Ǹ wa n mà kam kam, Ilaaɔ̃ iyi í sinti icɛ jiidau ihɛ̃ si ŋɛ á maa cooi hee koo kpaò iriɛ si ajɔi kunyii Jesu Kirisi wa.
Nɔ í sĩa n ce lasabu nŋɛ bɛɛbɛ, domi ǹ nɛ kubi nŋɛ si idɔm. Ntɔ ntɔ, ì ya bam icɛ ku ce ŋa ile piisɔ̃ɔ ihɛ̃ do waati iyi ǹ nɛ aram wo ǹ ya n maa n sisi laabaau jiidau ku ba ku nɛ ɡbuɡbã ku maa koo nɔ ǹ ya n maa n jabu na iriɛ.
Ilaaɔ̃i í jɛ sɛɛdam iyi ǹ bi iŋɛ fei bɛi kubii Jesu Kirisi í yɛ.
Mii iyi ǹ wa n bee si kutɔɔm nŋui í jɛ kubi nŋɛ ku kɔ̃ɔsi ku maa koo nɔ kubi nŋɛu ku jɔ̀ kumà nŋɛ do bisi nŋɛ ku kɔ̃ɔsi,
ku ba i yɔkɔ i wũa mii ŋa iyi à jɛ jiida à re ŋa. Bɛɛbɛ mɔi aa jɛ inɛ kumá ŋa, nɔ si ajɔi Kirisiu i kaa nɛ taale kãma ŋa,
nɔ icɛ jiida nŋɛ ŋa iyi ì waa ce ŋa na saabui Jesu Kirisiu ku kɔ̃, nɔ ku jɔ̀ inɛ ŋa a yɛ amboei Ilaaɔ̃ nɔ a maa saabuɛ.
Kpaasim ŋa, ǹ bi i mà ŋa iyi mii iyi í bam nɔu ihɛ̃i í jɛ waju ku bɔi laabaau jiidau.
Ntɔ ntɔ, ciikui amanlu ŋau do inɛ ŋa iyi à ɡbe fei à mà iyi na irii Kirisii ǹ wa piisɔ̃ɔu ihɛ̃.
Ile piisɔ̃ɔ ku wam í mua kpaasi woo dasi Lafɛ̃ɛ Jesu naanɛ nkpɔ ɡbuɡbã í kɔ̃ɔsi à waa sisiò idei Ilaaɔ̃ do idɔ ku buba do wɔɔkɔ.
Ntɔi, inɛ ɡɔ ŋa à waa sisi idei Kirisi do iɡu do njɛ ku wã, amma inɛ ɡɔ ŋa à waa cooi do yaase jiida.
Inɛ nŋu ŋau à waa cooi do kubi domi à mà iyi icɛm nii n jabu na irii laabaau jiidau.
Inɛ ihɔ̃ ŋa mɔ à waa waazo idei Kirisi, kù jɛ do inɔ akã, amma do njɛ ku wãi. À tamaa bɛi aa kɔ̃ɔm si ijuukpãui si ile piisɔ̃ɔu ihɛ̃.
Bii í yɔkɔ lasabu nŋa kú jɛ laalɔ walakɔ kú jɛ jiida, kãmaɛ kù jɛɛm taale. Baa bii bɛirei nŋu de a sisi idei Kirisi. Inɔm í dɔ̃ á nɔ ku dɔ̃ ku maa kooi,
domi ǹ mà iri kukpai iyi ihɛ̃ nŋui í jɛ faabam na saabui kutɔɔ nŋɛ, do sobii Hundei Jesu Kirisi.
Mii iyi ǹ dasi idɔ nɔ ǹ wa n cɔ kpãaɛ kam kam nŋui í jɛ n maà n ce nkãma iyi á jɔ̀ anyɔ ku mum. Mii iyi ǹ bi nŋui í jɛ n nɛ wɔɔkɔ bɛi ǹ nɛ hai tako n maa n nyisiò kulai Kirisi bii ǹ wɛɛ si hunde walakɔ baa bii í jɛ ǹ ku mɔi.
Ntɔ ntɔ, bi ti amu bii ǹ wɛɛ, na irii Kirisii ǹ wɛɛ, bii ǹ nɔ ǹ ku mɔi, an ba riba.
Amma bii í jɛ ǹ wɛɛ si hunde an yɔkɔ n ce icɛ jiida iyi í nɛ aranfãani, to, n kù mà iyi an cica.
Lasabum wa fam ni do cinɡaa minji minji fei. Ǹ bi n nɛ n koo n wa bi Kirisi, domi iyi bɛi í sĩa í re.
Amma na aranfãani nŋɛi í sĩa í re n maa n wa si andunya má.
Na nŋu, ǹ mà iyi kù nɛ sika kãma an buba n wɛɛ do iŋɛ fei na waju ku bɔ nŋɛ do inɔ didɔ̃ nŋɛ si naanɛ ku dasi nŋɛ.
Si bɛɛbɛ aa ba kpãa ì saabu Jesu Kirisi ŋa do inɔ didɔ̃ na irim si waati iyi an na n wa anini nŋɛ má.
Nŋu de i ya jɔ̀ isɛɛnɛ nŋɛ ŋa ku yɛ bɛi laabaau jiidai Kirisi í fɔ. Bii ì waa ce bɛɛbɛ ŋa, bii ǹ naa bi tu ŋɛ, walakɔ baa bii n kù naa, n maa n ɡbɔ iyi ì waa leekĩ si dim dim ŋa, i ya maa ɡbɔsi njɛ nɔ i maa jabu do inɔ akã ŋa na laabaau jiidau iyi í jɛ icui naanɛ ku dasi nŋɛ.
I maà jɔ̀ mbɛɛ nŋɛ ŋa a da ziɡi nŋɛ si nkãma. Nŋui á nyisi ŋa iyi aŋai à waa bɔ nfe ku ce, nɔ ku nyisi iŋɛ mɔ iyi ì wa si kpãai faaba ŋa. Iyi bɛ fei wa naai hai bi Ilaaɔ̃,
domi Ilaaɔ̃ í ce nŋɛ didɔ̃ ì dasiò Kirisi naanɛ ŋa, amma kù jɛ baa iyi bɛ nŋu akã, í ce nŋɛ didɔ̃ má ì ya maa yɛò ijuukpã ŋa na iriɛ.
Iŋɛ mɔ ì bam ku jabu ŋa si kujabu iyi ì yɛ ǹ ce ŋa wo nɔ ì waa ɡbɔ ŋa iyi hee nsɛi ǹ wa n mɔsi.
Ì mà sãa sãa ŋa, naanɛ iyi ì dasi Kirisi ŋa wa mu nŋɛ ɡbuɡbã. Kubiɛ wa dasi ŋɛ himma. Hundei Ilaaɔ̃ í jɔ̀ ì nɛ anu akã ŋa. Araarei Kirisi do jiida ku jɛɛ í wa si anini nŋɛ.
Na nŋu, ǹ wa n tɔɔ ŋɛ, i jɔ̀ i ya nɛ anu akã ŋa, do kubi akã, do idɔ akã, do lasabu akã. Iyi bɛi á jɔ̀ inɔ didɔ̃m ku kɔ̃.
I maà ya ce nɡɔɡɔ do njɛ ku wã ŋa walakɔ do fufu ku tɔɔ, amma i kaye ara nŋɛ i ya dooa inɛ ŋa bɛi mii iyi à re ŋɛ.
Nɔ kãma nŋɛ ɡɔ ku maà ya ce lasabui iri nŋu akã, amma ku ya ce lasabui inɛ mmu mɔ ŋa má.
I jɔ̀ lasabu nŋɛ si ɡãmɛi njɛ ku yɛ bɛi Jesu Kirisi mɔ í ce.
Baa do iyi í to Ilaaɔ̃, kù cɔ araɛ bɛi mii iyi í jɛ saai Ilaaɔ̃ do tilasi.
Amma andi mii iyi í nɛ fei í jɔ̀ɔ nɔ í baa í jɛ amanɛ, í naa í jɛ mɔm nii bɛi aru. Iyi í sinda amanɛ í tã,
Í kaye araɛ ma nɔ í jirima Ilaaɔ̃ hee í na araɛ í to siò iku si antai jĩi ku ɡaau mɔm.
Na saabu nŋui Ilaaɔ̃ í soo lele ntɔ ntɔ nɔ í naa iri iyi í nɛ bɛɛrɛ í re iri fei,
Ku ba inɛ fei ku ɡulɛ ku nyisiò bɛɛrɛi Jesu, hai inɛ ŋa iyi à wa lele do inɛ ŋa iyi à wa ilɛ hee do lɛlɛi ilɛ fei.
Nɔ ɡɛlɛi inɛ fei ku jɛsi iyi Jesu Kirisii í jɛ Lafɛ̃ɛ. Nŋu bɛi á na Ilaaɔ̃ Baaba amboe.
Iŋɛ baakɔɔm ŋa, ì ya jirimam ŋa si waati iyi ǹ wa inɔ nŋɛ wo. Nsɛi iyi ǹ jĩò ŋɛ í sĩa i ya maa jirimam ku re ŋa. I kookaai i ce icɛ do njo do kuyaya ku ba icɛ jiida nŋɛ ku jɔ̀ a mà iyi ì ba faaba ŋa,
domi Ilaaɔ̃i wa ce icɛ si ŋɛ ku ba ku mu nŋɛ idɔɔbi do ɡbuɡbã iyi aa yɔkɔ ì cooò ŋa bɛi nŋu takaɛ í bi.
Mii iyi ì waa ce fei i coo ŋa kuɡbaɡba ku maà wasi walakɔ kakɔɔ,
ku ba i má dee dee ŋa nɔ i maà nɛ taale ɡɔ, iŋɛ iyi ì jɛ amai Ilaaɔ̃ ŋa. Kù sĩa i nɛ kurara ɡɔ si wajui inɛ laalɔi andunya ŋa iyi a kù waa too kpãa. Í sĩa i maa má inya ŋa si anini nŋa bɛi fitila ŋa,
nɔ i ya maa sɔ̃ ŋa idei kuwɛɛ ŋa. Bii ì waa ce bɛɛbɛ ŋa an tɔɔ fufu na iri nŋɛ si ajɔ iyi Kirisi á nyi wa, si na iyi í jɔ̀ icɛm do kookaaim kù jɛ nɡbɛ.
Naanɛ ku dasi nŋɛ í yɛi bɛi kuwee iyi ì waa cea Ilaaɔ̃ ŋa. Nɔ baa bii í jɛ à kpam nii, nɔ ǹ nikã njɛm bɛi kuwee iyi à nikã si antai kuwee nŋɛu, do nŋu fei inɔm á dɔ̃, nɔ awaɛ ŋa ka kpɛ̃ inɔ didɔ̃u.
Bɛɛbɛ mɔi í sĩa iŋɛ mɔ i wɛɛò inɔ didɔ̃ nɔ inɔ didɔ̃ nŋɛu i kpɔ̃ɔ ŋa do amu.
Bii Lafɛ̃ɛ Jesu í jɛ, si ajɔ ɡbeejiu ihɛ̃ an bɛ Timɔtee wa bi tu ŋɛ ku ba amu mɔ n ɡbɔ laabaau nŋɛ nɔ ku muum ɡbuɡbã.
Inɛ kãma kù wa bi tom ihɛ̃ má iyi awaò à nɛ lasabu akã bii kù jɛ nŋu akã, nɔ nŋu akãi lasabuɛ í wa si ŋɛ ntɔ ntɔ.
Inɛ ŋa iyi à ɡbe fei, lasabui idei aŋa taka nŋai à waa ce, lasabu nŋa kù wa si idei Jesu Kirisi.
Iŋɛ taka nŋɛ ì mà ŋa iyi Timɔtee í nyisi araɛ ilu naanɛ nɔ í na araɛ si icɛi laabaau jiidau ku ce do amu bɛi ama do baaɛ.
Ŋɔi í jɔ̀ ǹ wa n bi n bɔɔ wa bi tu ŋɛ si waati iyi an mà bii ǹ wa.
Ǹ nɛ naanɛ iyi Lafɛ̃ɛ á jɔ̀ amu takam n naa bi tu ŋɛ bɛ si ajɔ ɡbeejiu ihɛ̃.
Amma nsɛi, ǹ yɛ í sĩa n jɔ̀ kpaasim Epafoditi ku nyi wa bi tu ŋɛ, nŋu iyi ì tako ì bɛ sim wa ŋa do sobi iyi ǹ biu. Nŋui í jɛ kpaasi woo ce icɛm nɔ wa bam ku jabu.
Ǹ wa n sindaɛ wai si na iyi í jɔ̀ wa bi iŋɛ fei ku yɛ ntɔ ntɔ, nɔ laakaɛ í dede do iyi ì ɡbɔ ŋa kù waa nɛ baani.
Í ce bɔ̃ɔi ntɔ ntɔ hee í maai iku, amma Ilaaɔ̃ í ce araareɛ. Nɔ kù jɛ araarei Epafoditi nŋu akã, do ti amu takam nii, ku ba inɔ kufɔm nɔu ku maà kɔ̃ɔsi má.
Ŋɔi í jɔ̀ ǹ wa n saasa n ba n sinda nŋɛ wa ku ba inɔ nŋɛ ku dɔ̃ má bii ì yɔɔ ŋa, nɔ inɔ kufɔi amu takam ku kaye.
Na nŋu, i ɡbaa ŋa do irii Lafɛ̃ɛ do inɔ didɔ̃ nla nla. Í sĩa i mà bɛɛrɛi inɛ dimi bɛɛbɛ ŋa,
domi í maai iku si icɛi Kirisi. Í ta hundeɛ í naaò sobi iyi iŋɛ taka nŋɛ i kù ba fayaɛ i naam wa ŋa wo.
Nsɛi iŋɛ inɛm ŋa, i ya jɔ̀ i wɛɛ do inɔ didɔ̃ ŋa do iyi ì jɛ ti Lafɛ̃ɛ ŋa. Bi ti amu n kaa n ɡbɛɛjiò ide akãu ku kɔ nŋɛ wa, domi ǹ mà iyi á mu nŋɛ ɡbuɡbã.
I ya maa ce laakaii woo ce icɛ laalɔ ŋa iyi à nɛ daa sãmi bɛi aja ŋa. Inɛ ŋau à waa kaaba banɡo iyi à bu si ara.
Awai à ce banɡo do ntɔ, awa iyi à waa tɔɔ Ilaaɔ̃ do ɡbuɡbãi Hundeɛ, nɔ à waa tɔɔ fufu na irii Jesu Kirisi, kù nɔ kù jɛ kuce nwai à waa kaaba.
Nɔ bii amu takam ǹ bi an yɔkɔ n kaaba kuce nwau. Bii inɛ ɡɔ wa tamaa si nŋu á yɔkɔ ku kaaba kuce nwau, aa fɔ idei amu má?
Si ajɔ mɛɛjɔsiai à dasim banɡo, amuu amai Izirɛliu, si dimii Bɛnzamɛɛ. Amuu alalai Zuifu ŋai, bii si woodai Zuifu ŋa ku jirimai ǹ jɛ Farisi.
Ǹ nɛ himma ntɔ ntɔ hee ǹ kpã inɛi iɡbɛi Jesu ŋa iju. Inɛ ɡɔ kaa yɛ taalem do yaase bɛi ǹ jirima idei wooda ǹ wa n dɛdɛ n jɛò inɛ dee dee.
Amma mii ŋa iyi ǹ wa n tamaa à nɛ riba tako fei wo, nsɛi ǹ wa n cɔɔi bɛi mii hai nɛ bɛɛrɛ na saabui Kirisi.
Ǹ dóo fei ndɛɛ fei mɔm bɛi mii hai nɛ bɛɛrɛ na ide iyi í nɛ amboe í re. Ideu nŋui í jɛ Jesu Kirisi Lafɛ̃ɛm iyi ǹ mà. Na iriɛi ǹ jɔ̀ mii fei, ǹ doo aŋa fei bɛbɛi bɛi riisi iyi à kpã ku ba n nɛ Kirisi,
nɔ n wɛɛ do nŋu. Nɔ ǹ wa n mà n kaa n yɔkɔ n jɛ dee dee na wooda ku jirima, amma ǹ jɛ dee deei si na iyi í jɔ̀ ǹ dasi Kirisi naanɛ. Dee dee ku jɛu wa naai hai bi Ilaaɔ̃ na saabui naanɛ iyi à dasiu.
Iyi ǹ bi, nŋui í jɛ n mà Kirisi, do ɡbuɡbã iyi í jĩò hai si balɛ nɔ n nɛ ikpɛ̃ si ijuukpãɛu hee ku yɛ bɛi amu mɔ ǹ ku do nŋu ajɔ,
ku ba n nɛ kpãa ku cɔ iyi amu mɔ an jĩ hai si balɛ.
Kù jɛ ǹ mà Kirisi bɛɛbɛ titã n kù toò awɔ kù nɔ kù jɛ n kɔ̃. Amma ǹ wa n ce kookaai fei ku ba n màa. Na nŋui í jɔ̀ Jesu Kirisi í cem titɛɛ.
Iŋɛ inɛm ŋa, n kù wa n cɔ aram bɛi mii iyi n toò awɔ titã, amma mii akãi ǹ wa n ce. Ǹ ya n maa n ɡbɛjɛ mii iyi í wa do anyim nii, nɔ n ce kookaai n maa n lele ti waju.
Bɛɛbɛi ǹ ce ǹ wa n bɔò waju bɛi inɛ iyi wa ce ɡaasai kusɛi, ku ba n ba riba iyi Ilaaɔ̃ wa kpe wa ka na ka ɡba lele do saabui Jesu Kirisi.
Na nŋu, awa iyi à jĩa si kpãai naanɛ ku dasi, ka ce lasabu bɛɛbɛ. Amma bii ì waa ce lasabu ɡɔ iyi kù waa too kpãa ŋa, Ilaaɔ̃i á nyisi ŋɛ iyi kù jɛ dee dee.
Si bɛi í jɛu fei, awa de ka maa bɔ waju si kpãa akã iyi à waa toou.
Iŋɛ inɛm ŋa, iŋɛ fei i sìsìim ŋa. À nyisi ŋɛ kuce jiida. Na nŋu, i ya maa cɔ inɛ ŋa mɔ iyi à yɔkɔ à waa ce bɛɛbɛ.
Ǹ sɔ̃ ŋɛ tã isɛ fɛɛfɛlo, nɔ ǹ nyi ǹ wa n sisi nŋɛ má do kukpata, inɛ nkpɔ í wɛɛ iyi wa jɛ mbɛɛi idei ikui Kirisi si jĩi ku ɡaauu.
Nfe ku cei aa kpaò iriɛ, domi inɔ nŋai à ya maa cea icɛ si aɡbɛi Ilaaɔ̃. Iyi í jɔ̀ ku jɛ nŋa anyɔ nŋui aa ya maa tɔɔò fufu. Mii ndii andunya ihɛ̃ nŋu akãi à waa lasabu si.
Amma awa, lelei Aɔ̃i í jɛ ilu nwa. Hai bɛi à waa deɡbe woo faaba nwa Lafɛ̃ɛ Jesu Kirisi ku nyi wa.
Do ɡbuɡbãɛ iyi á jɔ̀ mii fei ku jirimaɛò nŋui á kpaasiò ara hai nɛ bɛɛrɛ nwau ku jɔ arai nŋu takaɛ iyi í nɛ amboe.
Na nŋu iŋɛ baakɔɔm ŋa, iŋɛ iyi ǹ wa n bi ku yɛ jiida jiida má, iŋɛ iyi ì ya jɔ̀ n nɛ inɔ didɔ̃, nɔ ǹ ya n tɔɔ fufu na iri nŋɛ, i jɔ̀ i leekĩ bɛɛbɛ ŋa dim dim si Lafɛ̃ɛ.
Ǹ wa n tɔɔ inaabo minji ŋau ihɛ̃ Efodi do Sɛntiki a ya jɔ̀ anu nŋa ku jɛ akã si idei Lafɛ̃ɛ.
Awɔ mɔ woo ce icɛ kpaasim, awɔ iyi ì jɛ ilu naanɛ, ǹ wa n tɔɔɛi i sobi inaabo minji ŋau bɛ. Aŋai à bam kujabu wo si laabaau jiidau ku sisiɛ, aŋa do Kelema do woo ce icɛ kpaasim ŋa iyi à ɡbe fei, aŋa iyi iri nŋa í wa si tiai kuwɛɛu.
I ya jɔ̀ inɔ nŋɛ ku maa dɔ̃ si Lafɛ̃ɛu do ajɔ fei ŋa, ǹ nyi ǹ fɔ ǹ wa n sisi ma, i ya jɔ̀ inɔ nŋɛ ku maa dɔ̃.
I jɔ̀ inɛ fei ku yɛ daa didɔ̃ nŋɛ ŋa, domi kunyii Lafɛ̃ɛ í maai wa.
I maà ya jɔ̀ ziɡi nŋɛ ku da do nɡɔɡɔ. Amma si mii fei i ya tɔɔ Ilaaɔ̃ do ku saabu nɔ i beeɛ bukaatai mii iyi ì bi ŋa.
Nɔ laakai ku sũi Ilaaɔ̃ iyi í re kumài amanɛ fei á deɡbe idɔ nŋɛ do lasabu nŋɛ si anu akã iyi ì nɛ do Jesu Kirisi ŋa.
Iyi í ɡbe nŋɛ, iŋɛ inɛm ŋa, i ya ce lasabu ŋa si mii iyi í sĩa, iyi Ilaaɔ̃ á saabu. Mii ŋaui í jɛ mii iyi í jɛ ntɔ fei, do mii iyi í nɛ bɛɛrɛ fei, do iyi wa too kpãa fei, do iyi í má fei, do iyi í dɔ̃ fei, do iyi í jɔ amanɛ ku saabu fei.
Ide iyi ǹ kɔ nŋɛ si nɔ ì jɛsi ŋau, do iyi ǹ sɔ̃ ŋɛ do iyi ì yɛ ǹ ce ŋa, i ya coo ŋa. Nɔ Ilaaɔ̃, nŋu iyi wa mu nwa laakai ku sũ á wɛɛ do iŋɛ.
Ǹ nɛ inɔ didɔ̃ ntɔ ntɔ do iyi ǹ yɛ ì waa ce lasabum má ŋa, nɔ ǹ wa n saabu Lafɛ̃ɛ. N kaa n yɔkɔ n ni i ci ya ce lasabum ŋa, faya dei i ci ya ba ŋa.
Kù jɛ a ni ǹ nɛ bukaatai nɡɔɡɔi í jɔ̀ ǹ wa n fɔ bɛɛbɛ, domi ǹ kɔkɔ inɔ didɔ̃ ku nɛ si mii iyi í bam fei.
Ǹ mà bɛi ǹ ya n jɛ kuwɛɛm si waatii are, ǹ nɔ ǹ mà bɛi ǹ ya n jɛ kuwɛɛm si waatii ayo. Bii fei do iyi í bam fei, ǹ ya n wɛɛ do inɔ didɔ̃i, si waatii ayo do si waatii ari. Ǹ nɔ ǹ mà bɛi an ce bii ǹ nɛ nla nla do bii n kù nɛ.
An yɔkɔ n ce fei ndɛɛ do saabui Kirisi iyi wa muum ɡbuɡbã.
Do nŋu fei, ì ce í sĩa ŋa do iyi ì kpɛ̃ wahalam nɔu ŋa.
Iŋɛ inɛi Filipi ŋau, iŋɛ taka nŋɛ ì mà sãa sãa ŋa iyi laabaau jiidau ku sinti ku fɔɛ si waati iyi ǹ nɛ hai Masedɔni, iɡbɛi inɛi Jesu ɡɔ kù sobim bii kù jɛ iŋɛ akã, awaɛ ŋai à sobi njɛ.
Waati iyi ǹ wa Tɛsalonika, ì sobim si bukaatam ŋa, iyi kù jɛ baa ɡbakã akã mɔm.
Kù jɛ a ni amuai ǹ wa n tɔɔ, amma ǹ wa n bi riba nŋɛ ku kɔ̃ɔsii.
Andi mii iyi ì sambaam wa fei ŋa ǹ yɔɔ. Í nɔ í to hee í ɡbe. Bɛi Epafoditi í naam amua nŋɛ wa í ceem zaka. Amua nŋɛu í yɛɛm nii bɛi kuwee iyi í nɛ inunu jiida iyi Ilaaɔ̃ í ɡba í dɔ̃a si.
Do saabui Jesu Kirisi Ilaaɔ̃ á mua iŋɛ fei bukaatai mii iyi ì nɛ ŋa si bɛi amanii amboeɛ í to.
Amboei Ilaaɔ̃ Baa nwa ku wɛɛ do ajɔ fei. Ami.
I ce inɛ ŋa iyi Jesu Kirisi í cica à jɛ tɛɛu fei fɔɔ ŋa. Amu do inɛ ŋa iyi à wa bi tom à ce iŋɛ fei fɔɔ.
Inɛ ŋa iyi Jesu í cica à jɛ tɛɛu, aŋa iyi à wa ihɛ̃ fei à ce ŋɛ fɔɔ. Ti inɛi kpasɛ̃i ilaalu ŋau, inɛ nŋu í re mɔm.
Didɔ̃i Lafɛ̃ɛ nwa Jesu Kirisi ku wɛɛ do iŋɛ fei. Ami.
Amui Pɔlu, woo bɛi Jesu Kirisi na idɔɔbii Ilaaɔ̃, amu do Timɔtee inɛ nwa,
à ce ŋɛ fɔɔ, iŋɛ inɛ nwa ilu naanɛ ŋa iyi Kirisi í cica ì jɛ tɛɛ ŋa si ilui Kolosee bɛ. Ilaaɔ̃ Baa nwa ku mu nŋɛ didɔ̃ do laakai ku sũ.
Hai waati iyi à ɡbɔ bɛi ì dasi Jesu Kirisi naanɛ ŋa, do bɛi ì bi woo dasi Jesu naanɛ ŋa fei, à ya ka maa ce nŋɛ kutɔɔi waati kãma fei, ka maa saabu Ilaaɔ̃ Baai Lafɛ̃ɛ nwa Jesu Kirisi.
<range>
Waati iyi idei laabaau jiida iyi í jɛ ntɔu í sinti to wa bi tu ŋɛ, à jɔ̀ ì mà kpãa ku cɔ iyi ì nɛ ŋa. Si bɛɛbɛ, naanɛ ku dasi nŋɛ do kubi nŋɛ fei, si kpãa ku cɔ iyi à jilɛ nŋɛ ikpa leleui í wa.
Laabaau jiidau wa fanɡaa bii fei nɔ wa naaò kuwee wa si andunya fei. Nɔ í la wa kɔ̃ɔsi si bɛi í ce bi tu ŋɛu hai waati iyi ì ɡbɔ idei didɔ̃i Ilaaɔ̃u ŋa nɔ ì mà bɛi í yɛ ŋa do ntɔ.
Epafaasi, woo ce icɛ baakɔɔ nwa, nŋui í kɔ nŋɛ si. Wa ce icɛ na aranfãani nŋɛ, nŋu iyi í jɛ ilu naanɛ woo ce icɛi Kirisi.
Nŋui í sɔ̃ wa kubi iyi Hundei Ilaaɔ̃ í mu nŋɛ.
Na nŋu, hai waati iyi à ɡbɔ laabaau nŋɛ, waati kãma fei à ya ka maa ce nŋɛ kutɔɔi. À waa tɔɔ Ilaaɔ̃ ku jɔ̀ Hundeɛ ku mu nŋɛ bisi do laakai ku ba i mà idɔɔbiɛ ŋa mam mam.
Bɛɛbɛi isɛɛnɛ nŋɛ ŋa á jɔ ti inɛ ŋa iyi à jɛ ti Lafɛ̃ɛ, nɔ waati kãma fei i ya ce iyi á dɔ̃aa si ŋa. Nɔ i ya ce icɛ jiida ikã ikã fei ŋa, nɔ Ilaaɔ̃ kumà nŋɛ ku kɔ̃ɔsi.
À waa tɔɔ Ilaaɔ̃ ku mu nŋɛ ɡbuɡbã si mii fei do saabui ɡbuɡbãi yiikoɛ ku ba i yɔkɔ temua si mii fei ŋa, nɔ i ya maa leekĩ dim dim ŋa.
I ya maa saabu Ilaaɔ̃ Baaba do inɔ didɔ̃ ŋa, nŋu iyi í jɔ̀ ì nɛ ikpɛ̃ si tubu iyi í jilɛa woo dasi naanɛ ŋa si inya kumá.
Do ntɔi í nya wa hai si awɔ ɡbuɡbãi ilu kuku nɔ í buba wa si bommai amaɛ iyi í bi.
Do saabui amaui í ya wa nɔ í kpa idei dulum du wa.
Inɛ ɡɔ kaa yɔkɔ ku yɛ Ilaaɔ̃. Amma Kirisi amaɛu Ilaaɔ̃i, nɔ à yɔɔ, í nɔ í jɔɔi dee dee. Kirisiu í wɛɛi hai waati iyi a kù taka andunya.
Nŋui í taka mii fei, nɔ mii fei í wɛɛi na iriɛ. Na saabuɛi Ilaaɔ̃ í takaò mii fei iyi í wa lele do ilɛ. Mii ŋa iyi à waa yɛ do iyi a kù waa yɛ fei, nŋui í taka ŋa. Hai ilaalui lele ŋa do ilu iri ŋa do ilu yiiko ŋa do ilu ɡbuɡbã ŋa fei icɛi awɔɛi.
Kirisi njɛ í wɛɛ tã à bɛi à taka mii fei. Do ɡbuɡbãɛi í jɔ̀ mii fei í wa si aɡbɛɛ.
Iɡbɛɛ í yɛi bɛi ara, nɔ nŋu mɔi í jɛ iri. Nŋui í jɛ icui kuwɛɛ, nɔ nŋu mɔi í tako í jĩ hai si balɛ, ku ba ku jɛ sinte si mii fei.
Ilaaɔ̃ í bi nŋu ku wa si amai nŋu mam mam.
Bɛɛbɛ mɔi í bi inɛi andunya fei ku dɔ̃ do nŋu, hai mii iyi í wa ilɛ hee do iyi í wa lele fei. Í ce nŋu bɛi si waati iyi Amaɛ í ku nɔ í nikã njɛɛ si antai jĩi ku ɡaauu nɔ í naaò laakai ku sũ wa.
Iŋɛ mɔ, baa do iyi ì jĩò Ilaaɔ̃ ŋa wo, nɔ lasabu laalɔ nŋɛ do kuce laalɔ nŋɛ ŋa à jɔ̀ ì jɛ mbɛɛɛ ŋa,
do nŋu fei, nsɛi Ilaaɔ̃ í jɔ̀ ì dɔ̃ do nŋu ŋa. Í ce nŋu bɛi si waati iyi í jɔ̀ Amaɛu í so arai amanɛ ku ba ku ku, ku ba i naa i leekĩ si wajuɛ ŋa hai nɛ dulum, riisi do taale ɡɔ ku maà wa si.
Amma í ɡbe i temua ŋa si naanɛ ku dasi i leekĩ si dim dim ŋa. Nɔ si bɛi ì ɡbɔ laabaau jiidau ŋa iyi à sisia inɛi andunya fei, i maà ti i jɔ̀ a sinda ŋɛ hai si kpãa ku cɔ iyi wa jilɛ nŋɛ. Laabaau jiidau, amu Pɔlu, amui ǹ jɛ woo ce icɛɛ.
Nsɛi ǹ ya n nɛ inɔ didɔ̃ si ijuukpã iyi ǹ wa n yɛ na iri nŋɛ. Nɔ mii iyi í ɡaizia si wahala ŋa iyi Kirisi í nɛ ku yɛ, amui an tambɔɛ si aram na araɛ iyi í jɛ iɡbɛu.
Nɔ Ilaaɔ̃ í cem woo ce icɛi iɡbɛu, si bɛi í jilɛɛm na iri nŋɛ, ku ba n sisi ideɛ mam mam.
Ideu, asiii iyi í sinɡaa inɛ fei hai ku kpɛ, amma nsɛi í nyisi inɛɛ ŋa.
Í nyisi ŋai si na iyi í jɔ̀ wa bi a mà bɛi asiii nŋu í nɛ bɛɛrɛ do yiiko si anini dimi mmu ŋa. Asiiu wee. Kirisi í wa si ŋɛ, nɔ wa mu nŋɛ kpãa ku cɔ iyi iŋɛ mɔ aa ba ikpɛ̃ si amboei Ilaaɔ̃ ŋa.
Idei Kirisii à waa sisi, nɔ à waa sɔ̃ inɛ fei ku ce laakai, nɔ à kɔ ŋa si cioɛ do bisi baa yooma fei. À waa ce bɛɛbɛi ku ba inɛ fei ku jĩa si anu akãɛ do Kirisi ka bɛi ka tusɛ ŋa bi Ilaaɔ̃.
Na ŋɔi í jɔ̀ ǹ wa n ce icɛ do kookaai ǹ wa n jabu do ɡbuɡbãi Kirisi iyi wa ce icɛ sim.
Ǹ bi i mà ŋa bɛi kujabum í la í to na iri nŋɛ do inɛi Laodisee ŋa do inɛ ŋa iyi a kù yɛm do iju fei.
Ǹ wa n ce bɛɛbɛi ku ba n mu nŋa ɡbuɡbã, nɔ a ɡbɔsi njɛ do kubi, nɔ kumà nŋa ku maa kɔ̃ɔsi, sika kãma ku maà wa si. Bɛɛbɛ mɔi aa mà asiii Ilaaɔ̃ iyi í jɛ Kirisi takaɛ.
Bisi nla do kumài Ilaaɔ̃ fei wa sinɡa siɛ.
Ǹ wa n sɔ̃ ŋɛ ide ŋau ihɛ̃i ku ba inɛ ɡɔ ku maà dĩ iju nŋɛ do ɡɛlɛ didɔ̃.
Ntɔ ntɔ, baa do iyi aram í jĩò ŋɛ, lasabum í wa si ŋɛ. Nɔ ǹ nɛ inɔ didɔ̃ si na iyi í jɔ̀ inɛ fei wa ce icɛ si bɛi í jɔ, nɔ naanɛ ku dasi nŋɛ wa leekĩ si Kirisi dim dim.
Na nŋu, si bɛi ì ɡba Jesu Kirisi í jɛ Lafɛ̃ɛ nŋɛ, i ce isɛɛnɛ nŋɛ si anu akã do nŋu.
I jɔ̀ icã nŋɛ ku mi siɛ, nɔ i ba ɡbuɡbã nŋɛ fei hai bi tɛɛ ŋa. I leekĩ si naanɛ ku dasiu ŋa si bɛi à kɔ nŋɛ si, nɔ i ya saabu si ŋa.
Nɔ i ya ce laakai ku ba inɛ ɡɔ ku maà na ku mu ŋɛ do taaɛ do bisii nŋu takaɛ walakɔ do ide ŋa iyi à ya dĩò ijui amanɛ ŋa. Mii nŋu ŋau bɛ wa naai hai si dedembai amanɛ ŋa do mii ndii andunya ŋa, kù jɛ hai bi Kirisi.
Ntɔ ntɔ zaka bɛi Ilaaɔ̃ í to fei, à yɔɔ si arai Kirisi mam mam.
Nɔ iŋɛ mɔ ì kɔ̃ ŋa do saabui anu akã nŋɛ do nŋu, nŋu iyi í jɛ inɛ nɡboi ilaalui lele ŋa do ilu yiiko ŋa fei.
Nɔ si anu akã nŋɛ do nŋu à dasi ŋɛ banɡo. Kù jɛ banɡo iyi amanɛ ŋa à ya ce, amma iyi Kirisi í ya ceui. Banɡou, nŋui í jɛ daa nwo nwa ŋa iyi Kirisi í bu í nyɔu.
Ntɔi, si waati iyi à dasi ŋɛ inyi í yɛi bɛi à si ŋɛ do Kirisi. Nɔ à dede ŋɛ do nŋu, si na iyi í jɔ̀ ì naanɛ ɡbuɡbãi Ilaaɔ̃ iyi í jũu hai si balɛ ŋa.
Tako wo, ì yɛi bɛi iku ŋa na irii kurara nŋɛ do iyi ì jɛ dimi mmu ŋa iyi a kù ce banɡo. Amma nsɛi Ilaaɔ̃ í ce ŋɛ ilu hunde do Kirisi ajɔ. Í kpa idei dulum du wa fei.
Tako wo í yɛi bɛi à kɔ ɡbesei dulum du wa si tia Iyi wa yɛ taale nwa na wooda hai jirima nwa. Nɔ Ilaaɔ̃ í so tiau í kpa ideɛ Í kpakpaɛ si jĩi ku ɡaauu í kpa iriɛ.
Bɛɛbɛi í kamiaò ilaalui lele ŋa do ilu yiiko ŋa Í dasi ŋa anyɔ si bantuma. Do ikui Amaɛ si antai jĩi ku ɡaauui í kãmiaò ŋa Nɔ wa dabiiò ŋa si inɔ ilu bɛi ilaalu ŋa à ya dabiiò inɛ ŋa iyi à mu wa hai si iɡũ, zamaa fei ku yɛ ŋa.
Na nŋu, i maà ya jɔ̀ inɛ ɡɔ ku yɛ taale nŋɛ si ijɛ do si mii ku mɔ. I maà jɔ̀ inɛ ɡɔ ku tilasi ŋɛ i maa jirimaò wooda ŋa iyi à jilɛ na ajɔi jinɡau ŋa iyi à ya ce adɔ̃ do adɔ̃ walakɔ jinɡaui cukpa titɔ̃ walakɔ ajɔi kusĩmi.
Mii ŋau bɛ fei kù yɛ kaa bɛi ayai mii iyi wa naa ala, amma Kirisi takaɛ nŋui í jɛ mii nɔu.
I maà jɔ̀ inɛ ɡɔ ku jɔ̀ i kua ribai ala nŋɛ ku dasi ŋɛ amaleka ŋa ku tɔɔ. Dimii amanɛ bɛɛbɛ ŋa à ya naai do idei ara ku kaye, amma do ntɔ à ya maa saabu ara nŋai na kuyɛ ŋa iyi à ya maa ce nɔ à ya maa tɔɔ fufu si lasabu nfe nfei amanɛ ŋa.
Inɛ ŋau a kù waa leekĩ si Kirisi, nŋu iyi í jɛ iri nɔ siɛi ara fei í tɔtɔɔ do ikɔ̃ ikɔ̃ɛ nɔ í ba ɡbuɡbã wa lá bɛi Ilaaɔ̃ í bi.
Ì kú do Kirisi ajɔ ŋa si mii ndii andunya ŋa. To, na mii í ce ì waa ce kuwɛɛ nŋɛ bɛi inɛ ŋa iyi à jɛ ti andunya. Na mii í ce ì jɔ̀ à kãa nŋɛ wooda, aŋa iyi à ya ni,
maà jɛ iyi ihɛ̃, maà tiɛ iyi ihɛ̃, maà lu iyi ihɛ̃.
Mii ŋau bɛ fei á ce nfe bii à ceò ŋa icɛ. Woodai amanɛ ŋa do cio nŋa nŋui ì waa too ŋa.
Ntɔi, wooda ŋau, bii ì waa cɔ ŋa aa ni à sĩai domi aa sobi wa ka jirima kpãai Aɔ̃ ku tɔɔ ɡɔ, nɔ aa jɔ̀ ka kaye ara nwa, nɔ ka kpã ara nwa iju, amma a kaa sobi wa ka kãmiaò kubii ara nwa.
Ilaaɔ̃ í dede ŋɛ hai si balɛ do Kirisi ajɔ. Na nŋu, i dɛ mii ndii lele bii Kirisi wa buba si awɔ njɛi Ilaaɔ̃ ŋa.
Mii ndii lele ŋai í sĩa i ya maa lasabu si ŋa. I maà ce lasabui mii ndii ilɛ ihɛ̃ ŋa,
domi ì ku si mii ndii andunya ŋa, kuwɛɛ titɔ̃ nŋɛ í nɔ wa sinɡa do Kirisi ajɔ bi Ilaaɔ̃.
Kirisii í jɛ kuwɛɛ nŋɛ do ntɔ, nɔ ajɔ iyi á faata wa, do iŋɛi ajɔ, nɔ aa ba ikpɛ̃ nŋɛ si amboeɛ.
Na nŋu, i kpa kubii mii ndii andunya iyi wa ce icɛ si ŋɛ fei. Mii ndii andunya ŋaui í jɛ abo kaafe ku sũò, do daa laalɔ, do binɛ, do kubi nfe nfe, do kɔdɛɛi mii nkpɔ. Ntɔ ntɔ bii ì waa ce kɔdɛɛ, mii nkpɔi í ya tɔɔ si aɡbɛi Ilaaɔ̃.
Mii ŋau bɛ feii í ya fa idɔɔkɔ̃i Ilaaɔ̃ wa si inɛ ŋa iyi à kɔ ku jirima ideɛ.
Iŋɛ taka nŋɛ bɛɛbɛi ì ya tako i maa ce ŋa wo waati iyi ì wa si dulum ŋau bɛ ŋa.
Amma nsɛi, i nyɔ mii ŋau bɛ fei ŋa, hai idɔɔkɔ̃, do mbɛɛtɛ, do inɔ sãmi. I maà ya jɔ̀ arabu walakɔ ide ku sisi ku fita hai si ɡɛlɛ nŋɛ ŋa.
Nɔ i maà ya sɔa njɛ ibo ŋa si na iyi í jɔ̀ ì jɔ̀ daa nwo do dɔ̃ɔnɛɛ tã ŋa,
nɔ ì nɛ daa titɔ̃ ŋa. Ì baa ì jɛ amanɛ titɔ̃ ŋa iyi Ilaaɔ̃ woo taka nwa wa kpaasi kpɛlɛ kpɛlɛ ku ba i jɔɔ nɔ i màa sãa sãa ŋa.
Bɛɛbɛ mɔi si inɔ nŋɛ inɛ ɡɔ kù jɛ mmu, hai dimu mmu ŋa hee do Zuifu ŋa, hai inɛ ŋa iyi à ce banɡo hee do inɛ ŋa iyi a kù ce fei, hai inɛi ilɛɛko ŋa do ilu iju dũdũ ŋa, hai aru ŋa do hai jɛ aru ŋa. Nŋu ŋau bɛ fei Kirisi nŋu akãi í jɛ fei ndɛɛ nɔ í wa si inɛ fei.
Na nŋu, si na iyi í jɔ̀ Ilaaɔ̃ í bi ŋɛ nɔ í cica ŋɛ ì jɛ tɛɛ ŋa, mii iyi í jɔ i mu ŋa wee, araare do jiida ku jɛ do ara ku kaye do daa didɔ̃ do temua.
Í ya yɔkɔò njɛ temua ŋa nɔ i ya kpa idei kurarai njɛ ŋa bii ide ɡɔ í lɔ si anini nŋɛ. Si bɛi Kirisi í kpa idei kurara nŋɛ, iŋɛ mɔ i ya cea njɛ bɛɛbɛ ŋa.
Iyi í re mɔm i bi njɛ ŋa. Kubiui á jɔ̀ i ya maa ɡbɔsi njɛ jiida jiida ŋa.
Nɔ i jɔ̀ laakai ku sũ iyi Kirisi í mu nŋɛ ku maa ce icɛ si idɔ nŋɛ, domi si laakai ku sũu bɛi Ilaaɔ̃ í kpe ŋɛ i jɛò ara akã ŋa. Nɔ i ya maa saabuɛ ŋa.
I jɔ̀ idei Kirisi ku kɔ̃ mam mam si idɔ nŋɛ ŋa, nɔ ku mu nŋɛ bisi ntɔ ntɔ ku ba i kɔ njɛ si cio nɔ i mua njɛ ɡbuɡbã ŋa.
Si kookoosu nŋɛ do si kufɔ nŋɛ i ce fei ndɛɛ do irii Lafɛ̃ɛ Jesu nɔ i saabu Ilaaɔ̃ Baaba ŋa na saabuɛ.
Iŋɛ inaabo ŋa, i sũa mɔkɔ nŋɛ ŋa iri ilɛ si bɛi í jɔ inɛ iyi í nɛ anu akã do Lafɛ̃ɛ ku ce.
Iŋɛ mɔkɔ ŋa, i bi abo nŋɛ ŋa, i maà ya jɔ̀ i ɡaabu si ŋa ŋa.
Iŋɛ amu ŋa, i jirima iyeò baa nŋɛ ŋa si ide baa yooma fei, domi bɛɛbɛi á dɔ̃a Lafɛ̃ɛ si.
Iŋɛ baa ŋa mɔ, i maà kɔ̃ idɔi ama nŋɛ ŋa inɔ nŋa ku fɔ.
Iŋɛ aru ŋa, i jirima lafɛ̃ɛ nŋɛ ŋa si fei ndɛɛ si andunyau ihɛ̃, ku maà jɛ bii à leekĩ à waa cɔ ŋɛ nŋu akã. I jirima ŋa do inɔ akã ŋa si na iyi í jɔ̀ ì mà bɛɛrɛi Lafɛ̃ɛ ŋa, nɔ ku maà jɛ mii iyi á dɔ̃a amanɛ ŋa si nŋu akãi ì waa bi ku ce ŋa.
Iyi ì waa ce fei i coo do inɔ akã ŋa, nɔ ku jɛ bɛi Lafɛ̃ɛi ì waa cea ŋa, kù jɛ amanɛ ŋa.
I mà ŋa iyi Lafɛ̃ɛ á sã nŋɛ riba nŋɛ ŋa, iyi í jɛ tubu iyi í jilɛa inɛɛ ŋa, domi Kirisii í jɛ Lafɛ̃ɛ nŋɛ iyi ì waa cea icɛ ŋa.
Amma inɛ iyi í ya maa ce laalɔ, á yɛ ribaɛ si bɛi laalɔ kuceɛ í to, domi Ilaaɔ̃ ci ya nya inɛ ɡɔ ikã.
Iŋɛ lafɛ̃ɛ ŋa, i cea aru nŋɛ ŋa dee dee si bɛi í jɔ. I ye ɡiɡi iyi iŋɛ mɔ ì nɛ Lafɛ̃ɛ iyi í wa lele ŋa.
I temua si kutɔɔ ŋa, i ya maa tɔɔ Ilaaɔ̃ waati kãma fei nɔ i maa saabuɛ ŋa.
Nɔ i ce nwa kutɔɔ ŋa ku ba Ilaaɔ̃ ku fũ nwa kpãa ka waazo ideɛ, ku ba ka yɔkɔ ka sisi asiii Kirisi. Na asiiui ǹ waò piisɔ̃ɔ nsɛi.
Na nŋu, i ce kutɔɔ ŋa ku ba n yɔkɔ n sisi asiiu si bɛi í jɔ ku ba inɛ ŋa a mà ideu sãa sãa.
I jɛ kuwɛɛ nŋɛ do laakai ŋa si inɔi hai dasi naanɛ ŋau. I ya ce icɛ jiida si waati iyi ì nɛ fei ŋa.
I ya jɔ̀ ide nŋɛ ku dɔ̃ ku ɡbɔ nɔ ku too kpãa, ku ba i mà si bɛi í sĩa i jɛa inɛ fei ide ŋa.
Tisiki baakɔɔ nwa, nŋu iyi í jɛ woo ce icɛ ilu naanɛ do minjisiam si icɛi Lafɛ̃ɛ, á sisi nŋɛ baaum fei.
Ǹ wa n bɔɔ wai bi tu ŋɛ ku sɔ̃ ŋɛ bɛi à wɛɛò, nɔ ku tũ idɔ nŋɛ.
Onezimu, baakɔɔ nwa ilu naanɛ, iyi í jɛ inɛi ide nŋɛui á suu wa. Aŋai aa sisi nŋɛ mii iyi í ba wa ihɛ̃ fei.
Aritaaki iyi awaò à wa piisɔ̃ɔ í ce ŋɛ fɔɔ. Maaku ifɔi Baanabasiu mɔ wa ce ŋɛ fɔɔ. Ǹ nɔ ǹ sisi nŋɛ idei Maakuu tã wo. Bii í naa bi tu ŋɛ i ɡbaa do inɔ didɔ̃ ŋa.
Jesu iyi à waa kpe Zusitu, nŋu mɔ í ce ŋɛ fɔɔ. Amanɛ mɛɛta ŋau aŋa akãi à jɛ Zuifu woo dasi Jesu naanɛ ŋa iyi à waa bam icɛ ku ce na bommai Ilaaɔ̃. À muum ɡbuɡbã ntɔ ntɔ.
Epafaasi, inɛi ide nŋɛ, woo ce icɛi Jesu Kirisi, nŋu mɔ í ce ŋɛ fɔɔ. Waati kãma fei í ya maa jabui ku maa ce kutɔɔ na iri nŋɛ ku ba i jĩa si idei Ilaaɔ̃ nɔ i yɔkɔ i leekĩ si dim dim ŋa nɔ i tã sɔɔlu i maa ceò idɔɔbii Ilaaɔ̃ fei ŋa.
An yɔkɔ n jɛ sɛɛdaɛ iyi wa ce lasabu nŋɛ ntɔ ntɔ, do inɛ ŋa iyi à wa Laodisee do Herapolisi.
Luku lokotoro kpaasi jiida nwau, nŋu do Demasi à ce ŋɛ fɔɔ.
I ce inɛ nwa ŋa iyi à wa Laodiseeu fɔɔ do abo iyi à waa kpe Nɛnfa do inɛi iɡbɛi Jesu ŋa iyi à ya tɔtɔɔ kpasɛ̃ɛ.
Bii ì cio tiau ihɛ̃ ì tã ŋa i na inɛi iɡbɛi Jesu ŋa iyi à wa Laodiseeu a cioɛ. Nɔ bii inɛi Laodisee ŋau mɔ à cio tia iyi ǹ samba nŋau à tã, aŋa mɔ aa samba nŋɛ wa i cioɛ ŋa.
Nɔ i sɔ̃ Aasipu ku dasi icɛi Lafɛ̃ɛ iyi à jilɛau iju ku ba ku yɔkɔ ku faataɛ.
Fɔɔu ihɛ̃ amu takam nii ǹ kɔɔ wa. Amui Pɔlu ǹ ce ŋɛ fɔɔ. I maà ɡbɛjɛ iyi ǹ wa ile piisɔ̃ɔ ŋa. Nɔ didɔ̃i Ilaaɔ̃ ku wa si ŋɛ. Ami.
Amu Pɔlu do Silasi do Timɔtee, à ce ŋɛ fɔɔ, iŋɛ inɛi iɡbɛi Jesu ŋa iyi ì wa Tɛsalonika ŋa, iŋɛ iyi ì jɛ ti Ilaaɔ̃ Baaba do ti Lafɛ̃ɛ Jesu Kirisi ŋa. Didɔ̃ do laakai ku sũ ku wɛɛ nŋɛ.
À ya ka maa saabu Ilaaɔ̃ waati kãma fei na irii iŋɛ fei, à ya ka nɔ ka maa ye ɡiɡi nŋɛ si kutɔɔ nwa.
À waa ye ɡiɡi nŋɛ si wajui Ilaaɔ̃ Baa nwa do yaase bɛi ì dasi naanɛ ntɔ ntɔ ŋa, do bɛi ì bi inɛ ŋa do bɛi ì ya maa cɔ kpãai Lafɛ̃ɛ nwa Jesu Kirisi dim dim ŋa.
Iŋɛ inɛ nwa ŋa, iŋɛ iyi Ilaaɔ̃ í bi, à mà iyi í cica ŋɛ ì jɛ tɛɛ ŋa.
Nɔ laabaau jiida iyi à sisi nŋɛ wo kù naa bi tu ŋɛ do ide nŋu akã, amma do ɡbuɡbãi í naa, do sobii Hundei Ilaaɔ̃ ajɔ, nɔ sika kãma kù wa si. Iŋɛ taka nŋɛ ì mà bɛi à jɛ kuwɛɛ nwa si anini nŋɛ na aranfãani nŋɛ.
Iŋɛ mɔ ì too si kuce nwa do ti Lafɛ̃ɛ, domi ì ɡba idei Ilaaɔ̃ ŋa do inɔ didɔ̃ iyi Hundeɛ í mu nŋɛ, baa do iyi í naa nŋɛ ijuukpã nla nla wa.
Si bɛɛbɛ, ì baa ì jɛ yaase jiida iyi woo dasi Jesu naanɛ ŋa iyi à wa ilɛi Masedɔni do Gɛrɛsi fei aa yɔkɔ a too si.
Ntɔ ntɔ idei Lafɛ̃ɛu í fanɡaa hai bi tu ŋɛ, kù jɛ si Masedɔni do Gɛrɛsi nŋu akã. Amma baaui naanɛ ku dasi nŋɛ si Ilaaɔ̃ í fanɡaa bii fei hee kù jɛ baa tilasi mɔm ka fɔ ideu.
A waa fɔ bɛi ì mu wa ŋa si waati iyi à naa bi tu ŋɛu, do bɛi ì jɔ̀ iwɛ̃ ku tɔɔ ŋa, ì kpaasi idɔ ì sinda si Ilaaɔ̃ ŋa ku ba i ceaa icɛ ŋa, nŋu akã iyi í jɛ Ilaaɔ̃ do ntɔ nɔ nŋui í jɛ icui kuwɛɛ.
Nɔ à ɡbɔ bɛi ì waa deɡbe Jesu amaɛu ku nyi wa hai lele ŋa. Nŋui í jɛ inɛ iyi Ilaaɔ̃ í jĩ hai si balɛ, nɔ á na ku faaba wa hai si idɔɔkɔ̃i Ilaaɔ̃ iyi wa naa.
Iŋɛ inɛ nwa ŋa, iŋɛ taka nŋɛ ì mà kunaa nwa bi tu ŋɛ kù jɛ nɡbɛ.
Ì mà ŋa iyi à bú wa, à kpã wa iju Filipi bɛ à bɛi à naa bi tu ŋɛ. Do nŋu fei, Ilaaɔ̃ í mu nwa wɔɔkɔ à sisiò laabaau jiidaɛ si anini nŋɛ, baa do iyi inɛ ŋa à bi a ɡanji wa ntɔ ntɔ.
Kurara kù wa si waazi nwa, nɔ baa yaase bɛi à waa sisi nŋɛ ideu í jɛ dee dee, a kù waa dĩ iju nŋɛ.
Amma si bɛi Ilaaɔ̃ í dasi wa naanɛ, í so laabaau jiidaɛ í da nwa si awɔ, bɛɛbɛ mɔi à waa sisi ideu. A kù waa coo si bɛi á dɔ̃a amanɛ ŋa si. À waa cooi bɛi á dɔ̃a Ilaaɔ̃ si, nŋu iyi í mà yaasei idɔ nwa.
Iŋɛ taka nŋɛ ì mà sãa sãa ŋa nɔ Ilaaɔ̃ í jɛ sɛɛda nwa iyi a kù lɛlɛ ŋɛ do ide didɔ̃ ɡɔ, a kù nɔ a kù ce waazou ku ba ka ɡba fia nŋɛ.
Nɔ a kù waa dɛ saabu bi tu ŋɛ walakɔ bi inɛ ɡɔ ŋa,
baa bii aa ka yɔkɔ ka nyisi ŋɛ ɡbuɡbã nwa wo si na iyi í jɔ̀ à jɛ woo bɛi Kirisi ŋa. Amma à ce icɛ do daa didɔ̃ si anini nŋɛ bɛi iyei ama í ya ce do amaɛ ŋa.
Si na iyi í jɔ̀ à bi ŋɛ ntɔ ntɔ, à ya ka tã sɔɔlu, kù jɛ ka na ŋɛ laabaau jiidai Ilaaɔ̃ nŋu akã, amma do kuwɛɛi awa taka nwai, domi à nɛ kubi nŋɛ ntɔ ntɔ.
Iŋɛ inɛ nwa ŋa, ì waa ye ɡiɡi bɛi à ce icɛ si anini nŋɛ hee à ɡbɛɛji. À ce icɛ dasã do idũ ku ba ka maà jɛ asoi inɛ ɡɔ nŋɛ si waati iyi à waa sisi laabaau jiidai idei Ilaaɔ̃ si anini nŋɛ.
Iŋɛi ì jɛ sɛɛda nwa ŋa do Ilaaɔ̃ takaɛ iyi isɛɛnɛ nwa si wajui iŋɛ woo dasi Jesu naanɛ ŋau í má, í jɛ dee dee, nɔ taale kãma kù wa si.
Iŋɛ fei ì nɔ ì mà ŋa iyi à ce nŋɛi bɛi baa í ya cea amaɛ ŋa.
À mu nŋɛ ɡbuɡbã, nɔ à tũ idɔ nŋɛ, nɔ à tɔɔ ŋɛ ntɔ ntɔ i jɔ̀ i maa nɛ ŋa si bɛi á sĩaa Ilaaɔ̃ si, nŋu iyi í kpe ŋɛ si bommaɛ do si amboeɛ.
À ya ka maa saabu Ilaaɔ̃ ajɔ fei domi si waati iyi à waazo nŋɛ i kù doo ideu si idei amanɛ ŋa, amma ì ɡbaa ŋai si ti Ilaaɔ̃. Nɔ bɛɛbɛ mɔi í jɛ do ntɔ, nɔ wa ce icɛ si iŋɛ woo dasi Jesu naanɛ ŋa.
Iŋɛ inɛ nwa ŋa, mii iyi í ba iɡbɛi inɛi Jesu Kirisi ŋa iyi à jɛ ti Ilaaɔ̃ si ilɛi Zudee, nŋui í ba iŋɛ mɔ nsɛi. Ntɔ ntɔ ì yɛ ijuukpã ŋa hai bi inɛi ide nŋɛ ŋa, bɛi inɛ ŋau mɔ à yɛ bi Zuifu ŋa.
Zuifu ŋaui à kpa Lafɛ̃ɛ Jesu do walii ŋau, nɔ à kpã awa mɔ iju. Daa nŋa ci ya dɔ̃a Ilaaɔ̃ si, nɔ à jɛ mbɛɛi inɛ fei.
À ɡanji mɔm ka cea dimi mmu ŋa waazo iyi á jɔ̀ a ba faaba. Bɛɛbɛi dulum du ŋa iyi à ya maa ce waati kãma fei í teese wa kɔ̃ɔsi wa caa. Amma idɔɔkɔ̃i Ilaaɔ̃ í fuka si iri nŋa bɛbɛi.
Iŋɛ inɛ nwa ŋa, si bɛi à kpɛò njɛ ku yɛ, nɔ à fɛɛfɛɛ njɛ do ara baa do iyi kù jɛ do idɔ, à waa ce bɛɡɛ nŋɛ ntɔ ntɔ à waa ce kookaai ku ba ka yɛ ŋɛ.
À bi ka nyi wa bi tu ŋɛ bɛ má wo, nɔ amu Pɔlu ǹ dasi idɔ isɛ fɛɛfɛlo n naa bɛ, amma Seetam í da nwa kpãa.
Ajɔ iyi Lafɛ̃ɛ nwa Jesu á nyi wa, yoomai á jɛ kpãa ku cɔ nwa do inɔ didɔ̃ nwa. Mii aa ka tɔɔò fufu má si wajuɛ bii kù jɛ iŋɛ.
Ntɔi, na iri nŋɛi aa ka tɔɔ fufu nɔ aa ka nɛ inɔ didɔ̃ na iri nŋɛ.
Nŋui í jɔ̀ waati iyi idɔ nwa í kɔ ku sũ, à lasabu iyi amu akã n ɡbe ilui Atɛni.
Nɔ à bɛ Timɔtee, inɛ nwa iyi wa ce icɛ do Ilaaɔ̃ àjɔ́ si icɛi laabaau jiidai Kirisiu. À bɔɔ bi tu ŋɛ ku ba ku sobi ŋɛ i leekĩ si dim dim ŋa, nɔ ku mu nŋɛ ɡbuɡbã si naanɛ ku dasi nŋɛu,
ku ba baa inɛ akã nŋɛ ku maà jɔ̀ ijuukpãu ku da ziɡiɛ. Iŋɛ taka nŋɛ ì waa mà si ŋa, inɛ nŋu kù nɛ bɛi á ce iyi kù ba wa.
Baa hai waati iyi awaɛ ŋa à wɛɛ, à ya ka sɔ̃ ŋɛ wo ka ni aa kpã wa iju. Bɛɛbɛ mɔi í nɔ í ce, si bɛi ì waa mà si sãa sãa ŋa.
Ŋɔi í jɔ̀ waati iyi idɔm í kɔ ku sũ, ǹ bɛ Timɔtee bi tu ŋɛ bɛ ku ba n mà bɛi naanɛ ku dasi nŋɛ wa yɛ. Ǹ wa n ce njo Seetam, woo lɛlɛ inɛu, ku maa na ku lɛlɛ ŋɛ i ce dulum ŋa, nɔ icɛ nwa ku maa na ku jɛ nɡbɛ.
Amma nsɛi iyi Timɔtee í baa hai bi tu ŋɛ, í sɔ̃ wa laabaau jiidai naanɛ ku dasi nŋɛ do kubi nŋɛ. Í sɔ̃ wa iyi ì ya maa ye ɡiɡi nwa do kubi ŋa nɔ ì waa bi ku yɛ wa ntɔ ntɔ si bɛi awa taka nwa mɔ à waa bi ku yɛ ŋɛ.
Na nŋu, iŋɛ inɛ nwa ŋa, baa bii í jɛ à yɛ ijuukpã do wahala fei, inɔ nwa de í tũ do saabui naanɛ ku dasi nŋɛ.
Bɛbɛi idɔ nwa í baa, si bɛi ì waa leekĩ si kpãai Lafɛ̃ɛ dim dim ŋa.
Zaka bɛirei aa ka yɔkɔ ka saabu Ilaaɔ̃ na inɔ didɔ̃ nla nla iyi à nɛ si wajui Ilaaɔ̃ Lafɛ̃ɛ nwa na iri nŋɛ.
Dasã do idũ fei à waa tɔɔɛ ntɔ ntɔ ku jɔ̀ ka yɛ ŋɛ do iju má, ku ba mii iyi wa ɡaizia ŋɛ si naanɛ ku dasiu ka kɔ̃ɔ nŋɛ si.
Ilaaɔ̃ Baa nwa takaɛ do Lafɛ̃ɛ nwa Jesu a ce nwa kpãa ka naa bi tu ŋɛ.
Nɔ Lafɛ̃ɛ ku kɔ̃ɔ nŋɛ si kubi si iŋɛ duusɔ̃ɔ do si inɛ fei hee kú to bɛi awa mɔ à bi ŋɛ.
Nɔ ku jɔ̀ idɔ nŋɛ ku leekĩ si dim dim, ku jɛò dee dee, ku maà nɛ taale ɡɔ si wajui Ilaaɔ̃ Baa nwa, si waati iyi Lafɛ̃ɛ nwa Jesu á nyi wa do inɛ ŋa iyi í cica fei.
Iŋɛ inɛ nwa ŋa, à kɔ nŋɛ si bɛi í sĩa i maa nɛ ŋa ku ba ku dɔ̃a Ilaaɔ̃ si. Ntɔi, ì waa ce bɛɛbɛ tã ŋa. Amma iyi í ɡbe nsɛi, à waa tɔɔ ŋɛ do irii Lafɛ̃ɛ Jesu, i hanya i ce bɛɛbɛ i maa koo ŋa.
Ntɔ ntɔ, ì mà ikɔ ŋa iyi à ba hai bi Lafɛ̃ɛ Jesu nɔ à sɔ̃ ŋɛ.
Mii iyi Ilaaɔ̃ í bi si ŋɛ, nŋui í jɛ i má ŋa, waatɔ i nɔ ara nŋɛ mam mam i maà ya ce sakara ŋa.
Iŋɛ fei í sĩa i mà ara nŋɛ ku mu nɔ kuwɛɛ nŋɛ ku má nɔ ku nɛ bɛɛrɛ,
ku maà ti ku jɛ do kɔdɛɛi ara bɛi dimi mmu ŋa à waa ce, aŋa iyi a kù mà Ilaaɔ̃.
Si ideu ihɛ̃, inɛ ɡɔ ku maà raraa kpaasiɛ walakɔ ku jɔɔ taki, domi Aɔ̃ Lafɛ̃ɛ á kpã woo ce mii bɛɛbɛ ŋa fei iju. À nɔ à sɔ̃ ŋɛ à kɔnkɔm du ŋɛ tã à ni i ce laakai ŋa.
Ilaaɔ̃ kù kpe wa ka naa ka maa ce sakara, amma í bi ka jɛ inɛ kumá ŋa.
Na nŋu, inɛ iyi í kɔsi ikɔ ŋau ihɛ̃, kù jɛ amanɛi í kɔsi amma Ilaaɔ̃ takaɛi, nŋu iyi í mu nŋɛ Hundeɛ.
Iyi í jɛ kubii woo dasi Jesu naanɛ ŋa, kù jɛ tilasi a kɔ nŋɛ wa, domi Ilaaɔ̃ í nyisi ŋɛ si bɛi í jɔ i bi njɛ iŋɛ duusɔ̃ɔ.
Ntɔi, ì nɛ kubii njɛ tã ŋa hee do woo dasi Jesu naanɛ ŋa iyi à wa ilɛi Masedɔni fei. Amma à waa tɔɔ ŋɛ, iŋɛ inɛ nwa ŋa, i hanya i ya maa ce bɛɛbɛ i maa koo ŋa.
I kookaai ku ba i ya wa si anu akã ŋa, nɔ i ya ce wũai ara nŋɛ ŋa, nɔ i ya ce icɛ do awɔ nŋɛ ku ba i ba mii iyi aa maa wɛɛò ŋa si bɛi à jilɛ nŋɛ.
Bii ì waa ce bɛɛbɛ ŋa, isɛɛnɛ nŋɛ á nɛ bɛɛrɛ baa si wajui hai dasi Jesu naanɛ ŋa, nɔ i kaa jɛ asoi inɛ kãma ŋa.
Iŋɛ inɛ nwa ŋa, a kù bi i wɛɛ hai mà yaase iyi í jɛ ti inɛ ŋa iyi à ku ŋa, ku ba i maà nɛ inɔ ku fɔ, bɛi inɛ ŋa iyi à ɡbe, aŋa iyi a kù nɛ kpãa ɡɔ iyi à waa cɔ.
Awa à dasi naanɛ iyi Jesu í ku, nɔ í jĩ hai si balɛ má. Bɛɛbɛ mɔi à dasi naanɛ iyi inɛ ŋa iyi à dasi Jesu naanɛ à bɛi à ku, Ilaaɔ̃ á jĩ aŋa mɔ má hai si balɛ.
Iyi ihɛ̃ ikɔi Lafɛ̃ɛi à waa sɔ̃ ŋɛ bɛ. Awa iyi aa ka wɛɛ si hunde si waati iyi Lafɛ̃ɛ Jesu á nyi wa, a kaa ka cuaa iku ŋa.
Waati nŋu, aa ka ɡbɔ anu ku dɔ̃, do imui amaleka nlau do anui kãakãakĩi Ilaaɔ̃. Nɔ Lafɛ̃ɛ takaɛ á kita wa hai lele. Inɛi Kirisi ŋa iyi à ku, aŋai aa tako a jĩ.
Si anyii nŋu, awa iyi à wɛɛ si hunde si waati bɛɛbɛ, á so wa awaò ŋa ajɔ si kudũi ijĩ, nɔ ka ko Lafɛ̃ɛ lele bɛ. Si bɛɛbɛi aa ka maa wɛɛ do Lafɛ̃ɛ hee do ajɔ fei.
Na nŋu, i jɔ̀ i ya maa mua njɛ ɡbuɡbã ŋa na ideu ihɛ̃.
Iŋɛ inɛ nwa ŋa, iyi í jɛ idei ajɔu do waati si bii mii ŋau bɛ á na ku ce, kù jɛ tilasii ka kɔ nŋɛ.
Iŋɛ taka nŋɛ ì waa mà sãa sãa ŋa iyi Lafɛ̃ɛ á na ku nyi wai si ajɔ iyi inɛ kãma kaa mà, bɛi woo ce ile ŋa à ya naa idũ.
Waati iyi inɛ ŋa à waa ni laakai ku sũ í wɛɛ, ziɡiida kù wɛɛ má, bɛ ɡbakã iri ku kpai andunya á boe ŋa, bɛi ara kuro í ya ba bãasĩ. A kaa ba bii aa sa a bɔ má.
Amma iŋɛ inɛ nwa ŋa, i kù wa si ilu kuku ŋa hee ajɔu ku zamba ŋɛ bɛi kunaai ile.
Iŋɛ fei ì jɛ inɛi inya kumá ŋa do inɛi dasã ŋa. A kù jɛ inɛi idũ ŋa iyi à wa si ilu kuku.
Na nŋu, ka maà sĩ njoo bɛi inɛ ŋa iyi à ɡbe, amma í sĩa ka wɔ njoo ka maa ceò laakaii ara nwa.
Idũi inɛ ŋa à ya sĩ njoo, nɔ idũ mɔi woo mɔ atɛ̃ ŋa à ya mɔ atɛ̃ ku maa kpa ŋa.
Amma awa iyi à jɛ inɛi dasã ŋa, í sĩa ka ya ce laakaii ara nwa. Ka jɔ̀ naanɛ ku dasi do kubi ku deɡbe wa bɛi ibɔi iɡũ, nɔ kpãai faaba ku cɔ ku jɛ nwa bɛi fulai isɔ.
Ntɔ ntɔ, Ilaaɔ̃ kù kpe wa ka naa ka yɛ idɔɔkɔ̃ɛ, amma ku ba ka ba faaba do saabui Lafɛ̃ɛ nwa Jesu Kirisi.
Nŋui í ku na iri nwa ku ba bii à wɛɛ si hunde si waati iyi á nyi wa walakɔ bii à nɔ à ku mɔi, ka wɛɛ do nŋu ajɔ.
Na nŋu, i ya mua njɛ ɡbuɡbã ŋa nɔ i ya maa sobi njɛ ku ba i la si naanɛ ku dasi nŋɛ, si bɛi ì waa ce tã ŋa.
Iŋɛ inɛ nwa ŋa, à waa tɔɔ ŋɛ i ya jirima inɛ ŋa iyi à waa ce icɛ ntɔ ntɔ si inɔ nŋɛ, inɛ ŋa iyi Lafɛ̃ɛ í jɔ̀ à waa ɡbã ŋɛ nɔ à waa nyisi ŋɛ kpãa.
I jɔ̀ i nɛ kubi nŋa jiida nɔ i mà bɛɛrɛ nŋa ŋa na irii icɛ nŋa. I ya jɔ̀ i wɛɛò laakai ku sũ iŋɛ duusɔ̃ɔ.
À waa tɔɔ ŋɛ iŋɛ inɛ nwa ŋa, i sɔ̃ ilu ika ŋa a ce laakai. Inɛ ŋa iyi à mɔnɡɔ munya, i mu nŋa ɡbuɡbã. I sobi hai nɛ ɡbuɡbã ŋa. I temua do inɛ fei ŋa.
I ce laakai ŋa i maà jɔ̀ inɛ ɡɔ ku sãa kpaasiɛ laalɔ, amma i hanya i cea njɛ jiida waati kãma fei ŋa do inɛ ŋa iyi à ɡbe fei.
I jɔ̀ i ya nɛ inɔ didɔ̃ waati kãma fei ŋa.
I ce kutɔɔ hai nɛ kɔɔ ŋa.
Bɛi í jɛò fei i saabu Ilaaɔ̃ ŋa. Bɛɛbɛi Ilaaɔ̃ í bi i ce ŋa si kuwɛɛ nŋɛ do Jesu Kirisi.
I maà ɡanji Hundei Ilaaɔ̃ ku ce icɛ si ŋɛ.
I maà donda amuai walii ku ce ŋa.
Amma i jɔ̀ i wũa mii fei ŋa nɔ i mu iyi í sĩa ŋa.
I mu ara nŋɛ si kpãai laalɔ fei ŋa.
Nɔ Ilaaɔ̃ takaɛ, nŋu iyi í jɛ icui laakai ku sũ, ku nya ŋɛ i jɛ titɛɛ mam mam ŋa, nɔ ku deɡbe hunde nŋɛ do laakai nŋɛ do ara nŋɛ, taale ɡɔ ku maà wa si, hee ku tóò ajɔ iyi Lafɛ̃ɛ nwa Jesu Kirisi á nyi wa.
Ilaaɔ̃, nŋu iyi í kpe ŋɛu, í nɛ naanɛ, á nɔ ku ce fei ndɛɛ.
Iŋɛ inɛ nwa ŋa, i ce nwa kutɔɔ ŋa.
I ce inɛ nwa ŋa fei fɔɔ do kubi ŋa.
Ǹ wa n tɔɔ ŋɛ do irii Lafɛ̃ɛ, i cioa inɛ nwa ŋa fei tiau ihɛ̃.
Nɔ didɔ̃i Lafɛ̃ɛ nwa Jesu Kirisi ku wa si ŋɛ.
Amu Pɔlu do Silasi do Timɔtee, à ce ŋɛ fɔɔ, iŋɛ inɛi iɡbɛi Jesu ŋa iyi ì wa Tɛsalonika, iŋɛ iyi ì jɛ ti Ilaaɔ̃ Baa nwa do ti Lafɛ̃ɛ Jesu Kirisi.
Ilaaɔ̃ Baaba do Lafɛ̃ɛ Jesu Kirisi a mu nŋɛ didɔ̃ do laakai ku sũ.
Iŋɛ inɛ nwa ŋa, í sĩa ka ya maa saabu Ilaaɔ̃ waati kãma fei na iri nŋɛ. I jɔ̀ ka maa ce bɛɛbɛ domi naanɛ ku dasi nŋɛ wa kɔ̃ɔsi ntɔ ntɔ, nɔ kubi iyi ì nɛ iŋɛ duusɔ̃ɔ í la wa kɔ̃ɔsii.
Ŋɔi í jɔ̀ à waa tɔɔ fufu na iri nŋɛ si iɡbɛi inɛi Ilaaɔ̃ ŋa na temua nŋɛ do naanɛ ku dasi nŋɛ si ijuukpã do wahala nŋɛ fei.
Iyi ihɛ̃i wa nyisi kam kam iyi kiitii Ilaaɔ̃ í jɛ dee dee, domi ijuukpã iyi ì yɛ fei ŋa na irii bommai Ilaaɔ̃i. Nŋui á jɔ̀ Ilaaɔ̃ ku ka ŋɛ si inɛ ŋa iyi à to a lɔsi bommaɛu.
Ntɔi, Ilaaɔ̃ á ce iyi í jɛ dee dee. Inɛ ŋa iyi à waa kpã ŋɛ iju, á sã nŋa ijuukpã.
Nɔ iŋɛ iyi ì waa yɛ ijuukpã ŋau á mu nŋɛ kusĩmi do awa taka nwa. Iyi bɛ á cei si waati iyi Lafɛ̃ɛ Jesu á faata wa hai lele do amaleka ilu ɡbuɡbãɛ ŋa.
Á naai do ina sàsá ku ba ku kpã inɛ ŋa iyi a kù mà Ilaaɔ̃ iju, aŋa iyi a kù waa jirima laabaau jiidai Lafɛ̃ɛ nwa Jesu.
Gbese iyi aa sã nŋa nŋui í jɛ nfe ku ce hee do ajɔ fei. Aa fɛɛfɛ do Lafɛ̃ɛ Jesu do si amboe ilu ɡbuɡbãɛ
si waati iyi á nyi wa ku jɛ ilu jirima bi inɛ ŋa iyi à jɛ tɛɛ, nɔ inɛ ŋa iyi à dasiɛ naanɛ ŋa fei aa maa cɔɔ do bɛɛrɛ si ajɔ nŋu. Iŋɛ taka nŋɛ aa wa inɔ nŋa ŋa, domi ì dasi sɛɛda iyi à jɛ nŋɛu naanɛ ŋa.
Na ŋɔi í ce à waa ce kutɔɔ ajɔ fei na iri nŋɛ. À waa tɔɔ Aɔ̃ Lafɛ̃ɛ nwa ku jɔ̀ i jɛ kuwɛɛ nŋɛ dee dee si bɛi í jɔ inɛ ŋa iyi à ɡbɔ kukpeɛ a ce. Nɔ à waa tɔɔ má ɡbuɡbãɛ ku jɔ̀ i ce jiida iyi ì waa dasi idɔ ŋa nɔ ku jɔ̀ kookoosui naanɛ ku dasi nŋɛ ku kɔ̃.
Bɛɛbɛi irii Lafɛ̃ɛ nwa Jesu á baò amboe hai bi tu ŋɛ, nɔ iŋɛ mɔ i baò amboe hai bi tɛɛ ŋa, do saabui didɔ̃i Ilaaɔ̃ do Lafɛ̃ɛ nwa Jesu Kirisi.
Iŋɛ inɛ nwa ŋa, i jɔ̀ n fɔ idei kubaai Lafɛ̃ɛ nwa Jesu Kirisi do kutɔtɔɔ nwa do nŋu ajɔ. Ǹ wa n tɔɔ ŋɛ
i maà jɔ̀ idɔ nŋɛ ku dede ńya ńya bii inɛ ɡɔ ŋa à ni ajɔi Lafɛ̃ɛ í to wa tã. Nɔ i maà jɔ̀ ku mu ŋɛ biti bii à ce waliiɛ walakɔ waazoɛ, walakɔ baa bii à ni awai à kɔɔ bɛɛbɛ.
I maà jɔ̀ inɛ ɡɔ ku dĩ iju nŋɛ si ide kãma. Ajɔi Lafɛ̃ɛu ku bɛi ku to wa inɛ nkpɔi á fũsi naanɛ ku dasiɛ awɔ. Si anyii nŋu, inɛ iyi wa ba Ilaaɔ̃ jau á faata wa, nŋu iyi í jɛ amai nfe ku ce.
Mbɛɛi Ilaaɔ̃i wa jɛ. Á so araɛ ku re mii fei, nɔ ku kɔ̀si Ilaaɔ̃ do mii iyi inɛ ŋa à waa tɔɔ fei. Kpasɛ̃i Ilaaɔ̃ mɔm nii á koo ku buba ku maa kpe araɛ Ilaaɔ̃.
I kù ye ɡiɡi iyi ǹ sɔ̃ ŋɛ ideu ihɛ̃ tã waati iyi ǹ wa bi tu ŋɛ?
Amma titã nɡɔɡɔ wa ɡanjiɛ ku naa nsɛi, ì nɔ ì mà sãa sãa mii iyi í jɛ ŋa. Si bɛɛbɛ, kaa naa bii kù jɛ waatiɛ í to.
Ntɔ ntɔ laalɔ wa ce tã si asii, amma í ɡbe inɛ iyi wa ɡanjiɛu ku nɛ̀ ku bɛi ku fita ɡbuɡbãa.
Si anyii nŋu, inɛ iyi wa ba Ilaaɔ̃ jau á faata wa nɔ amboei kunaai Lafɛ̃ɛ Jesu ku kpa iriɛ. Jesuu, nŋui á kpaa do fufui ɡɛlɛɛ.
Inɛ iyi wa ba Ilaaɔ̃ jau á naai do ɡbuɡbãi Seetam, nɔ ku ce maamaake dimi ikã ikã fei do dobu dobu ŋa ku dĩò ijui inɛ ŋa.
Á nɔ ku ce laalɔ dimi ikã ikã baa yooma fei ku dĩò ijui inɛ ŋa iyi à waa bɔ nfe ku ce. Aa ce nfe domi a kù nɛ kubii ntɔu iyi á faaba ŋa.
Ŋɔi í jɔ̀ Ilaaɔ̃ á samba banlala nla nla wa si ŋa ku ba a ya dasi ibo naanɛ.
Bɛɛbɛ mɔi inɛ ŋa iyi a kù dasi ntɔ naanɛ, nɔ à waa ce laalɔ do inɔ didɔ̃, aa so taale dei.
Iŋɛ inɛ nwa ŋa, iŋɛ iyi Lafɛ̃ɛ í bi, à nɛ ka ya maa saabu Ilaaɔ̃ waati kãma fei na iri nŋɛ, domi Ilaaɔ̃ í cica ŋɛ hai sinteɛ i baò faaba ŋa do ɡbuɡbãi Hundeɛ, do naanɛ nŋɛ iyi ì nɛ si ntɔu ŋa. Hundeu nŋui í jɔ̀ ì jɛ inɛ kumá ŋa.
Mii iyi Ilaaɔ̃ wa le mbɛ waati iyi í kpe ŋɛ do laabaau jiidau iyi à sisi nŋɛ, ku ba i nɛ ikpɛ̃ si amboei Lafɛ̃ɛ nwa Jesu Kirisi.
Na nŋu, iŋɛ inɛ nwa ŋa, i leekĩ dim dim i mu ide ŋa iyi à kɔ ŋa si ɡɛlɛò ɡɛlɛ walakɔ si tia nwau.
Nɔ Ilaaɔ̃ Baa nwa, nŋu iyi í bi wa, nɔ do saabui didɔ̃ɛ í mu nwa ɡbuɡbã iyi kù nɛ kɔɔ do kpãa ku cɔ jiida, nŋu do Lafɛ̃ɛ nwa Jesu Kirisi takaɛ
a mua idɔ nŋɛ ɡbuɡbã, nɔ a jɔ̀ i leekĩ si dim dim i ceò icɛ jiida do ide jiida fei ŋa.
Iyi í ɡbe, iŋɛ inɛ nwa ŋa, i ce nwa kutɔɔ ŋa ku ba idei Lafɛ̃ɛu ku fanɡaa ɡbãa ɡbãa nɔ inɛ ŋa a mà bɛɛrɛɛ, si bɛi i ce si anini nŋɛ.
I ce kutɔɔ ŋa ku ba Ilaaɔ̃ ku nya wa hai si awɔi amanɛ laalɔ hai nɛ iri ŋau, domi kù jɛ inɛ feii wa dasi ideu naanɛ.
Amma Lafɛ̃ɛ ilu naanɛi. Á mu nŋɛ ɡbuɡbã nɔ ku deɡbe ŋɛ na irii Seetam, inɛ laalɔu.
Lafɛ̃ɛ í jɔ̀ à dasi ŋɛ naanɛ. À mà iyi mii iyi à jilɛ nŋɛu ì waa coo ŋa, nɔ bɛɛbɛi aa ce i maa koo ŋa.
Nɔ Lafɛ̃ɛ ku jɔ̀ kubii Ilaaɔ̃ ku kɔ̃ɔsi si idɔ nŋɛ do temua iyi Kirisi takaɛ wa mu nwa.
Iŋɛ inɛ nwa ŋa, à waa tɔɔ ŋɛ do irii Lafɛ̃ɛ nwa Jesu Kirisi, i jĩò kpaasi woo dasi Jesu naanɛ baa yooma fei iyi à jɛ ilu ika ŋa nɔ a kù waa too si kukɔsi iyi à na ŋɛu.
Iŋɛ taka nŋɛ ì mà ŋa iyi í sĩa i sìsì daa nwa ŋa. Í sĩa i sisi daa nwa ŋa domi a kù jɛ kuwɛɛ nwa si anini nŋɛ do ika.
A kù jɔ̀ inɛ ɡɔ ku wo wa nfe nfe hai sã fia, amma à ya ka maa ce icɛi ntɔ ntɔ alɛò daakɔ hee ka ɡbɛɛji ku ba ka maà jɛ asoi inɛ ɡɔ.
Kù jɛ a ni a kù nɛ kpãaɛ, amma à bi awa taka nwa ka nyisi ŋɛ yaase jiida iyi iŋɛ mɔ aa yɔkɔ i sisi,
domi baa waati iyi à wa bi tu ŋɛ à sɔ̃ ŋɛ à ni, inɛ iyi kù bi icɛ ku ce, kù nɛ a jɔ̀ lafɛ̃ɛ ku jɛ.
Wee à ɡbɔ iyi inɛ ɡɔ nŋɛ ŋa ilu ika ŋai iyi a kù waa ce nɡɔɡɔ í ɡbe wɔbia ku ɡũ.
À waa sɔ̃ amanɛ dimi bɛɛbɛ ŋa a tɔɔ ŋa suuru na irii Lafɛ̃ɛ Jesu Kirisi, a ya ce icɛ ku ba a wo ara nŋa.
Amma iŋɛ inɛ nwa ŋa, i maà ya ɡbɛɛji do jiida ku ce.
Inɛ iyi í kɔ ku ɡbɔ ide iyi à kɔ si tiau ihɛ̃ i laakaɛ ŋa nɔ i maà jɔ̀ nɡɔɡɔ ku kosi ŋɛ do nŋu, ku ba anyɔ ku muu.
Amma do nŋu fei i maà ti i dooaɛ bɛi mbɛɛ, amma i nyisiɛ kpãa bɛi inɛ nŋɛ.
Nɔ Lafɛ̃ɛ, nŋu iyi í jɛ icui laakai ku sũ, ku mu nŋɛ laakai ku sũ waati kãma fei si mii iyi í ba ŋɛ fei. Lafɛ̃ɛ kú wɛɛ do iŋɛ fei.
Amui Pɔlu, ǹ ce ŋɛ fɔɔ. Fɔɔu ihɛ̃, do awɔi amu takam nii ǹ kɔɔò. Nŋui í jɛ sɛɛdam si tiam ŋa fei. Kukɔm nii mbɛ.
Nɔ didɔ̃i Lafɛ̃ɛ nwa Jesu Kirisi kú wɛɛ do iŋɛ fei.
Amu Pɔlu ǹ wa n ceɛ fɔɔ, amu iyi ǹ jɛ woo bɛi Jesu Kirisi. Ilaaɔ̃ woo faaba nwa do Jesu Kirisi, nŋu iyi à waa cɔ kpãaɛ, aŋai à jilɔɔ si n jɛ woo bɛ.
Ǹ ceɛ tiau ihɛ̃ wai Timɔtee, awɔ iyi ì yɛ bɛi ama abím si kpãai naanɛ ku dasi. Ilaaɔ̃ Baaba do Jesu Kirisi Lafɛ̃ɛ nwa a ce araareɛ a muuɛ didɔ̃ do laakai ku sũ.
Nsɛi, ǹ bi i buba Efɛɛzu si bɛi ǹ sɔ̃ɛ wo si waati iyi ǹ bɔ ilɛi Masedɔni. Inɛ ɡɔ ŋa à wa bɛ iyi à waa kɔ inɛ ŋa si cio mmu. Ganji ŋa.
Sɔ̃ ŋa a maà ti a dasi laakai nŋa si ide ŋa iyi inɛ ŋa à bu à waa fɔ do irii bala nwa ŋa iyi à ya maa dɛ ku mà. Nŋu ŋau bɛi wa naaò kakɔɔ ŋa wa, kaa nɔ kù mua inɛ ŋa ɡbuɡbã si naanɛ ku dasi nŋa icɛi Ilaaɔ̃ ku bɛi ku bɔ waju.
Amma mii iyi à waa le à waa sɔ̃ ŋɛò ideu ihɛ̃i í jɛ kubi nŋɛ ku kɔ̃ɔsi, kubi iyi wa naa hai si idɔ iyi í má, do idɔ hai nɛ taale.
Wee inɛ ɡɔ ŋa à yaa hai si ideu ihɛ̃ nɔ à koo à lɔ si kakɔɔ nfe ku ce.
À bi aŋa a jɛ woo kɔ inɛ ŋa si cioi woodai Ilaaɔ̃, amma aŋa taka nŋa a kù mà yaasei ide iyi à waa fɔ baa do iyi à waa fɔɔ do naanɛ nla nla.
Awa à mà iyi wooda í sĩa bii amanɛ ŋa à waa ceò icɛ si bɛi í jɔ.
Nɔ à mà iyi a kù jilɛ wooda na inɛ dee dee ŋa. À jilɔɔi na woo donda wooda ŋa, do hai ɡbɔ ide ŋa, do ilu dulum ŋa, do inɛ ŋa iyi a kù mà bɛɛrɛi Ilaaɔ̃ walakɔ mii ŋa iyi à jɛ tɛɛ, do inɛ ŋa iyi à waa kpa iyeò baa nŋa ŋa, do woo kpa inɛ ŋa,
do woo ce sakara ŋa, do inɛmɔkɔ ŋa iyi à ya maa sũò njɛ, do inɛ ŋa iyi à waa ce inɛ ŋa ile à waa ta, do woo sɔ ibo ŋa, do woo ceekpe si ibo ŋa, do inɛ ŋa iyi à waa ce mii baa yooma fei iyi kù waa too si cio jiida.
Cio jiidau í naai hai si laabaau jiida iyi à daam si awɔ. Ilaaɔ̃ ilu amboei iyi í ya weea inɛ ŋai laabaau jiidau wa fãa.
Ǹ saabu Jesu Kirisi Lafɛ̃ɛ nwa, nŋu iyi í muum ɡbuɡbã ǹ ceò icɛm. Ǹ saabuɛ si na iyi í jɔ̀ í kam ilu naanɛ nɔ í cicaam si icɛɛ,
baa do iyi ǹ ya n maa n fɔ laalɔɛ wo nɔ ǹ ya n maa n kpãa iju nɔ idɔɔkɔ̃m ci ya jĩ. Do nŋu fei, í ce araarem si bɛi n kù mà mii iyi ǹ wa n ce, si na iyi í jɔ̀ n kù dasiɛ naanɛ wo.
Nɔ wee didɔ̃i Lafɛ̃ɛ nwa í caa sim, nɔ í jɔ̀ ǹ dasiɛ naanɛ nɔ ǹ nɛ kubii inɛ ŋa.
Ide ilu naanɛi iyi í jɔ̀ i yɔ awɔ i ɡba ŋa mam mam. Ideu wee. Jesu Kirisi í naai si andunya ku faaba ilu dulum ŋa. Amui ǹ re ŋa do dulum,
amma Ilaaɔ̃ í ce araarem ku ba Jesu Kirisi ku yɔkɔ ku nyisi temua hai nɛ kɔɔɛ si amu iyi ǹ jɛ inɛ nɡboi ilu dulum ŋa. Nɔ ǹ bi n jɛa inɛ ŋa iyi aa na a dasiɛ naanɛ a ba kuwɛɛ hai tã yaase jiida.
Ilaaɔ̃ nŋu akãi í jɛ ilaalu hee do ajɔ fei, ci ya ku nɔ a ci ya yɔɔ do iju. Ka saabuɛ nɔ ka mà bɛɛrɛɛ hee do ajɔ fei. Ami.
Timɔtee amam, ide iyi ǹ wa n jilɛɛ wee si bɛi à ce waliiɛ wo na iriɛ. Jɔ̀ idei waliiu ku jɛ jĩnɛi iɡũɛ iyi aa maa jabuò i ceò iɡũ jiida.
Leekĩ dim dim si naanɛ ku dasiɛ nɔ i maà ce nkãma iyi á jɔ̀ idɔɛ ku yɛ taaleɛ. Amma inɛ ɡɔ ŋa nɡu ŋa à kɔ ku ɡbɔ lasabu jiida iyi idɔ nŋa wa sɔ̃ ŋa nɔ à jɔ̀ naanɛ ku dasi nŋa í ce nfe.
Si inɔ nŋai Himenee do Alesandu à wa, nɔ ǹ so ŋa ǹ daa Seetam si awɔ ku ba a mà iyi kù sĩa a maa fɔ laalɔi Ilaaɔ̃.
Mii sinte iyi ǹ wa n tɔɔ ŋɛi í jɛ i ya ce kutɔɔ ŋa. Mii iyi ì nɛ bukaataɛ fei, i ya tɔɔ Ilaaɔ̃ ŋa nɔ i ya ce kutɔɔ na irii inɛ fei ŋa nɔ i ya saabu Ilaaɔ̃ na iri nŋa ŋa.
Nɔ i ya ce kutɔɔ ŋa na irii inɛ nɡboi ilɛ ŋau hee do inɛi anyi nŋa ŋau fei, ku ba ka yɔkɔ ka jɛ andunya nwa do laakai ku sũ, nɔ ka ya ce kuwɛɛ jiida ku ba inɛ ŋa a mà bɛɛrɛi Ilaaɔ̃.
Dimii kutɔɔ bɛɛbɛi í sĩa nɔ í ya dɔ̃a Ilaaɔ̃ woo faaba nwa si.
Í bi bɛɛbɛi domi í bi inɛ fei ku ba faaba nɔ ku mà ntɔ.
Ntɔ ntɔ Ilaaɔ̃ akãi í wɛɛ, nɔ inɛ akã mɔi í wa si afei Ilaaɔ̃ do amanɛ ŋa ku ba ku jɔ̀ amanɛ ŋa a dɔ̃ do Ilaaɔ̃. Lafɛ̃ɛu nŋui í jɛ Jesu Kirisi, nŋu iyi í baa í jɛ amanɛ,
nɔ í na araɛ ku yaò inɛ fei hai si dulum dɛɛ. Bɛɛbɛi si waati jiidaɛ í nyisi wa iyi Ilaaɔ̃ í bi amanɛ fei ku ba faaba.
Na nŋui Ilaaɔ̃ í cicaam n jɛ woo waazo do woo bɛ, nɔ n kɔ dimi mmu ŋa si cio si ide ntɔ nɔ n sɔ̃ ŋa a dasi Jesu naanɛ. Ntɔi ǹ wa n fɔ n kù wa n sɔ ibo.
Na nŋu, tenɡi bii à ya ce kutɔɔ ŋa fei, bii inɛmɔkɔ ŋa à wu awɔ lele à waa ce kutɔɔ, ǹ bi ku ya jɛ do idɔ kumá, idɔɔkɔ̃ do kakɔɔ ku maà ya wasi.
Bɛɛbɛ mɔi ǹ bi inaabo ŋa a ya dasi jĩnɛ ku nɛ bɛɛrɛ ŋa si azaka. Í sĩa booda nŋa kú jɛ kookoosu jiida si bɛi í jɔ inaabo ŋa iyi à ni aŋa à mà bɛɛrɛi Ilaaɔ̃ a ya ce, ku maà ti ku jɛ do iri kubai faayi walakɔ do sabai wura ŋa walakɔ do lɛɡɛ ŋa, nɔ a maà ya dasi jĩnɛi fia nkpɔ nkpɔ.
<range>
Í sĩa inaabo ŋa a ɡbɔ ciou si laakai do jirima mam mam.
Ǹ kù jɛ inaabo ŋa a kɔ si cio walakɔ a jɛ inɛ nɡboi inɛmɔkɔ ŋa. Amma í sĩa a ya maa coko.
Ǹ wa n fɔ bɛɛbɛi si na iyi í jɔ̀ Adamui Ilaaɔ̃ í tako í taka í bɛi í taka Ɛfa.
Nɔ kù jɛ Adamui Seetam í dĩ ijuɛ. Ijui aboɛi í dĩ nɔ abou í kua woodai Ilaaɔ̃.
Amma inaabo ŋa aa ba faaba si kpãai ama ku bí bii à waa mu ara nŋa nɔ à leekĩ si kpãai naanɛ ku dasi do kubi do kuwɛɛ iyi í má.
Ide ilu naanɛ wee. Bii inɛ ɡɔ í bi nŋu ku jɛ inɛ nɡbo si iɡbɛi inɛi Jesu ŋa, icɛ jiidai í bi.
Í sĩa lafɛ̃ɛ ku maà nɛ taale ɡɔ nɔ ku nɛ abo akã leɡe leɡe, si anyiɛ nɔ ku jɛ inɛ ɡɔ iyi í ya saku nɔ ku mà araɛ, ku maà jɛ amanɛ yaka yaka, amma ku jɛ inɛ ɡɔ iyi í ya yaaɛ inɛ njoo ŋa nɔ ku jɛ inɛ ɡɔ iyi á yɔkɔ ku kɔ inɛ ŋa si cio.
Nɔ ku maà jɛ woo mɔ atɛ̃ walakɔ woo bi ija, amma ku jɛ ilu suuru iyi wa dɛ laakai ku sũ, nɔ ku maà jɛ woo bi fia yaamɔ.
Nɔ ku jɛ inɛ ɡɔ iyi í nɔ kpasɛ̃ɛ mam mam, nɔ amaɛ ŋa à ya jirimaɛ nɔ à mà bɛɛrɛi inɛ ŋa.
Ntɔ ntɔ, bii inɛ kù mà bɛi á ce ku mu kpasɛ̃i nŋu takaɛ, bɛirei lafɛ̃ɛ á ce ku mu inɛi iɡbɛi Ilaaɔ̃ ŋa.
Nɔ kù sĩa ku jɛ inɛ iyi í dasi Jesu naanɛ titɔ̃ titɔ̃, domi á yɔkɔ ku na ku nɛ faau nɔ Ilaaɔ̃ á yɛ taaleɛ bɛi í yɛ taalei Seetam.
Si anyii nŋu, í sĩa hai dasi Jesu naanɛ ŋa a máa jɛ sɛɛda jiidaɛ ku ba a maà dondaɛ, nɔ ku maà na ku dasi cɛkũm dii Seetam.
Bɛɛbɛ mɔi woo ce icɛi iɡbɛi inɛi Jesu ŋa á sĩa a jɛ inɛ ŋa iyi à nɛ bɛɛrɛ, a maà ti a jɛ ilu ɡɛlɛ minji ŋa, walakɔ woo mɔ atɛ̃ yaamɔ, walakɔ woo dɛ fia do bisi laalɔ.
Amma í sĩa a leekĩ dim dim si naanɛ ku dasi do idɔ iyi í má.
Nɔ í sĩa a cɔ laakai nŋa titã. Bii à yɛ a kù nɛ taale ɡɔ a bɛi a lɔsi icɛ nŋa ku ce.
Bɛɛbɛ mɔi í sĩa abo nŋa ŋa a jɛ inɛ ŋa iyi à nɛ bɛɛrɛ, nɔ a maà jɛ woo sɔ irii inɛ, amma a jɛ woo ɡaya ŋa iyi à nɛ naanɛ si mii fei.
Í sĩa woo ce icɛi iɡbɛ ŋau a jɛ ilu abo akã leɡe leɡe nɔ a jɛ inɛ ŋa iyi à nɔ ama nŋa ŋa do inɛi kpasɛ̃ nŋa ŋa mam mam.
Woo ce icɛ ŋau, bii à waa ce icɛ nŋa do inɔ akã aa nɛ bɛɛrɛ si kuwɛɛ nŋa, nɔ aa nɛ idɔ ku buba ntɔ ntɔ si naanɛ ku dasi iyi Jesu Kirisi wa mu nwa.
Ǹ dasi idɔ n naa n yɛɛ, amma ǹ kɔɛ tiau ihɛ̃ wai
ku ba baa bii í na wa kpɛi, i mà bɛi í jɔ inɛi nyaanzei Ilaaɔ̃ ŋa a maa nɛò ara nŋa, waatɔ inɛi iɡbɛɛ ŋa, nŋu iyi í jɛ icui kuwɛɛ. Iɡbɛui í yɛ bɛi sɔbei ntɔu do ɡbuɡbãɛ.
Do ntɔ, inɛ ɡɔ kù wɛɛ iyi á yɔkɔ ku jã kulai asiii kpãai Ilaaɔ̃ ku tɔɔ nwa. Kirisi í baa í jɛ amanɛ nɔ à yɔɔ, Nɔ Hundei Ilaaɔ̃ í jɔ̀ à mà iyi inɛ dee deei. Amaleka ŋa mɔ à yɔɔ. À waazo ideɛ si dimi baa yooma fei. Nɔ à dasi ideɛ naanɛ si andunya. Nɔ à soo lele í nyi si amboeɛ.
Hundei Ilaaɔ̃ í fɔ dee dee í ni si awaatii ankãanyi inɛ ɡɔ ŋa aa jɔ̀ kpãai naanɛ ku dasi, a máa jirima idei woo dĩ ijui inɛ ŋa do kukɔsii Seetam.
Dimii kukɔsi nŋu wa naai hai bi ilu muafiti ŋa do woo sɔ ibo ŋa. Inɛ ŋau à lele idɔ nŋa hee ci ya yɛ taale nŋa má.
Amanɛ dimi bɛɛbɛ ŋai à ya ni kù sĩa inɛ ŋa a so njɛ. Nɔ à ya nyi a ni má ijɛ ɡɔ ŋa à wɛɛ iyi kù sĩa inɛ ŋa a jɔɔ, baa do iyi ijɛ ŋau Ilaaɔ̃ í taka ŋai ku ba woo dasiɛ naanɛ ŋa iyi à mà ntɔu a ya jɔɔ do saabu ajɔ.
Nkãma kù wa si iyi aa nyɔ, domi mii iyi Ilaaɔ̃ í taka fei mii jiidai, nɔ í sĩa ka ɡba fei ndɛɛ do saabu.
Ntɔ ntɔ, mii fei í mái bii à waa ceò icɛ do yaase bɛi idei Ilaaɔ̃ í fɔ do bii à waa ce kutɔɔ.
Bii ì waa kɔa woo dasi Jesu naanɛ ŋa si bisiu ihɛ̃, aa jɛ woo ce icɛ jiidai Jesu Kirisi, nɔ naanɛ ku dasi do idei kukɔsi jiida iyi ì waa too si á yɛi bɛi ijɛ iyi ì waa na hundeɛ.
Amma kɔsi ará hai nɛ yaase ŋa iyi a kù waa too si idei Ilaaɔ̃. Hanya i ce kuwɛɛɛ si bɛi á dɔ̃a Ilaaɔ̃ si.
Ntɔi, icɛi ara aranfãaniɛ kù la, amma idei Ilaaɔ̃ ku leekĩ si í nɛ aranfãani si mii fei, domi si bɛi à nɛ kuwɛɛi nsɛi do ti ala.
Ide iyi à fɔu bɛ ide ilu naanɛi iyi í jɔ i yɔ awɔ i ɡba ŋa mam mam.
Na ŋɔi í ce à jabu à waa ceò icɛ, domi kpãa ku cɔ nwa si Ilaaɔ̃i í wa, nŋu iyi í jɛ icui kuwɛɛ, nɔ í jɛ woo faabai inɛ fei, woo dasi Jesu naanɛ ŋa mɔm nii à re.
Sɔ̃ ŋa a jirima mii ŋau ihɛ̃ nɔ i kɔ nŋa si cioɛ.
Maà ti i jɔ̀ a dondaɛ na awaasũ ku jɛɛ, amma jɔ̀ i nyisi woo dasi Jesu naanɛ ŋa yaase jiida si ide ku fɔɛ, do kookoosui kuceɛ, do kubiɛ, do naanɛ ku dasiɛ, do dee dee ku jɛɛ.
Hee n maa n to wa, hanya i ka kukɔi idei Ilaaɔ̃, nɔ i kɔ inɛ ŋa si, nɔ i ce waazoɛ.
Maà ti i ce atafii si amua iyi í wa siɛ, iyi Hundei Ilaaɔ̃ í muɛɛ si waati iyi à ce walii na iriɛ nɔ inɛ nɡboi iɡbɛi Jesu ŋa à leɛ awɔ si iri.
Laakaiɛ fei ku wa si ideu ihɛ̃, nɔ i naa araɛ mam mam ku ba inɛ fei ku yɛ waju ku bɔɛ.
Ce laakai do bɛi ì waa jɛ kuwɛɛɛ do cio iyi ì waa kɔ si nɔ i ya maa temua si. Bii ì waa ce bɛɛbɛ, aa ba faaba, awɔ do inɛ ŋa iyi à waa ɡbɔ ideɛ.
Maà ya fɔ si mɔkɔ nɡbo ŋa ide do ɡbuɡbã, amma jɔ̀ i ba ŋa ide ku fɔ kpɛlɛ kpɛlɛ bɛi baai awɔ takaɛ. Nɔ i cea awaasũ ŋa bɛi ifɔɛ ŋa do iɡbãɛ ŋa,
abo nɡbo ŋa mɔ bɛi iyeɛ ŋa, nɔ inaabo saatara ŋa mɔ i ce nŋa bɛi wecĩɛ ŋa, daaɛ fei kú má bi tu ŋa.
Gbɔa jaaɔ̃ ŋa nɔ i mà bɛɛrɛ nŋa, aŋa iyi à jɛ jaaɔ̃ do ntɔ.
Amma bii jaaɔ̃ ɡɔ í nɛ amu ŋa wala tɔku ŋa, í sĩa amaɛ ŋau a woo bɛi nŋu mɔ í tako í ce nŋa. Bii à waa ce bɛɛbɛ à waa cea Ilaaɔ̃ icɛi, nɔ nŋui á dɔ̃a Ilaaɔ̃ si.
Inaabo iyi í jɛ jaaɔ̃ do ntɔ nɔ kù nɛ inɛ ɡɔ iyi á woo, kpãa ku cɔɛ fei si Ilaaɔ̃i í ya wa nɔ í ya maa ce kutɔɔ ku maa tɔɔ sobiɛ dasãò idũ.
Amma jaaɔ̃ iyi wa jɛ andunyaɛ do faayi í yɛ bɛi iku baa bii í wɛɛ si hunde.
Ide ŋa iyi aa ya maa sɔ̃ ŋa mbɛ ku ba inɛ ɡɔ ku maà yɛ taale nŋa.
Inɛ iyi kù waa ɡbɔa nyaanzeɛ ŋa, iyi í re mɔm inɛi kpasɛ̃ɛ ŋa, lafɛ̃ɛ í kɔsi naanɛ ku dasi, nɔ laalɔ ku jɛɛ í re baa hai dasi Jesu naanɛ.
Maà ti i kɔ irii jaaɔ̃ ɡɔ si tia bii à ya kɔ irii jaaɔ̃ ŋa bii kù jɛ lafɛ̃ɛ í nɛ adɔ̃ kita, nɔ kú jɛ ilu mɔkɔ akã,
nɔ ku jɛ inɛ ɡɔ iyi à waa jɛ sɛɛdai icɛ jiidaɛ. Nɔ ku jɛ inaabo iyi í mà amu ŋa ku mu, nɔ ku jɛ inɛ ɡɔ iyi í ya yaaɛ inɛ njoo ŋa nɔ ku wiɛ kutɛi woo dasi Jesu naanɛ ŋa, nɔ ku ya sobi inɛ ŋa iyi a wa si wahala, nɔ kú jɛ inɛ ɡɔ iyi í ya ce icɛ jiida baa yooma fei.
Amma maà ti i doo jaaɔ̃ saatara ŋa si inɔi jaaɔ̃ ŋa, domi waati iyi kubi á tale ŋa aa ce Kirisi atafii, aa bi a so mɔkɔ
nɔ aa jɛ ilu taale ŋa si na iyi í jɔ̀ a kù ceò ide iyi à wãu icɛ.
Si anyiɛ nɔ aa nɛ ìkà a ya maa dabii dabii kpasɛ̃ do kpasɛ̃. Iyi í re mɔm, aa ya maa sɔ irii inɛ ŋa nɔ a ya maa ɡũ wɔbia nɔ aa jɛ woo sisi ide ŋa.
Na nŋu ŋau bɛi í jɔ̀ ǹ bi jaaɔ̃ saatara ŋa a so mɔkɔ a bí ama, nɔ a dasi kpasɛ̃ nŋa iju jiida, ku ba a maà na a mua mbɛɛ nwa ŋa kpãa a fɔ laalɔ nwa.
Ntɔ ntɔ jaaɔ̃ ŋau, ɡɔɡɔ ŋa à yaa tã à waa too kpãai Seetam.
Amma bii woo dasi Jesu naanɛ ɡɔ í nɛ jaaɔ̃ ŋa si nyaanzeɛ, í sĩa ku sobi ŋa, ku maà ti ku kãa iɡbɛi inɛi Jesu ŋa asou ku ba iɡbɛu ku yɔkɔ ku sobi jaaɔ̃ ŋa iyi a kù nɛ inɛ ɡɔ.
Si anyii nŋu, inɛ nɡboi iɡbɛ ŋau iyi à waa ce icɛ jiida, í sĩa i doo ŋa ilu bɛɛrɛ iyi à nɛ aranfãani nla nla. Iyi í re mɔm nŋui í jɛ inɛ ŋa iyi à waa ce kookaai si waazo do cio ku kɔsi.
Kukɔi idei Ilaaɔ̃ wa fɔ í ni, i maà ti i dĩ ɡɛlɛi kɛtɛ iyi wa jojo si bilee wa nya yɔyɔɛ. Nɔ wa fɔ má í ni, woo ce icɛ í nɛ kpãa ku ɡba fiaɛ.
Bii à aa à sɔ̃ɛ taale iyi inɛ nɡboi iɡbɛ ɡɔ í ce, maà ti i jɛsi ideu, bii kù jɛ amanɛ minji wala mɛɛta í jɛ sɛɛdaɛ.
Inɛ ŋa iyi à waa ce dulum, sɔ̃ ŋa si wajui inɛi iɡbɛ ŋau fei ku ba inɛ ŋa iyi à ɡbe a ce njo.
Ǹ wa n tɔɔɛ si wajui Ilaaɔ̃ do Jesu Kirisi do si wajui amaleka kumáɛ ŋa, ɡbɔ idei kukɔsiu ihɛ̃, maà ti i ce njoi ijui inɛ ɡɔ. Nɔ i maà ti i ce nɡɔɡɔ na kubii kpaasi.
Maà ti i saasa i lea inɛ ɡɔ awɔ si iri ku ba i maà nɛ ikpɛ̃ si dulum dii inɛ ɡɔ. Fa araɛ hai si dulum.
Maà ya mɔ inyi nŋu akã, amma i ya mɔ vɛ̃ɛ keeke na baanii inɔɛ si na iyi í jɔ̀ i ci ya fɛ bɔ̃ɔ.
Dulum dii inɛ ɡɔ ŋa í ya fitai ɡbasasa a bɛi a kiiti ŋa. Amma ti inɛ ɡɔ ŋa í ya fitai do ankãanyi.
Bɛɛbɛ mɔi icɛ jiida mɔ í ya fitai ɡbasasa, nɔ baa bubuɛ iyi a kù yɔɔ waati bɛɛbɛ, kaa manji do ajɔ fei.
Inɛ ŋa iyi à jɛ aru fei í sĩa a doo lafɛ̃ɛ nŋa ŋa ilu jirima ŋa si mii fei, ku ba inɛ ɡɔ ku maà ba faya ku fɔ taalei irii Ilaaɔ̃ walakɔ kukɔsi nwa.
Aru ŋa iyi à nɛ lafɛ̃ɛ woo dasi Jesu naanɛ ŋa a maa donda ŋa a ni aŋa à jɛ saa na saabui Lafɛ̃ɛ. Amma si na iyi í jɔ̀ inɛ ŋa iyi à waa jɛ aranfãanii icɛ nŋau à jɛ woo dasi Jesu naanɛ ŋa iyi Ilaaɔ̃ í bi, nŋui í jɔ̀ í sĩa a ce nŋa icɛ ku re. Mii iyi í sĩa i waazo nŋa mbɛ nɔ i kɔ ŋa si cioɛ.
Inɛ iyi wa kɔa inɛ ŋa si cio mmu ɡɔ nɔ kù waa too ide ntɔi Lafɛ̃ɛ nwa Jesu Kirisi iyi á jɔ̀ ka mà bɛɛrɛi Ilaaɔ̃,
lafɛ̃ɛ ilu faau nla nlai, kù mà nkãma. Amma wa ce bɔ̃ɔi kakɔɔ do ide ku fenɡee. Nɔ hai bɛi iɡu do ija do arabu wa naa, nɔ nŋui í ya jɔ̀ inɛ ŋa a ci ya naanɛ njɛ.
Nɔ í jɔ̀ irii inɛ ŋa í sinda a kù mà ntɔ, à ya maa ce kakɔɔ hai nɛ kɔɔ. À tamaa kpãai idei Ilaaɔ̃ ku too á ce ŋa ilu amani ŋai.
Ntɔi, kpãai idei Ilaaɔ̃ ku tɔɔ amani nla ɡɔi, bii amanɛ í saabu si mii iyi í nɛ.
Ntɔ ntɔ, a kù naaò nkãma wa si andunyau ihɛ̃, nɔ bɛɛbɛ mɔi a kaa ka nɛò nkãma.
Na nŋu, bii à nɛ ijɛ do nyau ŋa á sĩa ku to wai wo.
Amma inɛ ŋa iyi à waa bi aŋa a jɛ ilu fia nla, à ya dasi kulɛlɛi, nɔ binɛ laalɔ nkpɔ nkpɔ hai nɛ yaase a mu ŋa bɛi cɛkũm nɔ ku sɔsi ŋa si ina iyi ci ya ku a ce nfe.
Bɛɛbɛi á ce si na iyi í jɔ̀ kubii fiai í jɛ icãi laalɔ ikã ikã baa yooma fei. Nŋui inɛ ɡɔ ŋa à lɔsi ku dɛ hee à yaa hai si kpãai naanɛ ku dasi, à baa à dasi ara nŋa si kpãai wahala.
Amma awɔ iyi ì jɛ ti Ilaaɔ̃, saa mii ŋau bɛ fei. Nɔ i lele kpãai dee dee ku jɛ do bɛɛrɛi Ilaaɔ̃ ku mà do naanɛ ku dasi do kubi do temua do daa didɔ̃.
Jabu jiida si kpãai naanɛ ku dasi. Leekĩ dim dim si kpãai kuwɛɛ hai tã si bɛi Ilaaɔ̃ í kpeɛ. Na kuwɛɛui ì jɛ sɛɛda jiida si wajui inɛ nkpɔ.
Ǹ wa n sɔ̃ɛ si wajui Ilaaɔ̃, nŋu iyi wa na mii fei kuwɛɛ, do si wajui Jesu Kirisi, nŋu iyi í jɛ sɛɛda jiida si wajui Pɔnsu Pilati,
jirima woodau, nɔ kuwɛɛɛ ku maà nɛ riisi do taale ɡɔ hee ku toò ajɔ iyi Lafɛ̃ɛ nwa Jesu Kirisi á faata wa.
Ilaaɔ̃, nŋu iyi í jɛ icui inɔ didɔ̃ fei, á jɔ̀ ajɔu ku to wa si waatiɛ. Nŋu akã leɡe leɡei í nɛ yiiko si mii fei, nŋui í jɛ ilaalui ilaalu ŋa, do Lafɛ̃ɛi lafɛ̃ɛ ŋa.
Nŋu akãi í jɛ inɛ iyi ci ya ku. Nɔ í wa si inya kumá iyi inɛ ɡɔ kaa yɔkɔ ku maai si. Inɛ ɡɔ kù yɔɔ, nɔ inɛ ɡɔ kaa yɔkɔ ku yɔɔ mɔm. Nŋui í nɛ bɛɛrɛ do ɡbuɡbã iyi ci ya tã. Ami.
Sɔ̃ ilu amani ŋa a maà ti a tɔɔ fufu, nɔ naanɛ nŋa ku maà wa si amani iyi á na ku tã, amma a jɔ̀ naanɛ nŋa ku wa si Ilaaɔ̃, nŋu iyi wa mu nwa fei ndɛɛ do inɔ akã ku ba ka wɛɛò inɔ didɔ̃.
Sɔ̃ ŋa a ce mii iyi í sĩa, a jɛ ilu amani si jiida ku ce, nɔ a ya kpɛ̃a inɛ ŋa amani nŋa do inɔ didɔ̃.
Bɛɛbɛi aa sinɡaa ara nŋa amani jiidai ala iyi kaa bɛjɛ nɔ a ba kuwɛɛ iyi í jɛ kuwɛɛ do ntɔ.
Timɔtee, ide iyi à daɛ si awɔu, muu ku sĩa. Fa araɛ hai si ide nfe nfei andunya. Maà ce kakɔɔ do inɛ ŋa iyi à waa tamaa aŋa à nɛ kumà.
Kumàui inɛ ɡɔ ŋa à waa ni aŋa à nɛ, nŋui í jɔ̀ à nyɔ hai si kpãai naanɛ ku dasi. Didɔ̃i Ilaaɔ̃ ku wɛɛ do iŋɛ.
Amui Pɔlu, woo bɛi Jesu Kirisi si idɔɔbii Ilaaɔ̃. Ilaaɔ̃ í dasim n sisi idei kuwɛɛ iyi í wãò wa si anu akã nwa do Jesu Kirisi.
Amui ǹ kɔɛ tiau ihɛ̃ wa Timɔtee, awɔ iyi ǹ bi jiida nɔ ì yɛ bɛi ama abím si kpãai naanɛ ku dasi. Ilaaɔ̃ Baaba do Jesu Kirisi Lafɛ̃ɛ nwa a ce araareɛ a muuɛ didɔ̃ do laakai ku sũ.
Ǹ wa n saabu Ilaaɔ̃, nŋu iyi ǹ wa n tɔɔ do idɔ hai nɛ taale si bɛi balam ŋa à tako à ce wo. Waati kãma fei ǹ ya n maa n saabu Ilaaɔ̃ na iriɛ, nɔ dasãò idũ fei ǹ ya n maa n ye ɡiɡiɛ si kutɔɔm.
Ǹ wa n ye ɡiɡii kukpataɛ, nŋui í jɔ̀ ǹ bi ku yɛɛ ntɔ ntɔ ku ba inɔ didɔ̃m nɔu ku kɔ̃.
Ǹ wa n ye ɡiɡii naanɛ ku dasi hai nɛ muafiti iyi ì nɛ. Dimiɛi ayiɛ Loisi do iyeɛ Enisi à nɛu. Ǹ mà kam kam iyi awɔ mɔ ì nɔɔ.
Ŋɔi í jɔ̀ ǹ wa n yeɛ ɡiɡi iyi í sĩa i ce icɛ do amua iyi Ilaaɔ̃ í muɛɛ si waati iyi ǹ leɛ awɔ si iriu,
domi Hunde iyi Ilaaɔ̃ í mu nwa kaa jɔ̀ ka ce njo, amma í ya jɔ̀ ka nɛ ɡbuɡbãi do kubi do ara ku mu.
Na nŋu, maà ti i ce anyɔi sɛɛdai Lafɛ̃ɛ nwa ku jɛ, nɔ i maà ya ce anyɔi amu takam, amu iyi ǹ wa ile piisɔ̃ɔ na iriɛ. Amma jɔ̀ i jɛsi awaɛ ka yɛ ijuukpã ajɔ na irii laabaau jiidau nɔ i maa nɛò ɡbuɡbã iyi Ilaaɔ̃ í muɛɛ.
Nŋui í faaba wa nɔ í kpe wa ka jɛ inɛɛ ŋa. Kù jɛ na icɛ nwa ŋa iyi à ce, amma si na iyi í jɔ̀ nŋu takaɛ í bi bɛɛbɛi na didɔ̃ɛ. Didɔ̃ɛu í jilɛ nwai hai tako tako na anu akã nwa iyi à ce do Jesu Kirisi.
Nsɛi, kunaai woo Faaba nwa Jesu Kirisii í nyisi wa didɔ̃u. Jesu Kirisiui í kpa irii ɡbuɡbãi iku nɔ í nyisi wa kuwɛɛ iyi ci ya tã na saabui laabaau jiidau.
Ilaaɔ̃i í jɔ̀ ǹ jɛ woo bɛ do woo kɔsi cio ku ba n sisia inɛ ŋa laabaau jiidau.
Ŋɔi í jɔ̀ ǹ wa n yɛ ijuukpãu ihɛ̃. Amma anyɔ kù waa muum, domi ǹ mà inɛ iyi ǹ dasi naanɛ ǹ nɔ ǹ mà kam kam iyi í nɛ ɡbuɡbã ku maa mu ide iyi í jɔ̀ɔm nɔu hee ajɔu koo toò wa.
Ide ntɔu iyi ǹ sisiɛ, muu do naanɛ jiida do kubi iyi à nɛ si anu akã nwa do Jesu Kirisi.
Ide jiida iyi à daɛ si awɔ, muu do ɡbuɡbãi Hundei Ilaaɔ̃ iyi í wa si wa.
Awɔ takaɛ ì mà iyi inɛi Azii ŋau fei à fũ sim awɔ. Si inɔ nŋa bɛi Fijɛli do Hɛɛmɔjɛni à wa.
Ilaaɔ̃ kú ce araarei nyaanzei Onɛzifɔɔ domi í muum ɡbuɡbã isɛ fɛɛfɛlo. Kù nɔ kù ce baa anyɔi iyi ǹ wa piisɔ̃ɔ.
Iyi í to wa Romu mɔm i dɛdɛɛm nii do inɔ akã hee í koo í yɛm.
Nɔ Lafɛ̃ɛ ku jɔ̀ Ilaaɔ̃ ku ce araareɛ si ajɔi kiitiu. Awɔ takaɛ ì mà sãa sãa icɛ iyi í ceem Efɛɛzu.
Na nŋu, awɔ amam, mua araɛ ɡbuɡbã si didɔ̃ iyi à nɛ do anu akã nwa iyi à ce do Jesu Kirisi.
Iyi ì ɡbɔ ǹ wa n fɔ si wajui ilu sɛɛda nkpɔu, daa ilu naanɛ ɡɔ ŋa mɔ si awɔ, inɛ ŋa iyi aa yɔkɔ a kɔ inɛ ɡɔ ŋa mɔ si cio.
Ijuukpã iyi á naa siɛ bɛi amu mɔ fei, jɔ̀ i jɛsi bɛi woo jabu jiidai Jesu Kirisi.
Sooɡe iyi í wa ikoi iɡũ ci ya ce wũai andunya bii wa bi ku ce idɔɔbii inɛ nɡboɛ.
Woo ce ɡaasai ku sɛi kaa yɔkɔ ku ba ribai areɛ bii kù jɛ í jirima woodaɛ ŋa.
Bɛɛbɛ mɔi woo loɡoo iyi í ce icɛ do wahala nŋui á tako ku jɛ amaajɛɛ .
Lasabu si ide ŋa iyi ǹ wa n fɔu ihɛ̃, nɔ Lafɛ̃ɛ á sobiɛ i bɛi i ɡbɔò yaasei fei ndɛɛ.
Ye ɡiɡii Jesu Kirisi, tɔkui Davidi, iyi í jĩ hai si balɛu. Ideɛi í wa si laabaau jiidau iyi ǹ wa n waazo.
Na laabaau jiidaui ǹ wa n yɛ ijuukpã hee à dĩm do sesee bɛi woo ce laalɔ. Amma idei Ilaaɔ̃ si à dĩ.
Ŋɔi í jɔ̀ ǹ wa n temuaò fei ndɛɛ na irii inɛ ŋa iyi Ilaaɔ̃ í cicau, ku ba aŋa mɔ a ba faaba do saabui Jesu Kirisi, nɔ a nɛ ikpɛ̃ si amboeɛ iyi ci ya tã.
Ide ilu naanɛ wee. Bii à ku do nŋu, aa ka wɛɛ do nŋu.
Bii à temua, aa ka jɛ bomma do nŋu ajɔ. Bii à nɔ à kɔsiɛ, nŋu mɔ á kɔsi wa.
Baa bii à jɛ hai nɛ naanɛ ŋa, do nŋu fei, nŋu í jɛ ilu naanɛ, Domi kaa yɔkɔ ku kɔsi araɛ.
Ye inɛɛ ŋa ɡiɡii ide ŋau ihɛ̃ fei nɔ i kɔnkɔn du ŋa si wajui Ilaaɔ̃ i ni a maà ya maa ce kakɔɔ si ide ŋa, domi dimii kakɔɔ bɛɛbɛ kù nɛ aranfãani kãma, í ɡbe ku jɔ̀ inɛ ŋa iyi à waa ɡbɔɔ a ce nfe.
Ce kookaai i maa ce iyi aa baò saabu si wajui Ilaaɔ̃, bɛi woo ce icɛ iyi kù waa ce anyɔi icɛɛ, iyi í ya maa sisi ide ntɔi Ilaaɔ̃ dee dee.
Amma waasu ide ŋa iyi a kù nɛ aranfãani ɡɔ nɔ a kaa sobi inɛ ŋa si naanɛ ku dasi nŋa, domi inɛ ŋa iyi à waa ce bɛɛbɛ à ya na a jĩò Ilaaɔ̃ a maa kooi.
Idei inɛ ŋau bɛ í yɛi bɛi juju sãmi iyi wa bɛjɛ ara. Si inɔ nŋai Himenee do Filɛtu à wa,
aŋa iyi à jɔ̀ kpãai ntɔ nɔ à waa kɛkɛ naanɛ ku dasii inɛ nkpɔ domi à ni awaatii kujĩi iku ŋa í lɔ tã.
Do nŋu fei, icui naanɛ ku dasi nwa iyi Ilaaɔ̃ í jilɛ do ɡbuɡbã kaa yaya. À mà iyi ntɔi si na iyi í jɔ̀ kukɔi idei Ilaaɔ̃ wa fɔ í ni, Lafɛ̃ɛ í mà inɛɛ ŋa. Nɔ í ni má, inɛ iyi wa kpe irii Lafɛ̃ɛ fei ku saa laalɔ ku ce.
Si ile nla jɛɛ dimi ikã ikãi í ya wa bɛ. À ce ɡɔɡɔ ŋa do wura, ɡɔɡɔ ŋa mɔ do isɔ fũfũ. Inɛ nŋu ŋau bɛ ajɔi jinɡau nla ŋai à ya ceò icɛ. Amma ɡɔɡɔ ŋa mɔ à wɛɛ má iyi à ce do amà, ɡɔɡɔ ŋa mɔ kaalei, inɛ nŋu ŋai à ya maa ceò icɛi ajɔ fei.
Na nŋu, inɛ iyi wa nya araɛ hai si laalɔ ŋa iyi ǹ fɔ ideɛu fei, á yɛi bɛi jɛɛ iyi í nɛ bɛɛrɛ. Á jɛ inɛ iyi Ilaaɔ̃ í cica ikã ku jɛ tɛɛ mam mam, nɔ Lafɛ̃ɛ á yɔkɔ ku ceò icɛ si na iyi í jɔ̀ í tã sɔɔlu ku ceò icɛ jiida baa yooma fei.
Saa kubi nfe nfei awaasũ ŋa, dɛdɛ kpãai dee dee ku jɛ, do naanɛ ku dasi, do kubi, do laakai ku sũ, awɔ do inɛ ŋa iyi à waa tɔɔ Lafɛ̃ɛ do inɔ akã.
Amma maà ya ce kakɔɔ si mii iyi kù nɛ aranfãani do iyi kù nɛ yaase, domi ì mà kam kam iyi nŋui í ya na ku bí ija.
Nɔ wee kù sĩa woo ce icɛi Lafɛ̃ɛ ku maa ja, amma í sĩa kú bi inɛ fei, nɔ kú jɛ inɛ iyi á yɔkɔ ku kɔ si cio nɔ ku ya temua.
Inɛ ŋa iyi a kù waa jɛsi ideɛ í sĩa ku ba ŋa ide ku fɔ do kúrɔ̀. Á yɔkɔ ku jɛ Ilaaɔ̃ á mu nŋa kpãa a kpaasiò idɔ nŋa a mà ntɔ,
nɔ laakai nŋa ku baa, a ɡbã hai si taai Seetam, nŋu iyi wa mu ŋa wo nɔ í jɔ̀ à waa ce idɔɔbiɛ.
Amma í sĩa i mà ŋa iyi kuwɛɛ nwa á na ku ɡaabu si waatii ankãanyi.
Amanɛ ŋa aa maa ce idei iri nŋa, lasabu nŋa fei si fiai á ya wa, aa jɛ woo tɔɔ fufu, aa nyisi iyi aŋa à jɛ nɡɔɡɔ, aa maa bu Ilaaɔ̃. A kaa jirima baa nŋa ŋa, aa jɛ ɡudulu ŋa, a kaa mà bɛɛrɛi Ilaaɔ̃.
Aa jɛ hai nɛ kubi ŋa, a kaa nɛ araarei inɛ ŋa, aa jɛ woo sɔ irii inɛ ŋa, a kaa mà ara nŋa, aa jɛ inɛ ku ɡaabu ŋa, nɔ aa jɛ mbɛɛi woo ce jiida ŋa.
Aa jɛ ilu zamba ŋa, a kaa nɛ lasabu jiida, aa nɛ faao. Aa bi faayii andunya ku re Ilaaɔ̃.
Aa maa too kpãai Ilaaɔ̃ do ɡɛlɛ, amma ilu muafiti ŋai domi à kɔsi ɡbuɡbãɛ. Fa araɛ hai bi amanɛ dimi bɛɛbɛ ŋa.
Gɔɡɔ ŋa aa maa lɔ kpasɛ̃ do kpasɛ̃ ŋa a maa kãmia inaabo hai donda kulɛlɛ ŋa. Inaabo ŋau, dulum du ŋa í caa nɔ à waa too binɛ ikã ikã fei.
Iju iyi í má fei inaabo bɛɛbɛ ŋau à waa dɛ aŋa a mà nɡɔɡɔ, amma a kaa nɔ a mà ntɔu pai.
Si bɛi Zanɛsi do Zambɛɛsi à kɔsi Moizi wo, bɛɛbɛ mɔi inɛ ŋau mɔ à kɔsi ntɔu, iri nŋa í sinda mam mam. Naanɛ ku dasi nŋa kù nɛ aranfãani kãma.
Amma kookaai nŋa kaa bɔò ŋa bii kãma, domi inɛ fei á na ku yɛ sũmu ku jɛ nŋa, si bɛi à yɛ ti Zanɛsi do Zambɛɛsi.
Amma awɔ ì mà sãa sãa yaase bɛi ǹ kɔ inɛ ŋa si cio do yaase bɛi ǹ ce isɛɛnɛm bi tu ŋɛ, do mii ŋa iyi ǹ dasi idɔ n ce, do naanɛ ku dasim, do laakaim, do suurum, do kubim, do temuam.
Ì mà bɔ̃nɛ iyi à nyisim do ijuukpã iyi í bam si ilui Antiɔsi do Ikonimu do Lisitu. Kù nɛ bɔ̃nɛ ɡɔ iyi n kù yɛ bɛ. Amma Lafɛ̃ɛ í nyam hai si fei ndɛɛ.
Ntɔi, inɛ iyi wa bi ku ce kuwɛɛɛ dee dee si wajui Ilaaɔ̃ si anu akã iyi í ce do Jesu Kirisi kù nɛ bɛi á ce iyi kù yɛ ijuukpã.
Amma inɛ laalɔ ŋa do woo sɔ ibo ŋa waati kãma fei laalɔ nŋa í ya maa kɔ̃ɔsii. Si bɛi à waa dĩ ijui inɛ ɡɔ ŋa, bɛɛbɛ mɔi à waa dĩ ijui ara nŋa.
Amma awɔ, leekĩ dim dim si cio iyi à kɔɛ si, iyi ì dasi naanɛ, domi ì mà inɛ iyi í kɔɛ si.
Hai keekeɛi, ì mà kukɔi idei Ilaaɔ̃ iyi á yɔkɔ ku muɛ bisi i dasiò Jesu Kirisi naanɛ ku ba i ba faaba.
Kukɔi idei Ilaaɔ̃ fei hai bi Ilaaɔ̃i wa naa. Nɔ í nɛ aranfãani ku kɔ́ inɛ ŋa si cio, ku nyisi amanɛ kuraraɛ, nɔ ku dasiɛ kpãa jiida má, nɔ ku nyisiɛ yaase bɛi á jɛò dee dee,
ku ba inɛi Ilaaɔ̃ ku kɔ̃, nɔ ku tã sɔɔlu ku ceò icɛ jiida baa yooma fei.
Ǹ wa n tɔɔɛi Timɔtee, i ya maa waazoa inɛ ŋa idei Ilaaɔ̃ waati kãma fei. I ya tã sɔɔlu baa bii bɛirei, à jɛ a kù jɛ. Ǹ wa n tɔɔɛi si wajui Ilaaɔ̃ do si wajui Jesu Kirisi, nŋu iyi á kiiti ilu hunde do iku ŋa. Na irii kunyiɛ wa do kunaai bommaɛi ǹ wa n dasiɛ icɛu bɛ. Na nŋu, lɛlɛ ŋa, nɔ i nyisi ŋa kurara nŋa, mu nŋa ɡbuɡbã, nɔ i kɔ ŋa si cioi idei Ilaaɔ̃ do suuru nla nla.
<range>
Ǹ wa n fɔ bɛɛbɛi domi waati ɡɔ wa naa iyi inɛ ŋa a kaa bi idei kukɔsi jiida ku ɡbɔ, amma aa dɛdɛa ara nŋa woo kɔ si cio nkpɔ, inɛ ŋa iyi aa lɛlɛ ŋa do ide iyi à bi ku ɡbɔ.
Aa kɔ ku ɡbɔ ide ntɔu, nɔ aa sinda ara nŋa si idei arái amanɛ ŋa.
Amma awɔ, mu araɛ si mii fei, temua do ijuukpã, ce icɛi laabaau jiidau ku waazoɛ, nɔ i jɔ̀ icɛi idei Ilaaɔ̃ iyi ì waa ce ku kɔ̃ mam mam.
Amma amu takam, kuwɛɛm í jɛ bɛi atɛ̃i kuwee iyi à waa nikã, nɔ waati iyi an jɔ̀ andunya í maai wa.
Ǹ jabu jiida, nɔ ǹ sɛi ǹ bɔ hee kɔɔ, nɔ ǹ wa n leekĩ si naanɛ ku dasi dim dim.
Nsɛi, ǹ mà iyi an ba ribai dee dee ku jɛ. Lafɛ̃ɛ woo kiiti dee deei á muum si ajɔ nŋu. Kù jɛ amu akã, amma hee do inɛ ŋa iyi à bi ajɔi kunyiɛ wa fei.
Ce kookaai i hãmɛɛm wa ńya ńya,
domi Demasi í jɔ̀m í bɔ Tɛsalonika si na iyi í jɔ̀ í bi andunya kaa kaa. Kɛrɛsani, inɛ nŋu í nɛ ikpa ilɛi Galati nɔ Titee mɔ í nɛ ikpa ilɛi Dalumasi.
Luku nŋu akãi í wa bi tom ihɛ̃. Gbã Maaku iŋɛò i naa wa ajɔ ŋa, domi á yɔkɔ ku sobim si icɛm nɔu.
Ǹ bɛ Tisiki Efɛɛzu.
Bii ì waa naa, soom kumboo ku nya tũtũm wa iyi ǹ jɔ̀ Torasi kpasɛ̃i Kaapusi, do tiam ŋa, iyi í re mɔm nŋui í jɛ iyi à ce do batau.
Alesandu ɡbɛdɛu, í ceem laalɔ ntɔ ntɔ. Lafɛ̃ɛ á sãa mii iyi í ce.
Awɔ mɔ laakaiɛ, domi í kɔ̀sí ide nwa do ɡbuɡbã.
Inɛ kãma kù nɔ kù leekĩ do amu sinteu mɔm iyi ǹ wa n kɔò aram, aŋa feii à jɔ̀m. Ilaaɔ̃ ku maà mu ŋa do.
Do nŋu fei, Lafɛ̃ɛ í leekĩ do amu í muum ɡbuɡbã, ku ba n waazo laabaau jiidau mam mam nɔ dimi mmu ŋau fei a ɡbɔɔ. Nɔ ǹ fita si wahalau bɛi inɛ iyi í ɡbã hai si ɡɛlɛi muusu nla.
Lafɛ̃ɛ á nyam hai si laalɔ baa yooma fei, nɔ kú jɔ̀ n lɔ si bommai leleɛ do alaafia. Ka saabuɛ hee do ajɔ fei. Ami.
Ce Pirisila do Akilasi fɔɔ do inɛi kpasɛ̃i Onezifɔɔ ŋa.
Erasitu í ɡbe Kɔrɛnti bɛ nɔ ǹ jɔ̀ Torofimu Miletu, domi kù waa nɛ baani.
Ce kookaai i naa hee sukui tũtũ ku maa to. Ebulusi, do Pudɛni, do Linusi, do Kolodia, do inɛ nwa ŋau fei à waa ceɛ fɔɔ.
Lafɛ̃ɛ ku wɛɛ do awɔ. Nɔ didɔ̃i Ilaaɔ̃ ku wa si iŋɛ fei.
Amui Pɔlu, woo ce icɛi Ilaaɔ̃ do woo bɛi Jesu Kirisi, amui ǹ kɔ tiau wa. À bɛm nii n koo n sobi inɛ ŋa iyi Ilaaɔ̃ í cicau ku ba a dasiɛ naanɛ, nɔ a mà ntɔu si ɡãmɛi kpãai naanɛ ku dasi nwa.
Iyi bɛi á jɔ̀ a maa cɔ kpãai kuwɛɛ hai tã. Ilaaɔ̃ ci ya sɔ ibo. Nɔ baa hai kù takai andunya í ce kuwãi kuwɛɛ hai tã.
Nɔ nsɛi, si awaati iyi í jilɛu, í jɔ̀ ideɛu í fita. Ideui í daam si awɔ n waazoɛ si bɛi í jilɛɛm, nŋu iyi í jɛ Ilaaɔ̃ woo faaba nwa.
Amu Pɔlu ǹ wa n ceɛ tiau ihɛ̃ wai, Titee. Si bɛi do saabum nii ì dasiò Jesu naanɛ bɛi amu mɔ, nŋui í jɔ̀ ì jɛ ama abím. Ilaaɔ̃ Baaba do Jesu Kirisi woo faaba nwa a muuɛ didɔ̃ do laakai akã.
Ǹ jɔ̀ɛ Kɛrɛti bɛi ku ba i teese ide ŋa iyi í ɡbeu, nɔ i cica inɛ nɡbo ŋa si iɡbɛi inɛi Jesu ŋa si ilu ŋau fei si bɛi ǹ sɔ̃ɛu.
Inɛ iyi á jɛ inɛ nɡboi iɡbɛu í ɡbe ku jɛ inɛ iyi kù nɛ taale ɡɔ, iyi í nɛ abo akã leɡe leɡe nɔ amaɛ ŋa à jɛ woo dasi Jesu naanɛ ŋa. Ku maà jɛ a maa sɔ iri nŋa do daa bututu nɔ a maà jɛ amu ŋa iyi a ci ya jirima inɛ.
Ntɔ ntɔ, inɛ nɡboi iɡbɛu icɛi Ilaaɔ̃i wa ce. Na nŋu í ɡbe ku jɛ hai nɛ taale. Kù sĩa ku jɛ ilu faau, walakɔ ilu idɔɔkɔ̃, walakɔ woo mɔ atɛ̃, walakɔ à bi ija, walakɔ inɛ iyi wa bi ku ba fia do bisi laalɔ.
Amma í ɡbe ku jɛ inɛ iyi í ya yaaɛ inɛ njoo ŋa, nɔ ku ya bi mii jiida ku ce. Nɔ ku jɛ inɛ iyi í mà araɛ. Ku jɛ inɛ dee dee do inɛ kumá nɔ ku ya saku.
Í ɡbe ku maa mu ide iyi í nɛ naanɛu dim dim si bɛi à kɔaa si. Bɛɛbɛi á yɔkɔ ku mua inɛ ŋa iyi à ɡbe ɡbuɡbã nɔ ku tusɛ nŋa yaasei cio jiida nɔ ku kãmia woo jã ide ŋa.
Ǹ wa n fɔ bɛɛbɛi domi inɛ nkpɔi í wa si iɡbɛu iyi a kù waa jirima inɛ nɡbo ŋau, inɛ ŋa iyi à waa dasi inɛ ŋa iju dũdũ do ide nfe. Si inɔ nŋa, Zuifu ŋa iyi à dasi Jesu naanɛu, aŋa mɔm nii à re.
Í ɡbe a ɡanji ŋa, domi à waa bitandi nyaanze nkpɔ si bɛi à ya maa cio nŋa mii iyi kù jɔ. À ya maa ce bɛɛbɛi ku ba a baò fia do bisi laalɔ.
Inɛi Kɛrɛti ɡɔ takaɛ iyi í jɛ woo sisi idei iwɛ̃ nŋa í ni, waati kãma fei inɛi Kɛrɛti ŋa woo sɔ ibo ŋai, nɔ à ɡaabu bɛi iŋai sako ŋa, ilu ika ŋai, lasabu nŋa fei si kpãai ijɛi í wa.
Nɔ ide iyi í fɔu ntɔi. Na nŋu, sɔ̃ ŋa ide do kuɡaabu ku ba a leekĩ dim dim si kpãai naanɛ ku dasi,
nɔ a maà na a too si alái Zuifu ŋau, walakɔ woodai inɛ ŋa iyi à yaa hai si kpãai ntɔ.
Mii fei í mái bi inɛ ŋa iyi à má, amma nkãma ci ya má bi ilu riisi ŋa do hai dasi naanɛ ŋa, domi lasabu nŋa do idɔ nŋa fei í nɛ riisi.
À waa fɔ do ɡɛlɛ à ni aŋa à mà Ilaaɔ̃, amma kookoosu nŋa wa jã ŋa ide. À jɛ inɛ laalɔ do woo kɔ̀ ide ŋa, a kaa yɔkɔ a ce mii jiida kãma má.
Awɔ takaɛ kɔ ŋa si cio jiida.
Sɔ̃ mɔkɔ nɡbo ŋa a jɔ̀ a mà mii iyi à waa ce, nɔ a jɛ ilu bɛɛrɛ iyi à mà ara nŋa nɔ a leekĩ si kpãai naanɛ ku dasiu dim dim do ti kubi do ti temua.
Sɔ̃ abo nɡbo ŋa mɔ a maa jɛ kuwɛɛ nŋa dee dee bɛ́i í jɔ inɛi Ilaaɔ̃ ŋa à ya ce. A maà jɛ woo sɔ irii inɛ ŋa wala woo mɔ atɛ̃. Í sĩa a ya maa mua abo aso mɔkɔ saatara ŋa bisi jiida
ku ba a mà bɛi aa bi mɔkɔ nŋa ŋa do ama nŋa ŋa.
Nɔ a kɔ ŋa si a mà ara nŋa a jɛ inɛ ŋa iyi aa leekĩ do mɔkɔ nŋa ŋa a maa ce icɛi abo aso mɔkɔ nŋa, a jɛ inɛ jiida ŋa iyi aa sũa mɔkɔ nŋa ŋa iri ilɛ. Iyi bɛi á jɔ̀ inɛ ɡɔ kaa yɔkɔ ku fɔ laalɔi idei Ilaaɔ̃ na iri nŋa.
Sɔ̃ awaasũ ŋa mɔ a mà ara nŋa.
Bɛɛbɛ mɔi awɔ takaɛ, i ya jɔ̀ a yɛ siɛ jiida ku ce si mii fei. Si cioɛ, nyisi ŋa iyi ì jɛ dee dee nɔ ì waa ce mii iyi à dasiɛ.
Sɔ̃ ŋa idei ntɔu iyi a kaa yɛò taalei ideɛ. Iyi bɛi á jɔ̀ anyɔ ku mu mbɛɛ nŋɛ ŋa domi a kaa ba laalɔ nwa a fɔ.
Sɔ̃ aru ŋa mɔ a jirima lafɛ̃ɛ nŋa ŋa si mii fei nɔ a ya ce mii iyi á dɔ̃ nŋa si. A maà ya ba ŋa kakɔɔ ku ce,
nɔ a maà ya ce ŋa ile, amma a nyisi ara nŋa iyi aŋa à jɛ ilu naanɛ si mii fei. Bɛɛbɛi inɛ ŋa aa màò bɛɛrɛi cioi Ilaaɔ̃ woo faaba nwa.
Ǹ ni i ce bɛɛbɛi domi Ilaaɔ̃ í jɔ̀ didɔ̃ɛ í naa si andunya. Didɔ̃u á yɔkɔ ku mua inɛ fei faaba.
Didɔ̃u wa sɔ̃ wa ka jɔ̀ kɔdɛɛi andunya do kuwɛɛ iyi kù waa mà bɛɛrɛi Ilaaɔ̃. Bɛɛbɛi aa ka ce kuwɛɛ nwa si andunyau ihɛ̃ dee dee, ka màò ara nwa, nɔ ka màò bɛɛrɛi Ilaaɔ̃,
nɔ ka maa deɡbeò ajɔ jiida iyi à waa cɔ kpãaɛ, si bii Jesu Kirisi woo faaba nwa á nyisi amboeɛ. Jesu Kirisi nŋui í jɛ Ilaaɔ̃, nɔ nŋui í la.
Í so araɛ í na na iri nwa ku ya wa hai si laalɔ baa yooma fei, nɔ ku ce wa inɛ kumá ŋa ka na ka jɛ bɛi dimi akã iyi á jɛ titi nŋu akã nɔ ka jɛ ilu himma ka maa ceò icɛ jiida.
Bɛɛbɛi í sĩa i ya cioa inɛ ŋa. Sɔ̃ ŋa ide do kuɡaabu, nɔ i mu nŋa ɡbuɡbã si bɛi ì nɛ kpãaɛ. Maà jɔ̀ inɛ ɡɔ ku dondaɛ.
Ye inɛi iɡbɛi Jesu ŋau fei ɡiɡi a ya sũa ilaalui ilɛ ŋa do inɛ nɡbo ŋa iri ilɛ, a ya jirima ŋa, nɔ a ya tã sɔɔlu si icɛ jiida fei ku ce.
Sɔ̃ ŋa a maà ya fɔ laalɔi inɛ ɡɔ, nɔ a maà ya dɛ anui inɛ ɡɔ, amma a ya cea inɛ fei jiida nɔ a nyisi inɛ ŋa daa didɔ̃.
Í sĩa ka ce bɛɛbɛ domi tako wo awa mɔ à yɛi bɛi inɛ ŋa iyi à ɡbe. A kù nɛ yaase, a ci ya ka jirima Ilaaɔ̃, à ya ka maa ce kurara. Kɔdɛɛi andunya baa yooma fei do faayi ŋai à waa nɛò wa. À waa ce kuwɛɛ nwa do inɔ sãmi do binɛ. Nɔ à cé njɛ.
Amma waati iyi Ilaaɔ̃ woo faaba nwa í nyisi jiida ku jɛɛ do bɛi í bi amanɛ ŋa,
í faaba wa. Waati bɛɛbɛi Hundeɛ iyi í da nwa si í bí wa isɛ ɡbeejisia nɔ í mu nwa kuwɛɛ titɔ̃. Kù faaba wa si na iyi í jɔ̀ à ce icɛ jiida, amma si na iyi í jɔ̀ í ce araare nwai.
Ilaaɔ̃ í mu nwa Hundeɛ do inɔ akã na saabui Jesu Kirisi woo faaba nwa,
ku ba ka na ka jɛ inɛ dee dee si wajui Ilaaɔ̃ na didɔ̃ɛ nɔ ka jɛ tubui kuwɛɛ hai tã iyi à waa cɔ kpãaɛ.
Ideu í nɛ naanɛ. Ǹ bi i fɔ ideu i sisi ku ba inɛ ŋa iyi à dasi Ilaaɔ̃ naanɛ a ce kookaai a ceò icɛ jiida. Ideu ide jiidai nɔ í nɛ aranfãani bi inɛ ŋa.
Amma i ya fɛò kudɛdɛi ide hai nɛ yaase ŋa ku ce, nɔ i maà ya dɛ irii bala nwa ŋa kú mà, nɔ i maà ya maa ce kakɔɔ hai tã si ɡãmɛi wooda. Iyi bɛ fei nɡbɛi, kù nɛ aranfãani kãma.
Inɛ iyi wa fɛɛfɛ inɛ ŋa, sɔ̃ɔ bɛi isɛ ɡbeeji i bɛi i nya lafɛ̃ɛ ikã.
Awɔ takaɛ ì mà iyi amanɛ dimi bɛɛbɛ í yaai hai si kpãa jiida, wa ce dulum nɔ kookoosuɛ í jɔ̀ à yɛ taaleɛ.
Wee an na n bɛ Aatemasi walakɔ Tisiki wa bi tɛɛ. Waati iyi inɛ akã nŋa á na ku to wa, ce kookaai i naa i bam Nikopolisi, domi bɛi ǹ bi n maa n wa sukui tũtũ.
Mua Zenasi woo mà woodau do Apolo bukaatai mii iyi à bi fei si isɛɛnɛ nŋau, ku ba nɡɔɡɔ ku maà ɡaizia ŋa.
Í sĩa inɛ nwa ŋau mɔ a hanya si icɛ jiida ku ce, ku ba a ba bukaatai mii iyi à bi nɔ a maà jɛ kuwɛɛ nŋa nɡbɛ nɡbɛ.
Inɛ ŋa iyi à wa bi tom ihɛ̃ fei à ceɛ fɔɔ. Ce inɛ ŋa iyi à bi wa si kpãai naanɛ ku dasi fɔɔ. Didɔ̃i Ilaaɔ̃ ku wa si iŋɛ fei.
Amu Pɔlu iyi ǹ wa piisɔ̃ɔ na irii Jesu Kirisi, amu do Timɔtee inɛ nwa à ceɛ tiau ihɛ̃ wai Filemɔɔ, awɔ baakɔɔ nwa do minjisia nwa si icɛu.
Nɔ à ce inɛi iɡbɛi Jesu ŋa iyi à ya tɔtɔɔ kpasɛ̃ɛu fɔɔ do wecĩ nwa Apia, do Aasipu, nŋu iyi wa ba wa ku jabu.
Ilaaɔ̃ Baa nwa do Lafɛ̃ɛ Jesu Kirisi a mu nŋɛ didɔ̃ do laakai ku sũ.
Waati iyi ǹ wa n ce kutɔɔ fei ǹ ya n ye ɡiɡiɛi nɔ ǹ ya n saabu Aɔ̃ Lafɛ̃ɛm na iriɛ,
domi ǹ wa n ɡbɔ baaui naanɛɛ iyi ì dasi Lafɛ̃ɛ Jesu do bɛi ì bi woo dasi Jesu naanɛ ŋa fei.
Ǹ wa n tɔɔ Ilaaɔ̃ ku jɔ̀ anu akã iyi awaɛ ŋa à nɛ na naanɛ ku dasiu ku jɔ̀ i mà mii jiida iyi à nɛ si kpãai Kirisi fei.
Baakɔɔm, kubiɛu í muum ɡbuɡbã ntɔ ntɔ do inɔ didɔ̃ nla nla, domi ì waa tũ inɔi inɛi Ilaaɔ̃ ŋa.
Na nŋu, baa do iyi ǹ nɛ kpãa na irii Kirisi iyi an tilasiɛ i ce iyi í sĩa,
do nŋu fei, na kubii í jɔ̀ ǹ wa n tɔɔɛ suuru. Amu Pɔlu, amu iyi ǹ jɛ mɔkɔ nɡbo, nɔ wee nsɛi ǹ wa piisɔ̃ɔ na irii Jesu Kirisi,
ǹ wa n tɔɔɛ suurui na irii Onezimu, nŋu iyi í jɛ bɛi amam iyi ǹ bí si kpãai naanɛ ku dasi si ile piisɔ̃ɔ ihɛ̃.
Tako wo kù sobiɛ jiida, amma nsɛi í jɛ sobi nla nla bi tɛɛ do bi tom.
Nsɛi ǹ bɔɔ wai bi tɛɛ, nŋu iyi ǹ bi bɛi arai amu takam.
Ǹ bi ku wa kɔkɔm nii wo ku sobim si aɡbɛɛ̀ si waati iyi ǹ wa piisɔ̃ɔ ihɛ̃ na laabaau jiidau.
Amma n kù bi n ce nɡɔɡɔ bii kù yeɛ, domi n kù bi i sobim do tilasi, bii kù jɛ do idɔɔbiɛ.
Á yɔkɔ ku jɛ iŋɛò Onezimu ì fɛɛfɛ njɛ ŋai wo si waati keekeu ku ba i naa i nɔɔ do ajɔ fei.
Kaa nyi wa bi tɛɛ baa bɛi aru nŋu akã má, amma í re aru. Á nyi wai bɛi baakɔɔ jiidaɛ. Ǹ nɛ kubiɛ ntɔ ntɔ, nɔ í sĩa titɛɛ ku re, domi kù jɛ aruɛ nŋu akã, í jɛ baakɔɔɛ si kpãai Kirisi má.
Na nŋu, bii ì waa kam bɛi kpaasiɛ, ɡba nŋu mɔ bɛi aa ɡba amu takam.
Bii ì raraɛ, walakɔ bii wa mu ɡbeseɛ, sindoɛ si irim.
Wee, ǹ wa n kɔ iyi ihɛ̃ do awɔi amu takam, amu Pɔlu, an sãaɛ fei ndɛɛ. Baa bii n kù fɔɔ, awɔ takaɛ ì mà iyi ì waa mu ɡbesem na kuwɛɛɛ iyi ì ba.
Na nŋu, awɔ inɛm, ǹ wa n tɔɔɛ i ceem didɔ̃u bɛ na irii Lafɛ̃ɛ. Tũ inɔm si kpãai Kirisi.
Ǹ ceɛ tiau ihɛ̃ wai si na iyi í jɔ̀ ǹ wa n naanɛɛ iyi aa jirima ide iyi ǹ wa n fɔu, nɔ ǹ mà kam kam aa ce ku re baa iyi ǹ wa n tɔɔɛu.
Mii akãi í ɡbe, ceem sɔɔlui ile bii an naa n wa, domi ǹ wa n cɔ kpãa iyi Ilaaɔ̃ á na ku sindoom wa bi tu ŋɛ má na saabui kutɔɔ nŋɛ.
Epafaasi, awaò inɛ iyi a wa ile piisɔ̃ɔ na irii Jesu Kirisiu, í ni n ceɛ fɔɔ.
Bɛɛbɛ mɔi woo bam icɛ ku ce ŋa, Maaku do Aritaaki do Demasi do Luku, aŋa fei à ceɛ fɔɔ.
Didɔ̃i Lafɛ̃ɛ Jesu Kirisi ku wa si ŋɛ.
Tako bala nwa ŋa à ɡbɔ ide ku fɔi Ilaaɔ̃ hai si ɡɛlɛi waliiɛ ŋa isɛ fɛɛfɛlo si kpãa ikã ikã.
Amma si waatii ankãanyiu ihɛ̃ awa à ɡbɔ ide ku fɔi Ilaaɔ̃ hai si ɡɛlɛi Amaɛ takaɛ. Amaui Ilaaɔ̃ í cica ku jɛ woo jɛ tubui mii fei, nŋu iyi aŋaò à taka andunya.
Amboe iyi Ilaaɔ̃ í nɛ fei, si Amaɛi aa ka yɔɔ. Amau í jɔ Ilaaɔ̃ takaɛ dee dee, í nɔ wa mu mii fei do ɡbuɡbãi ideɛ. Waati iyi í ce icɛ iyi á kpa idei dulum dii inɛ ŋa í tã, ŋɔi í koo í buba lele si awɔ njɛi Ilaaɔ̃ ilu ɡbuɡbã fei.
Si bɛi Ilaaɔ̃ í na Amaɛu iri iyi í re ti amaleka ŋa, bɛɛbɛ mɔi Amau takaɛ í re amaleka ŋa.
Do ntɔ, Ilaaɔ̃ kù sɔ̃ inɛ akãi amaleka ŋau ku ni, Awɔi ì jɛ Amam. Hai nnyi ǹ jɛ baaɛ. Kù nɔ kù jɛ amaleka ɡɔi wa fãa iyi í ni, An jɛ baaɛ, nɔ nŋu mɔ ku jɛ amam.
Amma waati iyi Ilaaɔ̃ í bɛ ama yemmaɛ wa si andunya í ni, Amalekam ŋa fei a ɡulɛa.
Ide iyi Ilaaɔ̃ í fɔ na irii amaleka ŋau wee. Í ni, Ǹ ce amalekam ŋai bɛi fufu, Woo ce icɛm ŋau mɔ bɛi amɛi ina.
Amma Amaɛi wa fãa iyi í ni, Awɔi ì jɛ Ilaaɔ̃. Ǹ jilɛ bommaɛ hee do ajɔ fei. Dee dee ku jɛi í jɛ akpai bommaɛ.
Ì bi jiida nɔ ì cé laalɔ. Na ŋɔi í ce amu Ilaaɔ̃ ǹ cicaɛ, awɔ Ilaaɔ̃. Ǹ nɔ ǹ muuɛ inɔ didɔ̃ nɔ ǹ jɔ̀ bɛɛrɛɛ í re ti kpaasi ŋa.
Nɔ í sɔ̃ɔ má í ni, Awɔ Lafɛ̃ɛ, hai sinte awɔi ì jilɛ icui ilɛ. Do awɔɛi ì ceò lele.
Fei ndɛɛ á ce nfe amma awɔi aa wɛɛ. Lele do ilɛ fei á ɡboi bɛi ibɔ.
Awɔi aa taabu ŋa bɛi jĩnɛ. Aa nɔ a maa kpaasi bɛi à ya kpaasi ibɔ. Amma awɔ i kaa kpaasi, nɔ kuwɛɛɛ kàa kpa iri.
Ilaaɔ̃ kù nɔ kù sɔ̃ amalekaɛ ɡɔ kù ni, Buba awɔ njɛm hee n ce mbɛɛɛ ŋa bi ku lesi isɛɛ.
Debɛi, mii amaleka ŋa à jɛ. À jɛ hunde ŋa iyi à waa cea Ilaaɔ̃ icɛ, aŋai í ya bɛ a koo a sobi inɛ ŋa iyi aa ba faaba.
Na nŋu, í sĩa ka mu ide iyi à ɡbɔ dim dim ku ba ka maà nyɔɔ,
domi baa ide iyi amaleka ŋa à naaò wa í nɛ ɡbuɡbã hee inɛ iyi kù saaluɛ walakɔ kù jirimaɛ fei í ba ijuukpã iyi í jɔ.
Debɛi, bɛirei aa ka ce ka yɔkɔ ka saa ijuukpã bii à waa cɛiò idei faaba iyi í to bɛɛbɛ. Lafɛ̃ɛ takaɛ í tako í sisi idei faabau, nɔ si anyiɛ inɛ ŋa iyi à ɡbɔɔ à sɔ̃ wa à ni ideu ntɔi.
Nɔ Ilaaɔ̃ í ce maamaake ikã ikã fei ku ba ɡbuɡbãi sɛɛda nŋau ku kɔ̃ɔsi. Nɔ í cea inɛ ŋa amua ikã ikãi Hundeɛ si bɛi í bi.
Ntɔ ntɔ, andunya iyi á na ku naa iyi à waa fãau, kù jɛ amaleka ŋai Ilaaɔ̃ í jilɛ a jɛ inɛ nɡboɛ.
Amma inɛ ɡɔ í kɔ bii ɡɔ í ba Ilaaɔ̃ ide ku fɔ í ni, Mii amanɛ í jɛ hee ì waa ce lasabuɛ. Yooi í jɛ amanɛ hee i maa ɡbɔaa.
Si waati keeke ɡɔ ì coo inɛ iyi kù to amaleka ŋa. Ì muaa amboe nɔ ì jɔ̀ í nɛ jirima nla nla.
Ì muaa ɡbuɡbã si mii fei. Ntɔi, iyi à ni Ilaaɔ̃ í naa ɡbuɡbã si mii fei, nkãma kù wɛɛ iyi kaa sũaa iri ilɛ. Amma a kù yɛ bii mii fei í sũaa iri ilɛ titã.
Do nŋu fei Jesu nŋu iyi à kaye wo, nsɛi à waa yɔɔ do amboe do jirima nla nla na wahala iyi í yɛ í kuò. Ntɔi, didɔ̃i Ilaaɔ̃ í tako í jɔ̀ kù to amaleka ŋa si waati keeke ɡɔ. Ilaaɔ̃ í ce bɛɛbɛi ku ba ku yɛ wahala ku kuò na irii inɛ fei.
Do ntɔ, Ilaaɔ̃, nŋu iyi í taka mii fei nɔ wa mu fei ndɛɛ, í yɔɔ iyi í sĩa Jesu ku yɛ ijuukpã ku ba ku jɛ amanɛ iyi í kɔ̃ nɔ ku ɡbã amanɛ nkpɔ nkpɔ ku naaò ŋa wa si amboeɛ, domi Jesui í jɛ icui faaba nŋa.
Jesu iyi í wɛ inɛ ŋa hai si dulum du ŋa, nŋu do inɛ ŋa iyi í wɛ ŋau à jɛ amai baa akã. Na nŋu, kù ce anyɔi ku kpe ŋa ifɔɛ ŋa
tenɡi bii í ba Ilaaɔ̃ ide ku fɔ í ni, An sisia ifɔm ŋa ideɛ. An saabuɛ si aninii inɛ ŋa iyi à tɔtɔɔ.
Nɔ í ni má, An dasi Ilaaɔ̃ naanɛm. Si anyiɛ má nɔ í ni, Amu wee do inɛ ŋa iyi Ilaaɔ̃ í muum.
Si bɛi inɛ ŋau à nɛ ara do njɛ, Jesu takaɛ í na í so ara bɛi aŋa mɔ. Í ce bɛɛbɛi ku ba na saabui ikuɛ ku kpa ɡbuɡbãi Seetam, nŋu iyi í nɛ ɡbuɡbãi iku wo,
nɔ ku ya inɛ ŋa iyi à jɛ bɛi aru ŋa si kuwɛɛ nŋa fei na njoi iku.
Ntɔ ntɔ, kù jɛ amaleka ŋai í naa ku sobi, tɔkui Aburahamu ŋai í naa ku sobi.
Na nŋu, kù nɛ bɛi á ce iyi kù jɔ ifɔɛ ŋa si mii fei ku ba ku na ku jɛ woo wee nla iyi í nɛ araare nɔ ku jɛ ilu naanɛ si icɛi Ilaaɔ̃, nɔ ku sã ɡbesei dulum dii inɛ ŋa.
Do yaase bɛɛbɛ á yɔkɔ ku sobi inɛ ŋa iyi à wa si kulɛlɛ, domi nŋu takaɛ í yɛ ijuukpã si kulɛlɛ.
Na nŋu, iŋɛ inɛm ŋa, iŋɛ iyi ì jɛ ti Ilaaɔ̃, iŋɛ iyi í kpe do woo dasi Jesu naanɛ ŋa iyi à ɡbe ku ba i bɔ lelei Aɔ̃ ŋa, i jɔ̀ i cɔ Jesu, nŋu iyi Ilaaɔ̃ í bɛ wa ku jɛ woo wee nla si kpãai naanɛ ku dasi iyi à waa sisi.
Bɛi Moizi í tako í jɛ ilu naanɛ si icɛɛ iyi í cea inɛi Izirɛli ŋa fei, bɛɛbɛ mɔi Jesu takaɛ í nɛ naanɛ si wajui Ilaaɔ̃, nŋu iyi í jilɔɔ si icɛu.
Inɛ iyi í ma ile í nɛ bɛɛrɛ í re ileu takaɛ. Bɛɛbɛ mɔi Jesu í nɛ amboe nla nla iyi í re ti Moizi.
Ntɔi, ile iyi ì yɛ fei amanɛi í maa, amma Ilaaɔ̃i í jɛ inɛ iyi í ma mii fei.
Si icɛ iyi Moizi í cea inɛi Izirɛli ŋa fei, í yɛ bɛi amaacɛ ilu naanɛ si kpasɛ̃i Ilaaɔ̃ kú jɛ nwa sɛɛdai mii iyi á na ku ce.
Amma Kirisi njɛ amai kpasɛ̃ ilu naanɛi iyi Ilaaɔ̃ í ce inɛ nɡboi kpasɛ̃ɛu. Inɛi kpasɛ̃ɛ ŋau mɔ, awai bii à waa leekĩ si naanɛ dim dim do si kpãa ku cɔ iyi à waa tɔɔò fufu.
Na nŋu, i sotĩ i ɡbɔ ide iyi Hundei Ilaaɔ̃ í fɔ í ni, Bii ì waa ɡbɔ ide ku fɔi Ilaaɔ̃ nnyi ŋa,
I maà lele idɔ nŋɛ má bɛi si ajɔ iyi ì kɔsiɛ ŋa, Si waati iyi ì cɔ laakaiɛ ŋa si ɡbabua.
Ŋɔi Ilaaɔ̃ í ni, Tenɡi bɛi bala nŋɛ ŋa à kɔsim à dede idɔɔkɔ̃m, Baa do iyi à yɛ mii iyi ǹ ce hee adɔ̃ ciiji.
Na ŋɔi í jɔ̀ ǹ ce idɔɔkɔ̃ do aŋa. Nɔ ǹ yɛ idɔ nŋa í ya sindai ajɔ fei hai bi tom. A kù mà kpãam.
Si idɔɔkɔ̃m ǹ ceekpe ǹ ni, A kaa lɔsi bi kusĩmi iyi ǹ ce nŋa sɔɔluɛu ajɔ kãma.
Na nŋu, iŋɛ inɛm ŋa, i ce laakai, i maà jɔ̀ inɛ ɡɔ nŋɛ ku nɛ idɔ laalɔ hai dasi naanɛ, iyi á jɔ̀ ku sinda hai bi Ilaaɔ̃, nŋu iyi í wɛɛ.
Amma si na iyi í jɔ̀ Ilaaɔ̃ í mu nwa ajɔi nnyi, nɔ ala kù jɛ tu wa, í sĩa i ya maa mua njɛ ɡbuɡbã ajɔ fei ŋa ku ba inɛ ɡɔ nŋɛ ku maà jɔ̀ dulum ku dĩ ijuɛ hee ku le idɔɛ.
Ntɔi, à nɛ ikpɛ̃ si kuwɛɛi Kirisi bii à waa leekĩ dim dim si naanɛ ku dasi iyi à nɛ hai sinte hee kɔɔɛ.
Na ŋɔi í jɔ̀ à ni, Bii ì waa ɡbɔ ide ku fɔi Ilaaɔ̃ nnyi ŋa, I maà lele idɔ nŋɛ má bɛi si ajɔ iyi ì kɔsiɛ ŋa,
Yoo ŋai à ɡbɔ ide ku fɔi Ilaaɔ̃ nɔ à kɔsiɛ bii kù jɛ inɛ ŋa iyi Moizi í ɡbã hai ilɛi Ezibitiu fei.
Mà yoo ŋai Ilaaɔ̃ wa ce idɔɔkɔ̃ hee zakai adɔ̃ ciiji bii kù jɛ do inɛ ŋa iyi à ce dulum nɔ à cuku à ku si ɡbabuau.
Si waati iyi Ilaaɔ̃ í ceekpe í ni, a kaa lɔsi bi kusĩmi iyi nŋu í ce nŋa sɔɔluɛu, yoo ŋai wa fãa bii kù jɛ inɛ ŋa iyi a kù jirima ideɛ.
Bɛɛbɛ mɔi, à yɛ iyi a kù yɔkɔ a kù lɔsi bi kusĩmiu si na iyi í jɔ̀ a kù dasi naanɛ.
Kuwãi Ilaaɔ̃ iyi í ni aa ka lɔsi bi kusĩmiu í wɛɛ baa nnyi. Na nŋu, i ce laakai ku ba inɛ ɡɔ nŋɛ ŋa a maà na a to wa do ankãanyi nɔ a ba wee aŋa a kaa ba a lɔ bi kusĩmiu.
À waazo nwa laabaau jiida si bɛi à cea inɛ ŋa iyi à tako à wa si ɡbabuau. À ɡbɔ ideu amma kù ce nŋa aranfãani kãma domi si waati iyi à ɡbɔɔ, a kù dasi naanɛ.
Awa iyi à dasi naanɛ aa ka lɔsi bi kusĩmiu, bi kusĩmi iyi Ilaaɔ̃ í fɔ ideɛ í ni, Si idɔɔkɔ̃m ǹ ceekpe ǹ ni, A kaa lɔsi bi kusĩmi iyi ǹ ce nŋa sɔɔluɛu. Í fɔ bɛɛbɛ baa do iyi í ce sɔɔlui kusĩmiu tã hai waati iyi í taka andunya.
Do ntɔi, bii ɡɔ à fɔ idei ajɔ mɛɛjesiau à ni, Ilaaɔ̃ í kpa irii icɛɛ fei nɔ í sĩmi si ajɔ mɛɛjesia.
Do nŋu fei Ilaaɔ̃ í fɔ ide iyi à tako à ka wau wo iyi í ni, A kaa lɔ si bi kusĩmi iyi ǹ ce nŋa sɔɔluɛu ajɔ kãma.
Inɛ ɡɔ ŋa aa na a lɔ si bi kusĩmiu. Amma inɛ sinte ŋa iyi à ɡbɔ laabaau jiidau a kù lɔsi na ide hai jirima nŋau.
Na nŋu, nsɛi Ilaaɔ̃ í jilɛ ajɔ má, nɔ ajɔui nnyi. Ideu í cei bɛi Ilaaɔ̃ í jɔ̀ à na à ɡbɔɔ hai si ɡɛlɛi Davidi si anyii adɔ̃ nkpɔ nkpɔ. Ideu í ni, Bii ì ɡbɔ ide ku fɔi Ilaaɔ̃ nnyi ŋa, I maà ti i lele idɔ nŋɛ.
Ntɔi, bii í jɛ si kusĩmiu bɛi Zozue í bɔò inɛ ŋau wo, Ilaaɔ̃ kaa fɔ idei ajɔi kusĩmi mmu ɡɔ iyi á na ku naa.
Bɛɛbɛi kusĩmi í wɛɛ má iyi í jɛ ti inɛi Ilaaɔ̃ ŋa bɛi Ilaaɔ̃ takaɛ í sĩmi si ajɔ mɛɛjesiau.
Inɛ iyi í lɔsi bi kusĩmi iyi Ilaaɔ̃ í ce sɔɔluɛu, í kpa irii icɛɛi si bɛi Ilaaɔ̃ mɔ í kpa irii tɛɛ.
Na nŋu, ka ce kookaai ka lɔsi bi kusĩmiu. Kãma nwa ku maà jɛ hai ɡbɔ ide bɛi inɛ ŋau. Bii kù jɛ bɛɛbɛ aa ka na ka cuku ka kua bi kusĩmiu.
Idei Ilaaɔ̃i í jɛ kuwɛɛ, í nɔ í nɛ ɡbuɡbã. Í dɔ̃ anu í re taakuba ilu andɛ minji. Í nɛ ɡbuɡbã iyi á yɔkɔ ku lɔò hee lɛlɛi idɔ ku fɛɛfɛ idɔi amanɛ do lasabuɛ, ikɔ̃i ara mɔ do lompi. Nɔ á wusɛ idɔɔbii amanɛ do lasabuɛ.
Nkãma kù wɛɛ iyi wa manjia Ilaaɔ̃ woo taka. Fei ndɛɛ í cĩ wa jilɛi si wajuɛ. Nɔ nŋui awa fei aa ka tusɛa kuwɛɛ nwa.
Do ntɔi à nɛ woo wee nla iyi í bɔ lelei Aɔ̃ í to hee bi Ilaaɔ̃ takaɛ. Nŋui í jɛ Jesu amaɛ. Na nŋu, ka leekĩ dim dim si naanɛ iyi à dasi,
domi woo wee nla iyi à nɛu á yɔkɔ ku ce araarei ɡbuɡbã hai nɛ nwa si na iyi í jɔ̀ à lɛlɛɛ ku ceò laalɔ si mii fei bɛi awa mɔ, amma kù ce dulum.
Kitãi bommai Ilaaɔ̃i í jɛ tenɡi bii aa ka ba didɔ̃. Na nŋu, ka sɛkɛɛ si kitãu si kutɔɔ nwa do idɔ ku buba, ku ba ku ce araare nwa nɔ ku mu nwa didɔ̃ iyi á sobi wa si waati iyi í jɔ.
Woo wee nla iyi à ya so hai si inɔi amanɛ ŋa fei, à ya sooi ku cea Ilaaɔ̃ icɛ na iri nŋa ku ba ku ya kooa Ilaaɔ̃ amua nŋa ŋa nɔ ku ce kuwee ŋa na irii dulum du ŋa.
Á yɔkɔ ku ce suuru do inɛ ŋa iyi a kù mà nɡɔɡɔ do inɛ ŋa iyi à yaa hai si kpãa, si na iyi í jɔ̀ nŋu takaɛ mɔ kù kɔ̃.
Na ŋɔi í jɔ̀, kù nɛ bɛi á ce iyi kù ce kuwee na irii dulum dii nŋu takaɛ bɛi wa ce na irii inɛ ŋa.
Inɛ ɡɔ kaa yɔkɔ ku so araɛ ku ni nŋu í jɛ woo wee nlau, bii kù jɛ Ilaaɔ̃i í kpoo bɛi í kpe Arɔ̃ɔ wo.
Bɛɛbɛ mɔi baa Kirisi takaɛ kù so araɛ lele kù ni nŋu í jɛ woo wee nlau. Ilaaɔ̃i í cicaɛ, nŋu iyi í sɔ̃ɔ í ni, Awɔi ì jɛ Amam. Hai nnyi ǹ jɛ Baaɛ.
Bii ɡɔ à kɔ ide iyi í sɔ̃ɔ má í ni, Awɔi aa jɛ woo wee do ajɔ fei bɛi Mɛɛkizedɛki.
Si waati iyi Jesu í wa si andunya í ya ce kutɔɔ do anu ku dɔ̃ nla nla do cikãaju. Í tɔɔ sobii Ilaaɔ̃, nŋu iyi á yɔkɔ ku nyaa hai si awɔi iku, nɔ í ɡbɔa si na iyi í jɔ̀ í sũaa iri ilɛ.
Do iyi í jɛ Amai Ilaaɔ̃ fei, í kɔkɔ ku jirimaɛ si ijuukpã iyi í yɛ.
Iyi í kɔ̃ í tã nɔ í baa í jɛa inɛ ŋa iyi à waa jirimaɛ fei icui faaba iyi ci ya tã.
Nɔ Ilaaɔ̃ í coo woo wee nlau bɛi Mɛɛkizedɛki.
Mii nkpɔ í wɛɛ iyi aa ka yɔkɔ ka fɔ si ɡãmɛi ideu ihɛ̃, amma á ɡaabu a sisi nŋɛ yaaseɛ domi ì baa ì jɛ inɛ ŋa iyi a ci ya ɡbɔ yaasei ide ńya ńya ŋa.
Waati í to bɛbɛi bii í jɔ iŋɛ mɔ i kɔ inɛ ɡɔ ŋa mɔ si ideu, nɔ do nŋu fei, ì kɔ ì waa nɛ bukaatai inɛ iyi á kɔ ŋɛ si mii sinte ŋa si idei Ilaaɔ̃. Iŋɛ iyi ì to i jɛ ijɛ kili nla nɔ ì nyi ì waa nɛ bukaatai amɔ má ŋa.
Inɛ iyi wa mɔmɔ fei amai, kaa yɔkɔ ku wũa jiida do laalɔ.
Amma ijɛ kili, ijɛi inɛ nɡbo ŋai, aŋa iyi à mà jiida do laalɔ ku wũa si na iyi í jɔ̀ à nɛ dɔɔnɛɛ.
Na nŋu, ka jɔ̀ ide sinte ŋau si ɡãmɛi Kirisi nɔ ka bɔ waju ka jɛ inɛ ŋa iyi à jĩa. A kaa ka jilɛ icui ideu ku kɔsi má. Ideui í jɛ idei idɔ ku kpaasi hai si kookoosui nfe ku ce, do idei naanɛ ku dasi si Ilaaɔ̃,
do idei ikɔi inyi ku dasi ikã ikã, do idei awɔ ku lea inɛ ŋa si iri, do idei kujĩi iku ŋa, do ide iyi Ilaaɔ̃ á jilɛ hee do ajɔ fei si kiitiu.
Kookaaii waju ku bɔi aa ka ce bii Ilaaɔ̃ í bi.
Inɛ ŋa iyi à ba inya kumái Ilaaɔ̃ tã, nɔ à tiɛ amuai lele, nɔ à ba ikpɛ̃ si Hundei Ilaaɔ̃,
nɔ à yɔɔ iyi idei Ilaaɔ̃ í sĩa, nɔ à mà ɡbuɡbãi kuwɛɛi ala,
bii à sinda à toa idei Ilaaɔ̃ anyi, a kaa yɔkɔ a sinda idɔ má, domi à sìsí à waa kpakpa Amai Ilaaɔ̃ si jĩi ku ɡaauu má nɔ à waa dasiɛ anyɔ si bantuma.
Ntɔ ntɔ, ilɛ á yɔkɔ ku mɔ inyii ijĩ nɔ amaajɛ iyi á cea woo loɡoo ŋa aranfãani á fita. Bii ilɛu í ce bɛɛbɛ, á ba kuweei Ilaaɔ̃.
Amma bii aɡũ do aɡũ fũfũ ŋai à fita si, ilɛu kù ce ncɛɛi. Bii í kɔ̃ɔsi Ilaaɔ̃ á ceekpeɛ, si anyiɛ nɔ ku joo.
Iŋɛ baakɔɔ nwa ŋa, baa do iyi à waa fɔ bɛɛbɛ, à waa naanɛ ŋɛ. À mà iyi ì wa si kpãai faaba ŋa.
Ilaaɔ̃ í jɛ inɛ dee dee, kaa ɡbɛjɛ icɛ nŋɛ do kubi iyi ì nyisi na iriɛ ŋa, si bɛi ì ɡbɔa inɛɛ ŋa wo ŋa, nɔ ì waa ɡbɔ nŋa baa nsɛi ŋa.
Amma à bi inɛ baa yooma nŋɛ fei ku hanya do iju nkpa ku leekĩ si ideu hee kɔɔɛ ku ba mii iyi ì waa cɔ kpãaɛ ŋau ku ce mam mam.
A kù bi i na i ce ika ŋa, amma i sisi inɛ ŋa iyi à dasi naanɛ nɔ à temua à waa jɛò tubu iyi Ilaaɔ̃ í wã ŋa dou.
Waati iyi Ilaaɔ̃ í cea Aburahamu kuwã í ɡbasi do irii nŋu takaɛ si na iyi í jɔ̀ inɛ ɡɔ kù wɛɛ iyi í roo má,
í ni, an weeɛ do ntɔ, nɔ n jɔ̀ dimiɛ ku kpɔ.
Si bɛɛbɛi Aburahamu wa temuaò nɔ í ba mii iyi Ilaaɔ̃ í wãa do.
Bii inɛ ŋa à waa ɡbasi ide, à ya cooi do irii inɛ iyi í re ŋa, nɔ kuɡbasiu ku jɔ̀ a mà iyi ntɔ ntɔ á cooi nɔ ku kpa irii kakɔɔ fei.
Bɛɛbɛi, inɛ ŋa iyi Ilaaɔ̃ í cea kuwãu, í bi ku nyisi ŋa mam mam iyi idei nŋu kù nɛ ɡɛlɛ ku kɔbia. Na ŋɔi í jɔ̀ í ɡbasi ku ba a mà iyi ntɔ ntɔ á cooi.
Na nŋu, idei kuwã do kuɡbasi, aŋa minjii à wɛɛ iyi kaa kpaasi, nɔ si ide minji ŋau bɛ Ilaaɔ̃ kaa yɔkɔ ku sɔ ibo. Si ide minji ŋau bɛi Ilaaɔ̃ wa mu nwa ɡbuɡbã ntɔ ntɔ, awa iyi à waa leekĩ si kpãa ku cɔ iyi í jilɛ nwa nɔ à ba bi ku manji nwa siɛ.
Kpãa ku cɔu wa mu idɔ nwai dim dim bɛi isɔi akɔi inyi í ya ɡɛɛ akɔu. Isɔ iyi à nɛu wa soi dim dim do anyii ridoo bi ku wai Ilaaɔ̃ lele.
Tenɡi bɛi Jesu í cua nwa í lɔ na iri nwa domi í baa í jɛ woo wee nla do ajɔ fei bɛi Mɛɛkizedɛki.
Mɛɛkizedɛkii í jɛ ilaalui Salɛmu do woo weei Ilaaɔ̃ ilu ɡbuɡbã fei. Si waati iyi Aburahamu í jɛ amanlu ŋa iɡũ wa baa, ŋɔi Mɛɛkizedɛki í bɔ ku kòo ku weeaa.
Mii iyi Aburahamu í ba wa fei, í naa í ce ikpɛ̃ɛ, si mɛɛwa fei í nya akã í na Mɛɛkizedɛki. Yaasei irii Mɛɛkizedɛkiui í jɛ ilaalu iyi í jɛ dee dee. Si anyii nŋu, í jɛ ilaalui Salɛmu, waatɔ ilaalui laakai ku sũ.
Inɛ ɡɔ kù mà baaɛ walakɔ iyeɛ walakɔ balaɛ ɡɔ. A kù ce faajii kubíɛ hee má jɛ faajii ikuɛ. Si bɛɛbɛ í jɔ Amai Ilaaɔ̃, nɔ í jɛ woo wee do ajɔ fei.
I cɔ zaka bɛi kulai mɔkɔu í to, nŋu iyi si waati iyi Aburahamu bala nla nwa í jɛ iɡũ, mii ŋa iyi í ba wa, si mɛɛwa fei í nya akã í náa.
Si inɔi inɛi Levi ŋa, inɛ ŋa iyi à jɛ woo wee ŋau, wooda nwa í na ŋa kpãa, si mɛɛwa fei inɛi Izirɛli ŋa a nya akã a na ŋa. Do nŋu fei, à jɛ nyaanze akã, aŋa fei tɔkui Aburahamu ŋai.
Mɛɛkizedɛki í weea Aburahamu iyi Ilaaɔ̃ í cea kuwãu, nɔ baa do iyi Mɛɛkizedɛki kù jɛ dimii Levi, do nŋu fei, Aburahamu í náa ikpɛ̃u.
Kù nɛ sika ɡɔ, inɛ iyi í re nŋui í ya weea kpaasi.
Inɛi Levi ŋa, aŋa iyi inɛ ŋa à ya na akã si mɛɛwau fei, amanɛ ŋai iyi à ya ku, amma Mɛɛkizedɛki í wɛɛ, si bɛi kukɔi idei Ilaaɔ̃ wa fɔ.
Nsɛi, si waati iyi Aburahamu í náa zakaa, í yɛi bɛi Levi takaɛ mɔ í náa, nŋu iyi amaɛ ŋa à waa ba zakaau,
domi baa do iyi a kù bí Levi waati bɛɛbɛ, í yɛ bɛi í wa si arai balaɛ waati iyi balaɛu í ko Mɛɛkizedɛki.
Wooda iyi Ilaaɔ̃ í na inɛi Izirɛli ŋa, kpãai kuweei inɛi Levi ŋai í jɛ icuɛ. Nsɛi, bii í jɛ kpãai kuweeu bɛ á yɔkɔ ku jɔ̀ inɛ ŋa a kɔ̃ mam mam, a kaa nɛ bukaatai woo wee mmu ɡɔ ku naa má bɛi Mɛɛkizedɛki, inɛ iyi kù jɛ dimii Arɔ̃ɔ,
domi bii à kpaasi kpãai kuwee bɛɛbɛ, tilasi í ɡbe a kpaasi wooda mɔ.
Ntɔi, Lafɛ̃ɛ nwa iyi ideu wa fãau, í jɛ inɛi dimi mmu ɡɔ, nɔ si dimiu inɛ kãma kù ce icɛi kuwee.
Ntɔ ntɔ, à mà iyi à buui si dimii Zuda. Moizi kù nɔ kù fɔ idei inɛ kãma si ɡãmɛi dimiu iyi á na ku jɛ woo wee.
Yaasei ideu í fita sãa sãa si bɛi à yɛ woo wee mmu ɡɔ í fita iyi í yɛ bɛi Mɛɛkizedɛki.
A kù coo woo wee si na iyi í jɔ̀ à buu si dimii woo wee ŋa, amma do ɡbuɡbãi kuwɛɛ iyi ci ya tãi.
Do ntɔi, kukɔi idei Ilaaɔ̃ í fɔ na iriɛ í ni, Awɔi aa jɛ woo wee do ajɔ fei bɛi Mɛɛkizedɛki.
Si bɛɛbɛi à kpa wooda nwou nɔ à naaò kpãa ku cɔ iyi í roo wa, nɔ do saabuɛi à waa sɛkɛɛ si Ilaaɔ̃. À kpa wooda nwoi si na iyi í jɔ̀ kù nɛ ɡbuɡbã nɔ kù nɛ aranfãani. Ntɔ ntɔ, wooda kù jɔ̀ nkãma kù kɔ̃ mam mam.
<range>
Ilaaɔ̃ í jilɔɔ woo wee bɛi Mɛɛkizedɛki nɔ í ɡbasi ideu. Inɛ ihɔ̃ ŋa à jɛ woo wee ŋa, kù jɛ do kuɡbasii Ilaaɔ̃.
Amma do kuɡbasii Aɔ̃ Lafɛ̃ɛ í ce Jesu woo wee í ni, Amu Aɔ̃ Lafɛ̃ɛ ǹ ɡbasi ideu. N kaa n nɔ n dede si idem má. Aa jɛ woo wee do ajɔ fei.
Bɛɛbɛi Jesu í jɛ nwa bɛi akaasii akabuu iyi í sĩa í re wa.
Tenɡi bii idei Jesu do idei woo wee ŋau í nya ikã wee. Woo wee ŋau à kpɔ si na iyi í jɔ̀ amanɛ ŋai iyi à ya na à ku, nɔ icɛ nŋa ku leekĩ.
Amma Jesu njɛ í wɛɛi do ajɔ fei, ŋɔi í jɔ̀ inɛ mmu ɡɔ kaa sãsi aɡbɛɛ ajɔ kãma.
Na nŋu á yɔkɔ ku faaba inɛ ŋa iyi à waa sɛkɛɛ si Ilaaɔ̃ do saabuɛ mam mam, domi í wɛɛi hee do ajɔ fei ku maa tɔɔ Ilaaɔ̃ na iri nŋa.
Na nŋu, Jesu í jɛ woo wee nla iyi à nɛ bukaataɛ. Kuwɛɛi nŋu do ti ilu dulum ŋa kù jɛ dimi akã. Í má, kù ce dulum ajɔ kãma nɔ riisi kãma kù wa siɛ. À soo í nɛ hee lelei Ilaaɔ̃.
Kù yɛ bɛi woo wee nla iyi ihɔ̃ ŋa, aŋa iyi à nɛ bukaatai kuwee ajɔ fei, sinte na irii dulum dii aŋa taka nŋa, si anyiɛ ti inɛ ŋa iyi à ɡbe. Inɛ nŋu í ce kuwee akã iyi í to hee do ajɔ fei si waati iyi nŋu takaɛ í na araɛ.
Woo wee nla ŋa iyi à waa ce icɛ bɛi woodai Moizi í jilɛ, a kù kɔ̃. Amma woo wee nla iyi Ilaaɔ̃ í jilɛ do idei kuɡbasiɛ iyi í fɔ si anyii woodau, nŋui í jɛ Amaɛ iyi í kɔ̃ hee do ajɔ fei.
Nsɛi, irii ideu wee. Awa à nɛ woo wee nla dimi bɛɛbɛ, inɛ iyi wa buba lele si awɔ njɛi kitãi bommai Ilaaɔ̃ ilu ɡbuɡbã fei.
Wa ce icɛi woo wee nlau si inɔ kumái bi ku wai Aɔ̃ Lafɛ̃ɛ takaɛ, iyi Aɔ̃ Lafɛ̃ɛ í ce, kù jɛ amanɛ.
À jilɛ woo wee nla baa yooma fei ku cea Ilaaɔ̃ amua do kuwee ŋa. Na nŋu, í ɡbe woo wee nla nwa kú nɛ nɡɔɡɔ iyi á ceò kuwee.
Bii í jɛ í wa si andunya kaa jɛ woo wee, domi woo wee ŋa à wɛɛ iyi à waa ce kuwee si bɛi woodai Moizi wa fɔ.
Woo wee ŋau à waa sìsì icɛi lele. Icɛ nŋa í jɔ icɛi kuwee ntɔ iyi wa ce leleu. Bɛɛbɛ mɔi, waati iyi Moizi í tã sɔɔlu ku ce ilei acɔ, Ilaaɔ̃ í sɔ̃ɔ í ni, jɔ̀ i coo mam mam ku yɛ bɛi ǹ nyisiɛ si antai iri kutau.
Do yaase bɛi icɛi Jesu í reò tu ŋa, bɛɛbɛi akabuu iyi í teese si ɡãmɛi Ilaaɔ̃ do amanɛ ŋa í nɛ bɛɛrɛ í re. Akabuuu, kuwã iyi í re do bɛɛrɛui í jɛ icuɛ.
Bii akabuu sinteu í kɔ̃, kaa nɛ a kpaasiɛ má.
Amma Ilaaɔ̃ í yɛ taalei inɛɛ ŋa waati iyi í ni, Amu Aɔ̃ Lafɛ̃ɛ ǹ ni, ajɔ wa naa iyi an dĩ akabuu titɔ̃ do dimii inɛi Izirɛli do inɛi Zuda ŋa.
Kaa yɛ bɛi iyi ǹ dĩ do bala nŋa ŋa, Ajɔ iyi ǹ mu awɔ nŋa ǹ fitaò ŋa hai ilɛi Ezibiti. A kù leekĩ do akabuu iyi ǹ dĩ do aŋa. Na nŋu, ǹ ce si ŋa atafii. Ideu bɛi, amu Aɔ̃ Lafɛ̃ɛ ǹ fɔ.
Nɔ ǹ ni má, akabuum wee, iyi an dĩ do dimii inɛi Izirɛli ŋa si anyii ajɔ nŋu. An dasi woodam si lasabu nŋa. An kɔɔ si idɔ nŋa. An jɛ Aɔ̃ Lafɛ̃ɛ nŋa nɔ aa jɛ inɛm ŋa.
Inɛ kãma nŋa kaa kɔ́ inɛi iluɛ si cio má walakɔ kpaasiɛ ku ba ku màm, Domi aŋa fei aa màm hai ama keeke hee ku bɔ inɛ nɡbo.
An kpa idei kuce laalɔ nŋa. N kaa n ye ɡiɡii dulum du ŋa má.
Idei akabuu titɔ̃ iyi Ilaaɔ̃ wa fɔui í jɔ̀ ti takou kù nɛ aranfãani má. Wee mii iyi wa ɡbo wa fei, wa bɔ ku kpa irii.
Si waatii akabuu sinteu wooda í wɛɛ si ɡãmɛi kutɔɔ, nɔ ile bi kuwai Ilaaɔ̃ mɔ í wɛɛ si andunya.
Ntɔi à ɡũ ilei acɔ. Inɔ sinteui à ya kpe ile kumá. Bɛi fitila í wa do taabu do pɛ̃ɛ iyi à jilɛa Ilaaɔ̃.
Do wajui acɔ minjisiau inɔ mmuɛ ɡɔ í wa bɛ má iyi à ya kpe ile iyi í re do kumá.
Bɛi bi kuwee iyi à ce do wura í wa, si antaɛi à ya jo tulare. Bɛ mɔi kpakoi akabuui Ilaaɔ̃ í wa iyi à bii do wura. Si inɔ kpakoui, cakai wura í wa, bii à dasi mana . Nɔ si inɔ kpakou mɔi ɡoloi Arɔ̃ɔ iyi Ilaaɔ̃ í jɔ̀ í da koko wo í wa, do kuta ku munɡa anu si bii à kɔ wooda.
Si antai kpakoui amaleka ilu amboe ŋau à wa. Wurai à yɔ à ceò amaleka ŋau. À jɔ̀ ikpa nŋa í fũ í bii tenɡi bii à ya nikã njɛi kuwee na dulum. Amma a kaa ka yɔkɔ ka sisi idei mii ŋau ihɛ̃ fei nsɛi.
Do yaase bɛɛbɛi à jilɛ fei ndɛɛ nɔ woo wee ŋa à ya lɔ inɔ sinteui ajɔ fei a maa ce icɛi kutɔɔ nŋa.
Amma woo wee nlau nŋu akãi í ya lɔ inɔ minjisiau adɔ̃ do adɔ̃ ɡbakã akã do njɛi mɛɛmu iyi í ya ceaò Ilaaɔ̃ kuweeu na dulum dii nŋu takaɛ do iyi inɛ ŋa à ce si kumà hai mà nŋa.
Bɛɛbɛi Hundei Ilaaɔ̃ wa nyisi wa iyi kpãa iyi wa bɔ inɔ ntɔ iyi í re do kumáu a kù cũu titã waati iyi ile sinteu í wɛɛ.
Iyi bɛi í jɛ nwa yaasei mii iyi wa ce nsɛiu ihɛ̃, domi wa nyisi wa iyi amua ŋa do mɛɛmu ŋa iyi à ya ceaò Ilaaɔ̃ kuwee ŋau kù to ku jɔ̀ idɔi inɛ iyi wa coou kú má mam mam.
Mii ŋau bɛ fei wa fɔ idei kujɛ do kumɔ do ara ku wiɛ dimi ikã ikã. Woodai ara nŋu akãi iyi Ilaaɔ̃ í jilɛ hee titɔ̃ɛ ku maa naa.
Amma waati iyi Kirisi í naa, í jɛ woo wee nla iyi í naaò mii jiidai ala wa nnyi. Nŋui í lɔ ile ɡɔ iyi í la í re nɔ í sĩa í re. Kù jɛ amanɛ ŋai à coo, waatɔ kù wa si andunya iyi à taka.
Kirisi njɛ í lɔ inɔ iyi í re do kumáui ɡbakã akã hee do ajɔ fei, nɔ kù jɛ do njɛi iwo ŋa walakɔ ti ama kɛtɛ ŋa. Njɛi nŋu takaɛi í lɔò. Bɛɛbɛi í jɔ̀ à baò faaba iyi ci ya tã.
Inɛ ŋa iyi a kù má à ya fãsi ŋa njɛi iwo ŋai do ti kɛtɛ kombo ŋa do irurui kɛtɛ ŋa iyi à jo, ara nŋa ku bɛi ku má.
Bii bɛɛbɛi, bɛirei aranfãanii njɛi Kirisi á to. Do saabui Hundei Ilaaɔ̃ iyi kaa kui í naò Ilaaɔ̃ araɛ bɛi kuwee iyi kù nɛ aɡbɛ. Njɛɛi á jɔ̀ idɔ nwa ku má hai si icɛ nfe nfe ku ce ku ba ka yɔkɔ ka tɔɔ Ilaaɔ̃, nŋu iyi í jɛ icui kuwɛɛ.
Na ŋɔi í jɔ̀ Kirisi í jɛ woo teese kpãa ku ba Ilaaɔ̃ ku dĩ akabuu titɔ̃ do amanɛ ŋa nɔ inɛ ŋa iyi Ilaaɔ̃ í kpe a jɛ tubu iyi ci ya tã iyi í ce nŋa kuwãɛu. Aa yɔkɔ a jɛ tubuui na iku iyi Kirisi í ku, ku yaò inɛ ŋa hai si kurara nŋa iyi à ce si waatii akabuu nwou.
Akabuu dimi bɛɛbɛ iyi í jɛ ti tubu ku kpɛ̃, ku bɛi ku ce icɛ tilasi í ɡbe inɛ iyi í ce akabuuu ku ku titã.
Ntɔi, a kaa ceò akabuui tubu ku kpɛ̃ icɛ bii kù jɛ inɛ iyi í ce akabuuu takaɛ í ku, domi bii í wɛɛ si hunde akabuuu kaa nɛ ɡbuɡbã ku ce icɛ.
Na ŋɔi í ce baa akabuu sinteu, do njɛi à dũu.
Sinte Moizi í sisia inɛ fei wooda baa yooma fei si bɛi Ilaaɔ̃ í jilɔɔ. Si anyii nŋu, nɔ í so njɛi ama kɛtɛ ŋa do ti iwo ŋa do inyi, nɔ í so ikũ nkpa do amaawɔi jĩi ndii isɔpu, í dasi njɛu nɔ í fãsi tiai woodau do inɛ fei.
Nɔ í ni, iyi ihɛ̃i í jɛ njɛ iyi wa mua akabuu iyi Ilaaɔ̃ í dĩ do iŋɛu ɡbuɡbã.
Nɔ í so njɛu má í fãsi ilei acɔu do mii ŋa iyi à ya ceò kuweeu fei.
Si idei wooda njɛi í ya jɔ̀ mii nkpɔ ku má. Bii njɛ kù nikã Ilaaɔ̃ kaa kpa dulum dii inɛ kãma.
Mii ndii andunya ŋau ihɛ̃i iyi à jɔ mii ndii lele ŋau à má do kuwee dimi bɛɛbɛ. Amma mii ndii lele ŋa taka nŋa à nɛ bukaatai kuwee iyi í re do bɛɛrɛ.
À mà sãa sãa iyi Kirisi kù lɔ ile kumá iyi amanɛ ŋa à ce. Kù lɔ ile iyi í jɔ bi ku wa ntɔ ntɔi Ilaaɔ̃u, amma í lɔi hee lele takaɛ nɔ nsɛi wa leekĩ si wajui Ilaaɔ̃ na iri nwa.
Si bɛi í lɔ bɛ, kù jɛ á ni í nɛ bukaatai koo ce kuweei araɛ tuuba nkpɔ nkpɔ. Woo wee nlau, inɛ nŋu í ya lɔi adɔ̃ do adɔ̃ si inɔ iyi í re do kumáu do njɛi mɛɛmu ɡɔ.
Bii í jɛ Kirisi í lɔ bɛ tuuba nkpɔ nkpɔ wo, á yɛ ijuukpã isɛ fɛɛfɛlo hai sintei andunya. Amma nsɛi, si waatii ankãanyiu ihɛ̃, í na araɛ bɛi kuwee ɡbakã akã iyi í to ku kpa idei dulum hee do ajɔ fei.
Si bɛi Ilaaɔ̃ í jilɛa inɛ fei ku ku ɡbakã akã ku bɛi ku kiitiɛ,
bɛɛbɛ mɔi Kirisi í na araɛ ɡbakã akã bɛi kuwee í soò dulum dii inɛ nkpɔ. Á nɔ ku na ku faata wa isɛ ɡbeejisia, kù jɛ ku naa ku so dulum dii inɛ ŋa má, amma ku ba faabai inɛ ŋa iyi à waa deɡbeɛ ŋau kú kɔ̃ mam mam nii.
Woodai Moizi idei mii ŋa iyi à jɔ mii jiida ŋa iyi aa na a naai wa fɔ, kù jɛ mii jiida ŋau taka nŋa. Na nŋu, inɛ ŋa iyi à waa sɛkɛɛ si Ilaaɔ̃ do kuwee ŋa iyi à ya maa ce dimi akã adɔ̃ do adɔ̃ hai nɛ kɔɔ, woodau bɛ kaa yɔkɔ ku jɔ̀ a kɔ̃ mam mam.
Bii í jɛ yaasei Ilaaɔ̃ ku tɔɔ bɛɛbɛi á jɔ̀ inɛ ŋau a má wo, idɔ nŋa kaa yɛ taale nŋa nɔ a kaa nɛ bukaatai a maa ce kuwee má.
Amma kuweeu, í jɛ mii ɡɔ iyi í ya ye inɛ ŋa ɡiɡii dulum du ŋa adɔ̃ do adɔ̃.
Ntɔ ntɔ, njɛi kɛtɛ do ti iwo ŋau kaa yɔkɔ ku kpa idei dulum.
Na nŋu, waati iyi Kirisi í bi ku naa si andunya í sɔ̃ Ilaaɔ̃ í ni, Kù jɛ kuwee walakɔ amua ŋai ì bi. Na ŋɔi í jɔ̀ ì ceem ara.
Kù jɛ kuwee ŋa iyi à ya jo si ina fei sãa sãa Walakɔ kuwee iyi à ya ce na dulum dii inɛ ŋai á dɔ̃ɛ si.
Si anyii nŋu nɔ ǹ ni, amu wee Ilaaɔ̃. Ǹ wa n naai n na n ce idɔɔbiɛ Si bɛi à kɔ idem si tiai wooda.
Sinte titã Kirisi í ni, kù jɛ kuwee walakɔ amua ŋai ì bi. Kù nɔ kù jɛ kuwee ŋa iyi à ya jo si ina fei sãa sãa walakɔ iyi à ya ce na dulum nii á dɔ̃ɛ si. Do nŋu fei kuwee ŋa iyi wa fãau à waa cooi si bɛi wooda í jilɔɔ.
Si anyii nŋu í ni, amu wee ǹ wa n naai n na n ce idɔɔbiɛ. Si bɛɛbɛi ì kpa irii kutɔɔ nwou nɔ ì kpaasiɛ do mmuɛ.
Si bɛi Jesu Kirisi í ce idɔɔbii Ilaaɔ̃, na ŋɔi í jɔ̀ aa ka yɔkɔ ka má hai si dulum du wa ŋa na saabui kuweei araɛ iyi í ce ɡbakã akã hee do ajɔ fei.
Woo wee fei í ya maa ce icɛɛi ajɔ baa yooma fei. Nɔ tuuba nkpɔ nkpɔ kuwee akãu bɛi í ya maa ce nɔ kaa yɔkɔ ku kpa idei dulum.
Amma kuwee akãi Kirisi í ce na irii dulum. Si anyii nŋu, í koo í buba si awɔ njɛi Ilaaɔ̃ hee do ajɔ fei,
wa deɡbe ajɔ iyi Ilaaɔ̃ á ce mbɛɛɛ ŋa bi ku lesi isɛɛ.
Á yɔkɔ ku maa bubaɛ si na iyi í jɔ̀ amua akãui í jɔ̀ inɛ ŋa iyi Ilaaɔ̃ í ce inɛɛ ŋa à má mam mam hee do ajɔ fei.
Hundei Ilaaɔ̃ mɔ wa jɛ nwa sɛɛdai ideu. Sinte titã í ni,
Aɔ̃ Lafɛ̃ɛ í ni, akabuu iyi an dĩ do aŋa si anyii ajɔ nŋu wee. An dasi woodam si idɔ nŋa. An kɔɔ si lasabu nŋa.
Nɔ í ni má, N kaa n ye ɡiɡii dulum du ŋa Do wooda ku kua nŋa má.
Debɛi, bii à kpa idei dulum, kù nɛ a ce kuwee ɡɔ na iriɛ má.
Na nŋu, iŋɛ inɛm ŋa, aa ka yɔkɔ ka lɔ si inɔ iyi í re do kumáu do idɔ ku buba na saabui njɛi Jesu.
Ridoo iyi wa ɡanji inɛ ŋa a lɔ inɔ iyi í re do kumáu í ɡa si waati iyi Jesu í na araɛ. Bɛɛbɛi í nya nwaò kpãa titɔ̃ iyi í jɛ ti kuwɛɛ.
Nɔ à nɛ woo wee nla iyi í jɛ inɛ nɡboi kpasɛ̃i Ilaaɔ̃.
Na nŋu, ka sɛkɛɛ si Ilaaɔ̃ do idɔ hai nɛ muafiti do naanɛ ku dasi hai nɛ sika, do idɔ kumá iyi kù waa yɛ taale nwa do ara iyi à wɛ do inyi iyi í má.
Ka jɔ̀ ka leekĩ dim dim si kpãa ku cɔ iyi à waa jɛ sɛɛdaɛu ihɛ̃, domi Ilaaɔ̃, nŋu iyi í ce kuwã í jɛ ilu naanɛ.
Ka ce laakaii njɛ ku ba ka ya mua njɛ ɡbuɡbã iyi á jɔ̀ ka bi inɛ ŋa nɔ ka maa ce icɛ jiida.
Ka maà ti ka jɔ̀ idei kutɔtɔɔ nwa, si bɛi inɛ ɡɔ ŋa à ya maa ce. Amma ka mua njɛ ɡbuɡbã. Bɛi ì yɛ ajɔi Lafɛ̃ɛ wa maai wa fei, bɛɛbɛ mɔi aa ya maa muaò njɛ ɡbuɡbã ŋa.
Awa iyi à mà ntɔ tã, bii à waa mɔsi dulum ku ce, kuwee ɡɔ kù wɛɛ ma iyi á kpa idei dulum,
í ɡbe ka wɛɛò njo ka maa deɡbe kiitii Ilaaɔ̃ do ina nla iyi á ce nfei mbɛɛɛ ŋa.
Inɛ baa yooma iyi í kua woodai Moizi fei, bii amanɛ minji mɛɛta í jɛ sɛɛdaɛ à ya kpaai, a ci ya ce araareɛ.
Debɛi, inɛ iyi wa donda Amai Ilaaɔ̃ wa cɔ njɛɛ nfe, njɛ si bii Ilaaɔ̃ í dĩ akabuuɛ iyi á jɔ̀ lafɛ̃ɛ ku má, nɔ wa bu Hundei Ilaaɔ̃ iyi wa nyisi wa didɔ̃u, i cɔ zaka bɛi mii iyi á na ku ba lafɛ̃ɛ si ajɔi kiitiu á to.
Ntɔ ntɔ, awa à mà inɛ iyi í fɔ í ni, amui an sãa inɛ laalɔ iyi í ce, amui an kpã woo ce laalɔ iju. Nɔ í ni má, amu Aɔ̃ Lafɛ̃ɛ an kiiti inɛm ŋa.
Ideu í to njo nla nla bii amanɛ í dasi awɔi Ilaaɔ̃, nŋu iyi í wɛɛ.
I ye ɡiɡi mii iyi í tako í ba ŋɛ wo ŋa si waati iyi ì yɛ inya kumái Ilaaɔ̃ ŋa, ì ba ijuukpã ŋa ntɔ ntɔ amma ì leekĩ si dim dim ŋa.
Waati ɡɔ ŋa à ya maa bu ŋɛ nɔ à kpã ŋɛ iju si bantuma, nɔ si waati ɡɔ ŋa mɔ ì ya maa mua inɛ ɡɔ ŋa iyi à waa yɛ dimii wahalau bɛ ɡbuɡbã ŋa.
Ntɔi, ì ce araarei inɛi piisɔ̃ɔ ŋa. Iyi inɛ ŋa à nɔ à ɡba mii ndu ŋɛ ŋa ì jɛ ŋai do inɔ didɔ̃, domi ì mà ŋa iyi ì nɛ amani iyi í re do bɛɛrɛ iyi í ya maa wɛɛ do ajɔ fei.
Na nŋu, i maà fũsi idɔ ku buba nŋɛ awɔ, domi ribaɛ í la.
Do ntɔ, í ɡbe i temua ŋa ku ba bii ì ce idɔɔbii Ilaaɔ̃ ì tã ŋa, i ba mii iyi í ce nŋɛ kuwãɛ.
Ntɔi, si bɛi kukɔi idei Ilaaɔ̃ wa fɔ í ni, Waati í ɡbe keeke, kekeeke mɔm. Nɔ inɛ iyi í nɛ ku naa á naa, kaa kpɛ.
Nɔ inɛm iyi í jɛ dee dee, á maa wɛɛ do saabui naanɛ ku dasi. Amma bii í nyi do anyi, inɔm kaa dɔ̃ do nŋu má.
Awa a kù jɛ inɛ ŋa iyi aa nyi do anyi a koo a ce nfe. Amma à dasi naanɛ nɔ à wa si kpãai faaba.
Inɛ iyi í dasi Jesu naanɛ í mà kam kam mii iyi nŋu wa cɔ kpãaɛu nŋu á baa. Í nɔ í mà mii iyi a kù yɛ do iju í wɛɛi do ntɔ.
Naanɛ ku dasi dimi bɛɛbɛi inɛi tako ŋa à nɛ, ŋɔi í jɔ̀ kuwɛɛ nŋa í sĩaa Ilaaɔ̃ si.
Na naanɛ ku dasii, à mà iyi Ilaaɔ̃i í taka andunya do ideɛ. Bɛɛbɛi í taka mii iyi à waa yɛ hai si mii iyi a kù waa yɛ.
Na naanɛ ku dasii, Abɛli í cea Ilaaɔ̃ kuwee iyi í nɛ bɛɛrɛ í re ti Kaɛ̃ɛ. Na saabui naanɛ ku dasiɛi Ilaaɔ̃ takaɛ í jɛsi amuaɛ nɔ í kpoo inɛ dee dee. Na naanɛ ku dasiui Abɛli wa ba wa ide ku fɔ hee nsɛi baa do iyi í ku fei.
Na naanɛ ku dasii Enɔku kù kú, Ilaaɔ̃ í soo kú wa bi tɛɛ, nɔ inɛ ɡɔ kù yɔɔ do iju má. Waati iyi í wa si andunya, à ya maa jɛ sɛɛdaɛ iyi kookoosuɛ í dɔ̃a Ilaaɔ̃ si.
Nɔ wee inɛ ɡɔ kù wɛɛ iyi kookoosuɛ á dɔ̃a Ilaaɔ̃ si bii kù jɛ do naanɛ ku dasi. Ntɔi, inɛ iyi wa sɛkɛɛ si Ilaaɔ̃ í nɛ ku dasi naanɛ iyi Ilaaɔ̃ í wɛɛ nɔ inɛ ŋa iyi à waa dɛdɛɛ í ya sã nŋa ribaɛ.
Na naanɛ ku dasii, Nowee í ɡbɔ idei Ilaaɔ̃ waati iyi í ni ku ce laakai si mii iyi á na ku naa iyi kù yɛ titã. Í jirima idei Ilaaɔ̃ nɔ í ɡbe akɔi inyiu si bii nŋu do inɛi kpasɛ̃ɛ ŋa fei aa ba faaba. Na naanɛ ku dasiɛi í yɛò taalei inɛi andunya ŋa nɔ Ilaaɔ̃ í ni í jɛ amanɛ dee dee.
Na naanɛ ku dasii, Aburahamu í jɛ́ò kukpei Ilaaɔ̃ nɔ í dasi kpãa wa nɛ ikpa ilɛ ɡɔ iyi Ilaaɔ̃ á náa bɛi tubu. Í dasi kpãa wa koo baa do iyi kù mà bii wa bɔ.
Na naanɛ ku dasii í koo í buba si ilɛu bɛi isɛ mmu, si ilɛ iyi Ilaaɔ̃ í ceaa kuwãɛ. Si ilei acɔ ŋa mɔm nii í wa. Bɛɛbɛi mɔi Izaaki do Zakɔbu à ce si anyiɛ, aŋa iyi Ilaaɔ̃ í cea kuwã akãu.
Aburahamu í ce bɛɛbɛi wa deɡbeò ilu nla iyi icuɛ í nɛ ɡbuɡbãu. Iluu, Ilaaɔ̃i í jilɛ yaase bɛi á yɛ, nŋui á nɔ ku maa.
Na saabui naanɛ ku dasii, Sara takaɛ í ba ɡbuɡbã í bíò ama baa do iyi waatiɛ í lɔ. Í mà iyi Ilaaɔ̃, nŋu iyi í ce kuwã, í jɛ ilu naanɛ.
Bɛɛbɛ mɔi inɛmɔkɔ akãu bɛ, nŋu iyi í maai iku, tɔkuɛ ŋa à na à kpɔ bɛi andaiyai lele ŋa do bɛi sãai ido iyi inɛ ɡɔ kaa yɔkɔ ku ka ku mà jiaɛ.
Si naanɛ ku dasii inɛ ŋau bɛ fei à ku. A kù ba mii iyi Ilaaɔ̃ í ce nŋa kuwãɛu, amma à yɔɔi hai jĩijĩ à coo cenkã. À fɔ iyi aŋa à jɛ inɛ njoo ŋa do hai nɛ ide ŋa si andunyau ihɛ̃.
Inɛ ŋa iyi à waa fɔ bɛɛbɛ, à waa nyisi mam mam iyi aŋa à waa dɛ ilɛ iyi á jɛ tu ŋai.
Bii í jɛ à waa ce bɛɡɛi ide nŋa iyi à jɔ̀ wa wo, aa ba kpãa a sinda a nyi.
Amma nsɛi à waa dɛ ide iyi í sĩa í re, waatɔ ide iyi í wa lele. Na ŋɔi í ce anyɔ kù waa mu Ilaaɔ̃ a kpoo Lafɛ̃ɛ nŋa domi í ce nŋa sɔɔlui ilu ɡɔ.
Na naanɛ ku dasii, Aburahamu í jɛsi ku ceò Izaaki kuwee si waati iyi Ilaaɔ̃ wa cɔ laakaiɛ. Nŋu iyi Ilaaɔ̃ í cea kuwãu, í tã sɔɔlu ku ceò ama akãɛu kuwee.
Nŋui Ilaaɔ̃ í sɔ̃ wo í ni, hai bi Izaakii dimiɛ á fita.
Ì mà iyi Ilaaɔ̃ í nɛ ɡbuɡbã ku jĩ inɛ baa hai si balɛ. Do ntɔ aa ka yɔkɔ ka ni í yɛi bɛi Ilaaɔ̃ í jũu hai si balɛ.
Na naanɛ ku dasii, Izaaki í weea Zakɔbu do Esau, í sɔ̃ ŋa mii iyi á na ku ce.
Na naanɛ ku dasii, Zakɔbu, waati iyi í maai iku, í weea amai Zozɛfu ŋa akã akã, nɔ í lɔ́kɔ̀ si ɡolo í tɔɔò Ilaaɔ̃.
Na naanɛ ku dasii, Zozɛfu mɔ, waati iyi í maai iku, í fɔ idei kufitai inɛi Izirɛli ŋa hai ilɛi Ezibiti do bɛi aa cea kũkũi nŋu ŋa.
Si waati iyi à bí Moizi, na naanɛ ku dasii baaɛ ŋa a kù ce njoi a kua woodai ilaaluu nɔ à sinɡaɛ zakai cukpa mɛɛta, domi à yɛ í jɛ ama ku sĩa.
Na naanɛ ku dasii, Moizi í kɔ a kpe nŋu amai ama inaaboi Faraɔ̃ waati iyi í na í la.
Í ɡbasi a kpã nŋu iju do inɛi Ilaaɔ̃ ŋa ajɔ do iyi nŋu á maa wɛɛò inɔ didɔ̃ si faayii dulum iyi kaa kpɛ.
Í ɡbasi a yaako nŋu bɛi aa na a yaako Kirisi. Wa lasabu iyi dimii yaako bɛɛbɛ ku yɛ í nɛ bɛɛrɛ í re amanii Ezibiti, domi amanii alai wa lele.
Na naanɛ ku dasii Moizi í fita hai ilɛi Ezibiti, kù ce njoi idɔɔkɔ̃i ilaaluu. Í leekiĩ dim dim bɛi mii iyi í yɛ inɛ iyi a ci ya yɛ.
Na naanɛ ku dasii í jɔ̀ à jɛ jinɡaui Iku ku kua. Nɔ í jɔ̀ à fãsi njɛi anɡudã ŋa si andɛ koofa ŋa ku ba amaleka iyi á kpa ama yemma ŋa ku maà lu amai Izirɛli ŋa.
Na naanɛ ku dasii, inɛi Izirɛli ŋa à kua Tenku Nkpau si ilɛ nɡbɛ. Amma waati iyi inɛi Ezibiti ŋa à bi a ce bɛɛbɛ, inyi í jɛ ŋa.
Na naanɛ ku dasii, bindii Zeriko í cuku waati iyi inɛi Izirɛli ŋa à kaako iluu ajɔ mɛɛje.
Na naanɛ ku dasii, Rahabu abo à ta icuu kù ku do inɛ ŋa iyi a kù jirima Ilaaɔ̃ ajɔ, si na iyi í jɔ̀ í ɡba woo bɛ ŋau do inɔ akã.
Mii an fɔ má. Waati kù waa tom hee n ce faajii Zedeɔ̃ do ti Baraki do Samsɔ̃ɔ do Zɛfutee do Davidi do Samuɛli do walii ŋau.
Na naanɛ ku dasii à jɛ amanlu ŋau iɡũ, à ce iyi í jɛ dee dee, nɔ à ba à ɡba mii iyi Ilaaɔ̃ í ce nŋa kuwãɛ. À dĩ ɡɛlɛi muusu nla ŋa,
à kpa ɡbuɡbãi ina nla, à ba à fita hai si awɔi inɛ ŋa iyi à waa dɛ a kpa ŋa do taakuba. À kua ɡbuɡbã wo, amma à na à ba ɡbuɡbã má. À waa ce njo nŋa si iɡũ, à jɛ dimi mmu ŋa iɡũ.
Na naanɛ ku dasii, inaabo ɡɔ ŋa à ba inɛ nŋa ŋa à jĩ wa hai iku. Inɛ ɡɔ ŋa mɔ, baa do iyi à kpã ŋa iju hee à ku, a kù dɛ aŋa a fita si, domi a waa bi aŋa a na a koo a ba kuwɛɛ iyi í jɛ jiida í re.
À yaako inɛ ɡɔ ŋa mɔ nɔ à tɛ nŋa kpɔtɔɔ. À dĩ inɛ ɡɔ ŋa do sesee à dasi ŋa piisɔ̃ɔ.
Gɔɡɔ ŋa à ta ŋa kuta à kpa ŋa, inɛ ɡɔ ŋa mɔ à bu ŋa kiti minji, ɡɔɡɔ ŋa mɔ à kpa ŋa do taakuba. Inɛ ɡɔ ŋa mɔ à dĩ batai anɡudã do batai iwo à waa dabiiò. A kù nɛ nkãma, à kpã ŋa iju, à wahala ŋa,
a kù jɔò andunya. À ya maa dabii si ɡbabua do si antai iri kuta ŋa. À wa si isai kuta ŋa do isai ilɛ ŋa.
Inɛ ŋau fei, à jɛ nŋa sɛɛda jiida na naanɛ ku dasi nŋa. Do nŋu fei, a kù ba kuwã iyi Ilaaɔ̃ í ceu.
Ntɔi, si bɛi Ilaaɔ̃ í jilɛ nwa mii iyi í nɛ bɛɛrɛ í re, kù bi inɛ ŋau a kɔ̃ dee dee iyi kù jɛ do awa ajɔ.
Na nŋu, si na iyi í jɔ̀ woo jɛ sɛɛda nkpɔu bɛ wa kaako wa, awa mɔ ka nyɔ mii iyi wa bitandi wa si kuwɛɛ nwa do dulum iyi ci ya kpɛtɛ ku má si wa dim dim. Nɔ ka temua si kpãai kuwɛɛ iyi wa deɡbe wa bɛi woo sɛi í ya temua si areɛ.
Ka dasi laakai nwa fei si Jesu. Hai bi tɛɛi naanɛ ku dasi nwa wa naa, nŋu mɔi í nɔ wa kɔ̃ɔ. Í jɔ̀ à kpaa si jĩi ku ɡaau, kù cɔ anyɔi dimii ikuu domi wa cɔ kpãai inɔ didɔ̃ iyi à jilɛaa. Nsɛi, wa buba si awɔ njɛi kitãi bommai Ilaaɔ̃.
I jɔ̀ i lasabu si mii iyi Jesu í ce, si bɛi í temua do mbɛɛtɛ nlau hee í jɔ̀ ilu dulum ŋa à kpaa. I mu ideu ŋa ku ba i maà kua ɡbuɡbã ŋa, nɔ i maà mɔnɡɔ munya ŋa.
Iŋɛ, si kujabu nŋɛ do dulum, i kù jabu i kù to hee si iku titã ŋa,
nɔ ì ɡbɛjɛ idei ɡbuɡbã iyi à mu nŋɛ waati iyi à kɔ à ni, Amam, bii Aɔ̃ Lafɛ̃ɛ wa kpãɛ iju, ikɔi wa naɛ, maà ce si atafii. Inɔɛ ku maà fɔ bii wa fɔ siɛ ide,
Domi inɛ iyi Aɔ̃ Lafɛ̃ɛ í bi, nŋui í ya kpã iju, Nɔ ku cã inɛ ŋa iyi í doo si amaɛ ŋa fei.
Na nŋu, i temua do ijuukpã nŋɛ domi Ilaaɔ̃ wa ce nŋɛi bɛi amaɛ ŋa. Ama yoomai í wɛɛ iyi baaɛ ci ya kpãa iju.
Bii a kù kpã ŋɛ iju bɛi amu ŋa iyi à ɡbe, debɛi i kù jɛ amai Baaba ŋa, iŋɛ ama seeɡe ŋai.
Baa nwa ŋa iyi à wa ilɛ ihɛ̃ à ya kpã wa iju à ya ka nɔ ka jirima ŋa. Bii bɛɛbɛi, bɛirei iri ilɛ ku sũa Baa nwa iyi í wa leleu í nɛ ku to ku ba ka nɛ kuwɛɛ.
Baa nwa ŋa à ya kpã wa iju si waati keeke si bɛi í sĩa nŋa. Amma Ilaaɔ̃ í ya kpã wa iju na aranfãani nwa ku ba ka nɛ ikpɛ̃ si kumáɛ.
Ntɔi, bii à waa kpã wa iju, inɔ ku fɔi í ya jɛ nwa titã, ci ya jɛ inɔ didɔ̃. Amma si anyii nŋu, inɛ ŋa iyi à ba ijuukpãu nɔ à kpaasi, à ya jɛ dee dee nɔ a jɛ kuwɛɛ nŋa si laakai ku sũ.
Na nŋu, iŋɛ iyi ì waa mɔnɡɔ temua, i wu awɔ nŋɛ lele, nɔ iluɡũ nŋɛ ŋa iyi à ɡbɛɛji ŋau i mu nŋa ɡbuɡbã ŋa.
Nɔ i cea isɛ nŋɛ ŋa kpãa iyi í munɡa anu ŋa ku ba ilu kutɛ bɔ̃ɔ ŋa a maà tambɔ kutɛ nŋa ŋau má, amma a ba iri.
I dɛ laakai ku sũ do inɛ fei nɔ i ce kuwɛɛ iyi í má ŋa domi inɛ ɡɔ kù wɛɛ iyi á yɛ Lafɛ̃ɛ bii kuwɛɛɛ kù má.
I ce laakai ŋa kãma nŋɛ ku maà na ku toa didɔ̃i Ilaaɔ̃ anyi, nɔ i maà jɛ ilu inɔ ku ro ŋa, domi inɔ ku rou á na ku la nɔ ku tosi inɛ nkpɔ bɛi icãi jĩi í ya yɔ.
I ce laakai ŋa ku ba inɛ ɡɔ ku maà ce sakara, nɔ inɛ ɡɔ ku maà na ku kɔ ku mà bɛɛrɛi mii jiida ŋa. Bɛɛbɛi Esau í ce waati iyi í so yemma ku jɛɛ í taa na ijɛ jɛɛ akã.
Si anyii nŋu, iŋɛ taka nŋɛ ì mà ŋa iyi í bi baa nŋu ku weea nŋu, amma í kɔaa domi kù ba kpãa ku kpaasi mii iyi í tako í ce baa do iyi wa dɛdɛɛ do cikãaju fei.
Iŋɛ, kù jɛ iri kuta ɡɔ iyi aa yɔkɔ a lui ì sɛkɛɛ si ŋa, bɛi inɛi Izirɛli ŋa à sɛkɛɛ si iri kutai Sinai. Si antai kutai Sinai ina nla nlai í wa bɛ do kudũi ijĩ do ilu kuku do fufu dabii,
do kãakãakĩ do ide ku fɔ nla nla. Iyi inɛi Izirɛli ŋau à ɡbɔ ide ku fɔu à tɔɔ suuru à ni ku maà ti ku ba aŋa ide ku fɔ má,
domi à waa ce njoi wooda iyi í ni, ilu hunde baa yooma iyi í lu iri kutau, baa bii mɛɛmui, aa taa kuta a kpaai.
Mii iyi à yɛ bɛ, í nɛ njo hee Moizi í fɔ í ni, njo í mum hee ǹ wa n yaya.
Amma iŋɛ, iri kutai Siɔ̃ɔi ì sɛkɛɛ si ŋa, bii ilui Ilaaɔ̃, nŋu iyi í wɛɛ í wa. Iluu, nŋui í jɛ Zeruzalɛmui lele, tenɡi bii amaleka ŋa à ya tɔtɔɔ nkpɔ nkpɔ do inɔ didɔ̃.
Ì sɛkɛɛ si inɛ ŋa iyi à kɔ iri nŋa lele ŋa, aŋa iyi à jɛ ama yemmai Ilaaɔ̃ ŋa. Ì sɛkɛɛ si Ilaaɔ̃ ŋa, nŋu iyi í jɛ woo kiitii inɛ fei, nɔ ì sɛkɛɛ si inɛ jiidai tako ŋa iyi Ilaaɔ̃ í jɔ̀ à kɔ̃ tã ŋa.
Ì sɛkɛɛ si Jesu do njɛɛ iyi í nikãu ŋa. Jesui í jɛ woo teese kpãa ku ba Ilaaɔ̃ ku dĩ akabuu titɔ̃ do amanɛ ŋa. Njɛɛui, wa ba wa ide ku fɔ, nɔ ideɛ í dɔ̃ ku ɡbɔ í re ti Abɛli.
Na nŋu, i ce laakai ŋa i maà kɔ ku ɡbɔ idei inɛ iyi wa ba ŋɛ ide ku fɔ ŋa. Moizi í ba inɛ ŋa ide ku fɔ si andunyau ihɛ̃ í ni a ce laakai, nɔ inɛ ŋa iyi à kɔ ku ɡbɔ ideɛu a kù fita si ijuukpã. To, awa mɔ iyi à waa ɡbɔ inɛ iyi wa fɔ ide wa hai lelei Aɔ̃, bɛirei aa ka ce ka fita si ijuukpã bii à waa toaa anyi.
Inɛ iyi ide ku fɔɛ í tako í jɔ̀ ilɛ í yayau, í fɔ má nsɛi í ni, an nyi n yaya ilɛ má ɡbakã akã amma kù jɛ ilɛ nŋu akã, hee do lele feii.
Iyi í ni, an nɔ n coo má ɡbakã akã, wa nyisi iyi mii iyi à taka á yaya ku lɔ ku ba mii iyi kaa yaya ku wɛɛ.
Na nŋu, ka saabu Ilaaɔ̃ domi à nɛ bomma iyi kaa yaya nɔ ka tɔɔɛ si bɛi í bi, ka mà bɛɛrɛɛ nɔ ka jirimaɛ.
Ntɔi, Aɔ̃ Lafɛ̃ɛ nwa í yɛi bɛi ina iyi í ya ce nfei mii ŋa.
I ya temua si kpaasi woo dasi naanɛ ŋa ku bi.
I ye ɡiɡi iyi í sĩa i ya yaaɛ inɛ njoo ŋa, domi inɛ ŋa iyi à waa ce bɛɛbɛ, ɡɔɡɔ nŋa ŋa à yaaɛ amaleka ŋa a kù mà.
Nɔ i ya ye ɡiɡii inɛi piisɔ̃ɔ ŋa bɛi mii iyi à mu iŋɛ mɔ piisɔ̃ɔ ŋa. I ye ɡiɡii inɛ ŋa iyi à waa yɛ ijuukpã bɛi mii iyi iŋɛ taka nŋɛ í yɛ ijuukpã ŋa.
I jɔ̀ mɔkɔ do abo baa yooma fei ku mà bɛɛrɛi abɔdɔ̃ nɔ a leekĩò njɛ dim dim domi Ilaaɔ̃ á kiiti inɛ ŋa iyi à waa sũò njɛ hai ce abɔdɔ̃ do inɛ ŋa iyi à waa ce sakara.
I maà ti i jɔ̀ kubii fia ku mu ŋɛ. I jɔ̀ iyi ì nɛ ku ce nŋɛ zaka, domi Ilaaɔ̃ í ni, n kaa n jɔ̀ɛ pai, n kaa n nɔ n fũ siɛ awɔ baa ajɔ ɡɔ.
Na nŋu, aa ka yɔkɔ ka cã ɡɛndɛ ka ni, Aɔ̃ Lafɛ̃ɛ í jɛ inɛ iyi á sobim. Njo kù waa mum. Mii amanɛ á yɔkɔ ku ceem.
I ye ɡiɡii woo cuai tako nŋɛ ŋa, inɛ ŋa iyi à tako à sisi nŋɛ idei Ilaaɔ̃. I lasabuò aranfãani iyi kuwɛɛ nŋa í naaò wa, nɔ iŋɛ mɔ i sisi naanɛ ku dasi nŋa ŋa.
Jesu Kirisi ci ya kpaasi hai ana do nnyi hee do ajɔ fei.
I maà ti i jɔ̀ a fa ŋɛ si kukɔsi ikã ikã, domi í sĩa idɔ nwa ku maa leekĩ si didɔ̃i Ilaaɔ̃, ku maà jɛ si iwɔ̀i ijɛ ku jɛ ŋa. Inɛ ŋa iyi à waa too kpãau bɛ fei a kù ba aranfãaniɛ kãma.
Awa à nɛ bi kuwee ɡɔ nɔ woo wee ŋa iyi à waa ce icɛ si ile kumáu a kù nɛ kpãa a jɛ ijɛi kuweeu.
Í yɛi bɛi kuwee iyi woo wee nlau í ya ce. Í ya lɔò njɛi mɛɛmu ŋaui si inɔ iyi í re do kumáu ku ceò kuwee na dulum dii amanɛ ŋa. Amma iŋai mɛɛmuu takaɛ, anɡulei iluui à ya koo a joo.
Na ŋɔi í jɔ̀ Jesu mɔ, waati iyi í bi ku jɔ̀ inɛ ŋa a má do njɛi nŋu takaɛ, í jɔ̀ a kpaa anɡule.
Na nŋu, ka bɔ bi titɛɛ anɡule bɛ, ka jɛsi à donda wa bɛi a dondaɛ,
domi a kù nɛ ilu ɡɔ si ilɛu ihɛ̃ iyi á maa wɛɛ hee do ajɔ fei. Ilu iyi wa naa nŋui à waa dɛdɛ.
Do saabuɛ ka maa saabu Ilaaɔ̃, waatɔ ka ya fɔ do ɡɛlɛ nwa mii iyi í ce si wajui inɛ ŋa. Nɔ saabuu kú jɛ bɛi kuwee iyi à waa ceaa waati kãma fei.
I maà ɡbɛjɛ jiida ku ce, nɔ i ya maa sobi njɛ ŋa, domi dimii kuwee bɛɛbɛ í ya dɔ̃a Ilaaɔ̃ si.
I ɡbɔ idei woo cua nŋɛ ŋa nɔ i sũ nŋa iri ilɛ, domi à waa cɔ baanii hunde nŋɛ si na iyi í jɔ̀ Ilaaɔ̃ á na ku bee ŋa ideɛ. I ce bɛɛbɛ ŋa ku ba a coo do inɔ didɔ̃, ku maà ti ku jɛ do inɔ ku fɔ. Bii à coo do inɔ ku fɔ, kaa ce nŋɛ aranfãani kãma.
I ya ce nwa kutɔɔ ŋa. À mà kam kam iyi idɔ nwa kù waa yɛ taale nwa domi à bi ka ce isɛɛnɛ nwa dee dee si mii fei.
Iyi ǹ wa n tɔɔ ŋɛ ntɔ ntɔ, nŋui í jɛ i ce kutɔɔ Ilaaɔ̃ ku jɔ̀ n baa ńya ńya bi tu ŋɛ má.
Lafɛ̃ɛ nwa Jesui í jɛ Woo deɡbe iyi í re. Na njɛɛ iyi í nikã, í jilɛ nwa akabuu titɔ̃ iyi ci ya tã. Na nŋu Ilaaɔ̃ ilu laakai ku sũ, nŋu iyi í dedeɛ hai si balɛ,
ku mu nŋɛ ɡbuɡbã i ceò daa jiida ŋa ku ba i ce idɔɔbiɛ. Nɔ ku ce si ŋɛ mii iyi á dɔ̃aa si, na saabui Jesu Kirisi. Amboe ku jɛ ti Jesu Kirisi hee do ajɔ fei. Ami.
Iŋɛ inɛm ŋa, ǹ wa n tɔɔ ŋɛ i jɔ̀ i ɡbɔ idei ɡbuɡbã ku mua iyi ǹ kɔ nŋɛ wa si tiau ihɛ̃ do temua, domi kù sɔ.
Ǹ bi i mà ŋa iyi à da Timɔtee inɛ nwau hai piisɔ̃ɔ. Bii í to wa ńya, an naaɛ wa bi tu ŋɛ.
I ce woo cua nŋɛ ŋa fei fɔɔ hee do inɛ ŋa iyi à jɛ ti Ilaaɔ̃ fei. Woo dasi Jesu naanɛi ilɛi Itali ŋa à ce ŋɛ fɔɔ.
Didɔ̃i Ilaaɔ̃ ku wɛɛ do iŋɛ fei.
Amui Zaaki woo ce icɛi Ilaaɔ̃ do ti Lafɛ̃ɛ Jesu Kirisi. Ǹ ce dimii Zuifu maateeji ŋa iyi à fanɡaa si andunya fei fɔɔ.
Kpaasim ŋa, dimii laakai ku cɔ iyi á naa si ŋɛ fei i ya jɔ̀ ku jɛ nŋɛ inɔ didɔ̃ nla nla,
domi ì mà ŋa, bii Ilaaɔ̃ wa cɔ laakai naanɛ ku dasi nŋɛ nɔ i kù mɔnɡɔ ŋa á bí nŋɛ temua.
Amma i jɔ̀ temua nŋɛu ku ce icɛɛ sãa sãa ku ba i jɛ inɛ ŋa iyi à jĩa nɔ à kɔ̃, nɔ nkãma kù ɡbe nŋɛ má.
Do nŋu fei bii bisi í na wa ɡaizia inɛ akã nŋɛ ɡɔ, ku tɔɔ Ilaaɔ̃, nŋu iyi í ya mua inɛ fei do inɔ akã, kù nɛ kuɡbaɡba.
Amma lafɛ̃ɛ ku ce kutɔɔ do naanɛ, ku maà sika sika, domi inɛ iyi wa sika sika í yɛi bɛi inyii tenku iyi fufu wa yaya bii fei.
Inɛ dimi bɛɛbɛ ku maà tamaa mà nŋu á ba nɡɔɡɔ hai bi Aɔ̃ Lafɛ̃ɛ,
domi í jɛ ilu idɔ minji iyi kù waa too kpãa akã si kuwɛɛɛ.
Í siã ilu are woo dasi Jesu naanɛ ku tɔɔ fufu si na iyi í jɔ̀ Ilaaɔ̃ í soo lele.
Ilu fia mɔ ku tɔɔ fufu na irii kukayeɛ domi á na ku lɔ bɛi kokoi jĩi.
Bɛi inunu í ya dede do inya ɡbãa nɔ ku jo wua ku ɡbɛ, nɔ kokou ku cuku kusĩaɛ ku tã, bɛɛbɛ mɔi ilu fia á na ku wɔ́ bɛi kokoi jĩi si aninii icɛɛ.
Ilu inɔ didɔ̃i inɛ iyi í yɔkɔ í leekĩ dim dim si waati iyi Ilaaɔ̃ wa cɔ laakaɛ, domi si anyii laakai ku cɔu á ba ribai kuwɛɛ hai tã iyi Aɔ̃ Lafɛ̃ɛ í wãò inɛ ŋa iyi à buu.
Bii à waa lɛlɛ inɛ ɡɔ do laalɔ ku maà ti ku ni Ilaaɔ̃i wa lɛlɛ nŋu. A ci ya lɛlɛ Ilaaɔ̃ do laalɔ, bɛɛbɛ mɔi nŋu takaɛ ci ya lɛlɛ inɛ ɡɔ do laalɔ.
Amma waati iyi binɛi inɛ í faa í muu, nŋu bɛi í jɛ kulɛlɛ.
Si anyiɛ, bii binɛu í na í la, dulum nii á bía. Bii dulum nɔu í ce icɛ siɛ í tã nɔ ku bía iku.
Baakɔɔm ŋa, i maà dĩ iju nŋɛ.
Amua jiida do amua ku sĩa baa yooma fei hai lelei Aɔ̃i í ya naa. Wa naai hai bi Ilaaɔ̃ Baaba, nŋu iyi í ce inya kumái lele ŋa. Ilaaɔ̃ ci ya kpaasi nɔ ilu kuku kù wa siɛ.
Si idɔɔbiɛ, í bí wa isɛ ɡbeejisia do saabui ide ntɔɛ ku ba hai si inɛ ŋa iyi í taka fei ka jɛ bɛi amaajɛ sinte ŋa iyi à jɛ tɛɛ.
Baakɔɔm ŋa, ì mà ideu ihɛ̃ tã ŋa. Na nŋu, í sĩa inɛ fei ku ya saku ku ɡbɔò ide, nɔ ku maà ya saasaò ide ku fɔ, nɔ idɔɛ ku maà ya kɔ̃ ɡbãa ɡbãa.
Kù sĩa idɔi inɛ ku ya kɔ̃ ɡbãa ɡbãa domi kù jɛ do idɔɔkɔ̃i amanɛ á ceò mii iyi í jɛ dee dee si wajui Ilaaɔ̃.
Na nŋu, i nyɔ andi mii iyi í jɛ riisi do laalɔ fei ŋa. Nɔ i ɡba ide iyi Ilaaɔ̃ wa ɡbɛ̃ si idɔ nŋɛ ŋa do ara kukaye, domi ideui á yɔkɔ ku faaba ŋɛ.
I maà jɔ̀ i leekĩò ide ku ɡbɔ nŋu akã, amma i ya ceò icɛ ŋa. Bii kù jɛ bɛɛbɛ, ì waa dĩ ijui ara nŋɛ ŋai.
Ntɔ ntɔ, inɛ iyi í ɡbɔ ideu nɔ kù waa ceò icɛ, í yɛi bɛi mɔkɔ ɡɔ iyi wa cɔ araɛ si diɡi.
Iyi í cɔ diɡiu í tã nɔ í sinda wa nɛ, tenɡi bɛ ɡbakã nɔ í ɡbɛjɛ bɛi araɛ í yɛ.
Amma inɛ iyi á jɛ ilu inɔ didɔ̃ si mii iyi wa ce fei nŋui í jɛ inɛ iyi wa cio wooda do laakai nɔ wa jirimaɛ do temua. Nɔ bii í ɡbɔ ideu ci ya ɡbɛjɛɛ nsɛi nsɛi amma í ya ceò icɛi. Lafɛ̃ɛ á jɛ ilu inɔ didɔ̃i si na iyi í jɔ̀ woodau í jɛ dee dee nɔ á nya inɛ.
Inɛ iyi wa tamaa nŋu wa too kpãai Ilaaɔ̃ nɔ kù waa nɔ amɛɛ, lafɛ̃ɛ wa sɔa araɛ iboi. Kpãai Ilaaɔ̃ ku tooɛ nɡbɛi.
Kpãai Ilaaɔ̃ ku too iyi í má nɔ kù nɛ riisi kãma iyi Ilaaɔ̃ Baaba í jilɔɔ si í jɛ ntɔ, nŋui í jɛ inɛ ku ya ce araarei kɔyɔ ŋa do jaaɔ̃ ŋa iyi à waa wahala, nɔ ku mà araɛ ku mu si laalɔ yaamɔi andunya.
Kpaasim ŋa, iŋɛ iyi ì dasi Lafɛ̃ɛ nwa Jesu Kirisi naanɛ, nŋu iyi í jɛ ilu amboe, i maà ya jɔ̀ naanɛ ku dasi nŋɛ ku tɔtɔɔò bɛɛrɛi inɛ ŋa ku cɔ.
Yaase ɡɔ wee. Ilu fia ɡɔ iyi í nɛ ibɔ jiida do lɛlɛawɔi wura í naa si kutɔtɔɔ nŋɛ. To, wee, ilu are ɡɔ mɔ í naa bɛ do ibɔ ku ɡaɛ.
Bii ì jirima ilu ibɔ jiidau ŋa nɔ ì ni ku buba si kitãi inɛ nla ŋa, nɔ ì sɔ̃ ilu areu mɔ ì ni ku leekĩ ihɔ̃, walakɔ ku buba ilɛ,
ì waa cɔ bɛi inɛ ŋa à reò njɛ do bɛɛrɛ ŋai. Nɔ ì waa kiiti inɛ ŋa mbɛ do lasabu iyi kù jɛ dee dee.
Baakɔɔm ŋa, i ɡbɔ. Inɛ ŋa iyi à jɛ ilu are si andunyau ihɛ̃i Ilaaɔ̃ í cica ku ba naanɛ nŋa ku la nɔ a baò bommaɛ iyi í wãò inɛ ŋa iyi à buu.
Amma iŋɛ, ì ya donda ilu are ŋaui. Wee ilu fia ŋaui à waa kpã ŋɛ iju nɔ aŋai à ya bɔò ŋɛ ile kiiti, mà iboi.
Aŋai à ya maa nya cɔɔi iri jiida iyi Ilaaɔ̃ í mu nŋɛ.
Kukɔi idei Ilaaɔ̃ í ni, bi inɛ mmu bɛi ì bi araɛ. Ntɔ ntɔ, mii jiidai ì waa ce bii ì waa too woodai bommai Ilaaɔ̃u bɛ ŋa.
Amma bii ì waa cɔ bɛi inɛ ŋa à reò njɛ do bɛɛrɛ ŋa, dulum nii ì waa ce ŋa nɔ woodai Ilaaɔ̃ á yɛ taale nŋɛ domi i kù waa jirimaɛ ŋa.
Ntɔ ntɔ, inɛ iyi í kua wooda baa akã, wooda iyi wa too bɛbɛi fei nɡbɛi.
Inɛ iyi í ni, i maà ce sakara, nŋui í ni má, i maà kpa amanɛ. Na nŋu, baa bii i kù ce sakara, bii ì kpa amanɛ, ì kua woodai.
Na nŋu, i ya fɔ ide nɔ i ya ce bɛi inɛ ŋa iyi wooda iyi í ya nya inɛ á kiiti.
Inɛ iyi kù nɛ araarei kpaasi, Ilaaɔ̃ á kiiti nŋu mɔi kaa ce araareɛ. Amma inɛ iyi í nɛ araarei kpaasi ŋa á jɛ iɡũ si ajɔi kiitiu.
Kpaasim ŋa, riba yoomai amanɛ í nɛ bii í ni nŋu í jɛ woo dasi naanɛ nɔ kù waa ce kookoosuɛ. Naanɛu bɛ á faaba lafɛ̃ɛ?
Bii inɛ ɡɔ nŋɛ, inɛmɔkɔ walakɔ inaabo ɡɔ í nɛ arei jaaɛ, nɔ kù nɛ baa ijɛ iyi á jɛ,
nɔ inɛ ɡɔ nŋɛ ku ni, ka sukudɔ̃, i ya jɛ i yo, maà jɔ̀ tũtũ ku kpaɛ, bii kù muaa bukaatai mii iyi í nɛ, sukudɔ̃i mii wa niaa.
Bɛɛbɛ mɔi, naanɛ ku dasi iyi a kù waa yɛ kookoosuɛ, naanɛu nɡbɛi.
Inɛ ɡɔ á yɔkɔ ku ni, inɛ ihɛ̃ í dasi naanɛ, inɛ ihɔ̃ mɔ wa ce kookoosuɛ. Amma amu an jɛaa n ni, nyisim naanɛ ku dasiɛ iyi kù jɛ do kookoosu, nɔ amu mɔ n nyisi naanɛ ku dasim do kookoosuɛ.
Kù jɛ ì dasi naanɛ iyi Ilaaɔ̃ akãi í wɛɛ? Í sĩa. Baa inɛi inɔɔko ŋa mɔ à mà bɛɛbɛ nɔ à waa yaya do njo.
Amma awɔ iyi i kù nɛ laakai, ì bi n nyisiɛ iyi naanɛ ku dasii inɛ ɡɔ iyi kù waa ce kookoosuɛ, nɡbɛi?
Bala nwa Aburahamu í jɛ dee dee si wajui Ilaaɔ̃ na kookoosuɛ iyi í ce, si iyi í jɛsi nŋu ku saka amaɛ Izaaki ku ceaò Ilaaɔ̃ kuwee.
I kù yɛ naanɛ ku dasii Aburahamu njɛ do kookoosuɛ wa too njɛi ba. Naanɛ iyi í dasi í bàa í kɔ̃ na kookoosuɛ iyi wa ce.
Bɛɛbɛi kukɔi idei Ilaaɔ̃u í ce iyi í ni, “Aburahamu í dasi Ilaaɔ̃ naanɛ, nɔ do saabui naanɛu Aɔ̃ mɔ í kàa si inɛ dee dee”. Nɔ à waa kpoo kpaasii Ilaaɔ̃.
Debɛi amanɛ í ya jɛ dee dee si wajui Ilaaɔ̃i na saabui kookoosuɛ iyi wa ce, kù jɛ na naanɛ iyi í dasi nŋu akã.
Bɛɛbɛ mɔi abo kaafe iyi à ya kpe Rahabuu, í ce. Í jɛ amanɛ dee dee si wajui Ilaaɔ̃ na kookoosuɛ si na iyi í jɔ̀ í ɡba Zuifu woo bɛ ŋau si kpasɛ̃ɛ nɔ í nya ŋa do kpãa mmu.
Ŋɔi í jɔ̀ à ni ara iyi kù nɛ hunde, ara ikui. Bɛɛbɛ mɔi naanɛ ku dasi iyi kù waa ce kookoosuɛ naanɛ ikui.
Kpaasim ŋa, i maà dɛ i kpɔ iŋɛ iyi ì waa bi i maa kɔ inɛ ŋa si idei Ilaaɔ̃, domi ì mà ŋa, awa iyi à waa kɔ inɛ ŋa si cioi idei Ilaaɔ̃, Ilaaɔ̃ kaa ce araare nwa si kiitiɛ.
Si mii nkpɔi awa fei à ya ka rara. Inɛ iyi kù waa ce kurara si ide ku fɔɛ, lafɛ̃ɛ inɛ ku jĩai nɔ í yɛ bɛi inɛ iyi í dasi araɛ fei arezem.
Bɛɛbɛ mɔi à ya ka dasi arezem si ɡɛlɛi acĩ ŋa ku ba a jirima wa, ka bɛi ka yɔkɔ ka bɔò ara nŋa bii à bi.
Nɔ i ya cɔ akɔi inyi má ŋa, do bɛi à lau fei nɔ fufu jiida wa ce í ya tale ŋai, amma do falafili keeke ɡɔi woo nyimbo akɔu í ya bɔòɛ bii í bi.
Bɛɛbɛ mɔi amɛ í jɛ mii keeke si ara, amma í ya tɔɔ fufu si mii nla. I cɔ bɛi ina nyɛnyɛ í kere í to, amma do nŋu fei á yɔkɔ ku jo aɡbo nla nla.
Bɛɛbɛ mɔi amɛ í yɛ bɛi ina. Nŋui í jɛ laalɔ nla nla. Nŋu mɔ ikɔ̃ akãi ara nwai, nɔ í ya bɛjɛ ara nwa fei bɛi ina, domi laalɔ iyi í ya ce í yɛi bɛi inai ala.
Amanɛ á yɔkɔ ku kãmia iŋai sako ikã ikã fei, do yɛi ŋa do mii ku cã ilɛ ŋa fei do mii ndii inɔ inyi ŋa, í nɔ ŋa tã mɔm de.
Amma inɛ kãma ci ya nɔ amɛɛ. Mii laalɔ ɡɔi iyi inɛ ɡɔ kaa yɔkɔ ku kãmia, Í nɛ acĩ ntɔ ntɔ ku kpa amanɛ.
Do amɛi à ya ka saabuò Baaba Lafɛ̃ɛ nwa, nɔ do nŋui à ya ka ceekpeò inɛ ŋa iyi Ilaaɔ̃ í taka bɛi nŋu takaɛ.
Nɔ hai si ɡɛlɛ akãu bɛi idei saabu do ikpe í ya fita. Iŋɛ kpaasim ŋa, kù sĩa ku jɛ bɛɛbɛ.
Isɔ̃ akã kaa yɔkɔ ku nɛ inyi didɔ̃ do inyi laalɔ ajɔ.
Bɛɛbɛ mɔi kpaasim ŋa, i jɔ̀ i mà ŋa iyi jĩi ndii fiɡi kaa so olivi, nɔ jĩi ndii rezɛ̃ɛ mɔ kaa so fiɡi. Bɛɛbɛ mɔi i kaa yɔkɔ i ba inyi jiida si inyi iyi í da imu.
Yoo nŋɛi í nɛ kumà do bisi. Bii lafɛ̃ɛ í nɛ bisii do ntɔ, kú jɔ̀ a yɔɔ si isɛɛnɛ jiidaɛ do si kookoosu ŋa iyi wa ce do ara ku kaye.
Amma bii ì waa ce iɡu yaamɔ do njɛ ku wã, maà tɔɔ fufu, maà sɔa ntɔ ibo,
domi tenɡi bii iɡu do njɛ ku wã í wa, bɛi daa bɛɛtɛkɛ do kuce laalɔ fei í ya wa. Dimii bisi bɛɛbɛ kù waa naa hai lele. Inɛ nŋu bɛ ti andunyai, do ti idɔɔbii amanɛ, nɔ hai bi Seetam nii wa naa.
<range>
Amma bisi iyi wa naa hai lele, sinte titã í má. Si anyiɛ inɛ iyi í nɛ bisiu í ya bi inɛ ŋa a nɛ anu akã, í ya maa mu araɛ, nɔ í ya bi nŋu ku ce mii iyi á dɔ̃a inɛ ŋa si. Í ya nɛ araarei nɔ í ya ce icɛ jiida. Ci ya na kubi ntɔ, kù nɔ kù nɛ muafiti.
Inɛ ŋa iyi à waa dɛ anu akã à ya ce kuwɛɛ nŋa feii si laakai ku sũ. Laakai ku sũu í yɛi bɛi dimi iyi à waa ɡbɛ̃ nɔ mii iyi aa na a da nŋui í jɛ kuwɛɛ dee dee.
Mii í ya naaò kakɔɔ do ija wa si aninii nŋɛ. Nŋu bɛ wa naai hai si kɔdɛɛi mii nkpɔ iyi wa ba idɔ nŋɛ ku ja.
Ì bi i nɛ nɡɔɡɔ iyi i kaa yɔkɔ i ba ŋa, ŋɔi í ce ì ya bi inɛ ku kpa ŋa. Ì waa ce kɔdɛɛi mii iyi i kaa ba ŋa, ì waa ce kakɔɔ do ija iŋɛ duusɔ̃ɔ. I kù nɛ mii iyi ì bi ŋa domi i ci ya tɔɔ Ilaaɔ̃ ŋa.
Nɔ baa bii ì tɔɔ Ilaaɔ̃ i kaa ba ŋa domi do kurarai ì waa tɔɔu ŋa. Mii iyi ì waa tɔɔu na irii faayii ara nŋɛi.
Iŋɛ iyi i kù leekĩò inɛ akã ŋa, i kù mà ŋa iyi bii ì bi andunya, mbɛɛi Ilaaɔ̃i ì ya jɛ ŋa? Inɛ iyi í bi andunya, mbɛɛi Ilaaɔ̃i í ya jɛ.
I maà tamaa si nɡbɛi kukɔi idei Ilaaɔ̃ wa fɔ í ni, Ilaaɔ̃ í bi Hunde iyi í da nwa si do iɡu.
Amma Ilaaɔ̃ í ya mu nwa didɔ̃ iyi í la í re. Nɔ bɛɛbɛi kukɔi idei Ilaaɔ̃ wa fɔ í ni, Ilaaɔ̃ kù wa anyii ilu faau ŋa amma woo kaye ara ŋai wa mua didɔ̃ɛ.
Na nŋu, i sũa Ilaaɔ̃ iri ilɛ. I kɔsi Seetam á sa nŋɛ ku jĩ.
I sɛkɛɛ si Ilaaɔ̃ nɔ nŋu mɔ ku sɛkɛɛ si ŋɛ wa. Iŋɛ ilu dulum ŋa, i wɔɔ awɔ nŋɛ. Nɔ i fũuta idɔ nŋɛ, iŋɛ ilu idɔ minji ŋau.
I jɔ̀ i wɛɛ do inɔ kufɔ ŋa, i buba ɡɔɔwoo nŋɛ do kukpata. I jɔ̀ anyi nŋɛ ku kpaasi do kukpata, nɔ inɔ didɔ̃ nŋɛ ku jɛ nŋɛ inɔ kufɔ.
I kaye ara nŋɛ si wajui Aɔ̃ Lafɛ̃ɛ nɔ ku so ŋɛ lele.
Iŋɛ kpaasim ŋa, i maà ya sɔ̃ njɛ laalɔ ŋa. Inɛ iyi wa sɔ̃ kpaasiɛ laalɔ, laalɔi woodai wa fɔ. Inɛ iyi wa kiiti kpaasiɛ, woodai wa kiiti. Wee, bii ì waa kiiti woodau i kù jɛ inɛ iyi wa jirimaɛ, amma ì jilɛ araɛ si aɡbɛi woo kiitiu.
Ilaaɔ̃ nŋu akãi wa na wooda, nŋui í nɔ í jɛ woo kiiti. Nŋu akãi á yɔkɔ ku faaba inɛ, nŋui á nɔ ku yɔkɔ ku ce inɛ nfe. Bɛirei awɔ ì yɛ ì waa kiitiò kpaasiɛ ŋa.
Iŋɛ iyi ì ya maa ni, nnyi walakɔ ala aa ka bɔ ilu ihɔ̃ ka ce sĩa bɛ zakai adɔ̃ akã ku ba ka ba fia, i de itĩ i ɡbɔ iyi ǹ wa n fɔ nsɛi.
I kù mà bɛi ala nŋɛ á yɛ. Mii kuwɛɛ nŋɛ í jɛ. Kuwɛɛ nŋɛ í yɛi bɛi bukɔɔ iyi á tɔtɔɔ nsɛi nsɛi nɔ ku fanɡaa ma.
Ide iyi í jɔ i fɔ ŋa wee, i ya ni ŋa, bii Ilaaɔ̃ í bi aa ka wɛɛ, aa ka nɔ ka ce iyi ihɛ̃ walakɔ aa ka ce iyi ihɔ̃.
Amma nsɛi ì waa tɔɔ fufu ì so ara nŋɛ lele. Dimii faau bɛɛbɛ fei kù sĩa.
Bɛɛbɛi inɛ iyi í mà mii iyi í jɛ jiida nɔ kù waa coo wa dasi araɛ dulum nii.
Nsɛi, iŋɛ ilu fia ŋa, i ɡbɔ iyi ǹ wa n sɔ̃ ŋɛ. I kpata i cã kpokpo ŋa na wahala ŋa iyi aa naa si ŋɛ!
Amani nŋɛ ŋa í sãmi, nɔ tũtũ ŋa à jɛ ibɔ nŋɛ ŋa má.
Wura nŋɛ ŋa do isɔ fũfũ nŋɛ ŋa fei à mu atɛ. Atɛ ku mu nŋaui á jɛ sɛɛda si ŋɛ nɔ ku ŋɔ ara nŋɛ bɛi ina. Ì ko amani ì tɔtɔɔɛ ŋa si waatii ankãanyiu ihɛ̃.
Wee i ci ya sãa woo da amaajɛ nŋɛ ŋa fia nŋa. I cɔ inɔ kufɔ nŋa ŋa! Anu ku dɔ̃i inɛ ŋau í to hee si itĩi Aɔ̃ Lafɛ̃ɛ ilu ɡbuɡbã.
Ì ce kuwɛɛ nŋɛ ŋa si andunya do amani nla nla do faayi. Ì jɛ ì ce kaato bɛi anɡudã iyi aa bɔò asɔ laɡa ŋa.
Ì yɛ taalei inɛ dee dee ŋa ì kpa ŋa ŋa, a kù nɔ a kù kɔò ara nŋa.
Kpaasim ŋa, iŋɛ fei i yɔkɔ temua ŋa hee Lafɛ̃ɛ koo nyiò wa má. I cɔ bɛi woo loɡoo i ya temua ku maa cɔ ilɛɛ hee amaajɛɛ koo jĩaò. Temuai í ya ce ku yɛò ijĩ sinte hee do ti ankãanyiɛ fei.
Iŋɛ mɔ i yɔkɔ temua ŋa, i jɔ̀ idɔ nŋɛ ku leekĩ dim dim ŋa, domi kunaai Lafɛ̃ɛ í maai wa mbɛ.
Iŋɛ kpaasim ŋa, i maà ya yɛ taalei njɛ ŋa ku ba Ilaaɔ̃ mɔ ku maà na ku yɛ taale nŋɛ. Woo kiiti wee wa to wa, wa bi ku lɔ wa.
Iŋɛ kpaasim ŋa, i ye ɡiɡii walii ŋa iyi à fɔ ide wo do irii Lafɛ̃ɛ. I sìsì temua nŋa iyi à ce si ijuukpã nŋa.
Aa ka yɔkɔ ka ni ilu inɔ didɔ̃ ŋai domi nɡu ŋa à yɔkɔ temua. Ì ɡbɔ temuai Zɔɔbu ŋa, nɔ ì mà mii iyi Aɔ̃ Lafɛ̃ɛ ilu araare si jiida ku jɛɛ í ceaa ŋa si anyii wahalaɛ.
Iŋɛ kpaasim ŋa, iyi í re mɔm, i maà ya ceekpe do lele ŋa wala do ilɛ wala do ide mmu ɡɔ. Bii ntɔi, ni ntɔi, bii ibo mɔi ni iboi, ku ba i maà na i dasi kiitii Ilaaɔ̃ ŋa.
Wahala í ba inɛ ɡɔ nŋɛi? Ku ce kutɔɔ. Inɔi inɛ ɡɔ nŋɛ wa dɔ̃i? Ku saabu Ilaaɔ̃ do iri ku kɔ̃.
Inɛ akã nŋɛ wa ce bɔ̃ɔi? Ku kpe inɛ nɡboi iɡbɛi inɛi Jesu ŋa, aŋai aa jɔaa ikpo si iri do irii Lafɛ̃ɛ nɔ a ceaa kutɔɔ.
Kutɔɔ do naanɛu á yɔkɔ ku faaba bɔ̃ɔu. Aɔ̃ Lafɛ̃ɛ á muaa baani, bii í nɔ í ce dulum nii á kpa idei dulum dɛɛ.
Na nŋu, iŋɛ fei i ce tuubai dulum du ŋɛ si wajui njɛ ŋa nɔ i ya cea njɛ kutɔɔ ŋa ku ba i ba iri ŋa. Kutɔɔi inɛ dee dee í nɛ ɡbuɡbã nla nla.
Elii amanɛi bɛi awa mɔ. Í ce kutɔɔ ntɔ ntɔ ijĩ ku maà rɔ, ijĩu í nɔ í leekĩ zakai adɔ̃ mɛɛta do cukpa mɛɛfa.
Si anyii nŋu nɔ í ce kutɔɔ má nɔ Ilaaɔ̃ í jɔ̀ ijĩ í rɔ nɔ í jɔ̀ ijɛ í fita si ilɛ.
Iŋɛ kpaasim ŋa, bii inɛ ɡɔ nŋɛ í jĩò ntɔ nɔ kpaasi ɡɔ í baaɛ wa si kpãai ntɔ,
i mà ŋa, inɛ iyi í baaò ilu dulum wa hai si kpãa laalɔ bii í wa wo, í faaba hundei ilu dulum nɔui hai si kpãai iku, nɔ Ilaaɔ̃ á kpa idei kurara nkpɔ nkpɔɛ.
Amui Piɛɛ woo bɛi Jesu Kirisi. Ǹ kɔ nŋɛ tiau ihɛ̃i, iŋɛ iyi Ilaaɔ̃ í cica nɔ ì fanɡaa ì jɛ isɛ mmu ŋa si ilɛi Pɔntu, do Galati, do Kapadosi, do Azii, do Bitini.
Ilaaɔ̃ Baaba í cica ŋɛi si bɛi í dasi idɔ nŋu ku ce. Nɔ ì jɛ inɛɛ ŋa do saabui Hundeɛ, ku ba i jirima Jesu Kirisi ŋa nɔ njɛɛ ku wɛ ŋɛ. Didɔ̃ do laakai ku sũ ku kɔ̃ɔsi si kuwɛɛ nŋɛ.
Ka saabu Ilaaɔ̃, Baai Lafɛ̃ɛ nwa Jesu Kirisi. Si araare nlaɛ, í jɔ̀ kujĩi Jesu Kirisi wa hai si balɛ í bí wa isɛ ɡbeejisia. Si bɛɛbɛ í mu nwa kpãa ku cɔ iyi í jɛ ti kuwɛɛ.
Nɔ í jilɛ nwa tubu iyi kaa bɛjɛ, kaa riisi, nɔ kusĩaɛ kaa tã. Tubuui à jilɛ nŋɛ lele,
iŋɛ iyi ɡbuɡbãi Ilaaɔ̃ wa deɡbe do saabui naanɛ ku dasi, aa ba faaba mam mam ŋa. Faabau Ilaaɔ̃ í ce sɔɔluɛ ku nyisi ŋɛ si ajɔi ankãanyiu.
Na ŋɔi í jɔ̀ ì ya nɛ inɔ didɔ̃ nla nla ŋa, baa bii í jɛ ì wa si inɔ ku fɔ nsɛi ŋa si waati keeke, si laakai ku cɔ dimi ikã ikã.
Naanɛ ku dasi nŋɛ í nɛ bɛɛrɛ ntɔ ntɔ í re wura, domi wura á na ku tã. Do nŋu fei, do inai à yɔɔ à nya riisiɛ. Bɛɛbɛ mɔi, Ilaaɔ̃ wa cɔ laakaii naanɛ ku dasi nŋɛ ku ba ku mà ɡbuɡbãɛ. Nɔ aa ba saabu do yiiko do bɛɛrɛ ŋa waati iyi Jesu Kirisi á faata wa.
Ì buu baa do iyi i kù yɔɔ ŋa. Ì dasiɛ naanɛ baa do iyi i kù yɔɔ titã ŋa. Ŋɔi í jɔ̀ ì wɛɛò inɔ didɔ̃ nla nla ŋa iyi í nɛ amboe hee í kpeeò ku fɔ̀ do ɡɛlɛ.
Ì wɛɛò inɔ didɔ̃ nla nla ŋa si na iyi í jɔ̀ ì waa ba ribai naanɛ ku dasi nŋɛ, iyi í jɛ faabai hunde nŋɛ.
Si idei faabau ihɛ̃ walii ŋa iyi à ce walii si ɡãmɛi didɔ̃ iyi Ilaaɔ̃ í jilɛ nŋɛ à ce kudɛdɛ jiida jiida ku ba a mà yaaseɛ.
Hundei Kirisiu í wa si ŋa nɔ í sɔ̃ ŋa do njuma iyi Kirisi á ba ijuukpã, nɔ si anyiɛ á ba amboe. Nɔ à ce himma ku ba a mà waatiu do kpãa iyi wa fãau.
Ilaaɔ̃ í sisia walii ŋau í ni ide iyi nŋu í sɔ̃ ŋau kù jɛ ti aŋa taka nŋa, tu ŋɛi. Nsɛi woo sisi laabaau jiida ŋau à waazo nŋɛ nɔ ì ɡbɔ ideu ŋa. À fɔ idei do ɡbuɡbãi Hundei Ilaaɔ̃ iyi à bɛ wa hai lele. Nɔ amaleka ŋau taka nŋa à waa bi a mà yaasei ideu.
Na nŋu, i ce laakai ŋa. I mu ara nŋɛ ŋa, nɔ i dàsi kpãa ku cɔ nŋɛ fei si didɔ̃ iyi aa na ŋɛ si waati iyi Jesu Kirisi á faata wa.
I jɔ̀ i jɛ bɛi amu ŋa iyi à ya ɡbɔ ide nɔ i maà ti i jɔ̀ kɔdɛɛ iyi i ya tako i maa ce ŋa wo si waati iyi i kù mà nɡɔɡɔ ŋa kú maa nɛò ŋɛ.
Amma i jɔ̀ isɛɛnɛ nŋɛ ŋa fei ku má, bɛi Ilaaɔ̃ í má, nŋu iyi í kpe ŋɛ.
Ilaaɔ̃ takaɛ í fɔ si kukɔɛ í ni, i jɔ̀ kuwɛɛ nŋɛ ku má, domi amu takam ǹ má.
Ilaaɔ̃, nŋu iyi ì ya kpe Baaba ŋa si kutɔɔ nŋɛ, nŋui í jɛ inɛ iyi á kiiti inɛ fei si bɛi inɛ fei í ce nɔ kaa cɔ ijui inɛ ɡɔ. Na nŋu, waati iyi í ɡbe nŋɛ si andunya i jɔɔ do jirima ŋa.
Bala nŋɛ ŋa à jɔ̀ nŋɛ tubui kuwɛɛ nfe nfe. Nɔ iŋɛ taka nŋɛ ì mà ŋa iyi à ya ŋɛi hai si kuwɛɛu. Kù jɛ do isɔ fũfũ walakɔ wura iyi á na ku tãi à ya ŋɛò.
Aawo, à faaba ŋɛi do njɛ ilu bɛɛrɛi Kirisi, nŋu iyi í yɛ bɛi anɡudãi kuwee hai nɛ leebu nɔ kù nɛ riisi ɡɔ.
Hai waati iyi a kù taka andunyai, Ilaaɔ̃ í cica Kirisiu, amma í nyisi araɛ si waatii ankãanyiu ihɛ̃ na aranfãani nŋɛ.
Na saabuɛi ì dasi Ilaaɔ̃ naanɛ ŋa, nŋu iyi í dedeɛ hai si balɛ nɔ í muaa amboe ku ba naanɛ ku dasi nŋɛ do kpãa ku cɔ nŋɛ ku wa si Ilaaɔ̃.
Nsɛi, si ntɔ ku jirimai ì fũuta idɔ nŋɛ ŋa ku ba kubii kpaasi woo dasi naanɛ ŋa iyi ì nɛ ŋa ku maà jɛ do muafiti. Na nŋu, i bi njɛ ntɔ ntɔ do idɔ nŋɛ fei ŋa.
Í sĩa i ce bɛɛbɛ ŋa si na iyi í jɔ̀ à bí ŋɛi isɛ ɡbeejisia, nɔ kù jɛ do dimi iyi á ku, amma do dimi iyi kaa kui. Dimiui í jɛ idei Ilaaɔ̃, nŋui í jɛ icui kuwɛɛ nɔ kaa tã.
Kukɔi idei Ilaaɔ̃ wa fɔ í ni, Inɛ fei í yɛi bɛi fɔfɔ, Nɔ bɛɛrɛi inɛ fei í yɛi bɛi kokoi fɔfɔu. Fɔfɔ í ya ɡbɛ, nɔ kokoɛ ku wɔ.
Amma idei Aɔ̃ Lafɛ̃ɛ á maa wɛɛi do ajɔ fei. Ideu, nŋui í jɛ laabaau jiida iyi à waazo nŋɛ.
Na nŋu, i jɔ̀ laalɔ baa yooma fei ŋa, hai ibo ku sɔ, do muafiti, do iɡu, do irii inɛ ku sɔ.
Si bɛi ama kpɔtɔɔ í ya bi àmɔ, iŋɛ mɔ í sĩa i bi àmɔ iyi í má iyi í jɛ idei Ilaaɔ̃. Hundei Ilaaɔ̃i wa mu nŋɛ amɔu ku ba i la si kpãai faabau ŋa,
si bɛi ì tiɛ didɔ̃i Aɔ̃ Lafɛ̃ɛ tã ŋa.
I sɛkɛɛ si Lafɛ̃ɛ wa, nŋu iyi í jɛ kuta ilu hunde iyi inɛ ŋa à kɔsi, amma Ilaaɔ̃ í cicaɛ si na iyi í jɔ̀ í nɛ bɛɛrɛ bi tɛɛ.
Iŋɛ mɔ, i naa wa bɛi kuta ilu hunde a ceò ŋɛ icɛ a maò ile bi ku wai Hundei Ilaaɔ̃. Bɛi aa jɛ woo wee ŋa iyi à má iyi à na Ilaaɔ̃ ara nŋa bɛi kuwee iyi á dɔ̃aa si do saabui Jesu Kirisi.
Í sĩa i ce bɛɛbɛ ŋa si na iyi í jɔ̀ à kɔɔ si tiai idei Ilaaɔ̃ à ni, Ilaaɔ̃ í ni, Ǹ cica kuta ilu bɛɛrɛ ǹ jilɔɔ ilui Siɔ̃ɔ bɛi kuta ɡbuɡbãi icui ile. Inɛ iyi í dasiɛ naanɛ, kaa yɛ anyɔ.
Kutau, í nɛ bɛɛrɛ bi iŋɛ woo dasi Jesu naanɛ ŋa, amma hai dasi naanɛ ŋa à kɔsiɛ. Do nŋu fei, kukɔi idei Ilaaɔ̃ í ni, Kuta iyi woo ma ŋa à kɔsi Nŋui í na í jɛ kuta ɡbuɡbãi icui ile.
Nɔ bii ɡɔ ŋa à ya ni má, Kutau ihɛ̃i í jɔ̀ inɛ ŋa à waa koosɛ. Nŋui í ya maa kɛkɛ ŋa. À koosɛi si na iyi í jɔ̀ à kɔ ku dasi ideu naanɛ. Nɔ nŋu bɛi Ilaaɔ̃ í jilɛ nŋa.
Amma iŋɛi ì jɛ dimi iyi Ilaaɔ̃ í cica, nɔ iŋɛi ì jɛ woo weei ilaalu ŋa, ì jɛ dimi iyi í má ŋa iyi Ilaaɔ̃ í ya ku ba i sisi jiida ku jɛɛ, nŋu iyi í kpe ŋɛ hai si ilu kuku ì naa ì lɔsi inya kumá ilu bɛɛrɛɛ.
Tako wo i kù jɛ dimi ŋa iyi inɛ ɡɔ í mà, amma nsɛi ì jɛ inɛi Ilaaɔ̃ ŋa. Tako wo i kù mà mà Ilaaɔ̃ wa ce araare nŋɛ, amma nsɛi bɛi ì màa ŋa.
Iŋɛ baakɔɔm ŋa, ǹ wa n tɔɔ ŋɛi, iŋɛ iyi ì yɛ bɛi inɛ njoo do isɛ mmu ŋa si andunyau ihɛ̃, i jɔ̀ i nɔ ara nŋɛ do binɛi ara iyi í ya maa ce iɡũ do hunde nŋɛ.
I jɔ̀ i nɛ daa jiida ŋa si inɔi hai dasi Jesu naanɛ ŋa, domi baa bii à waa kpe ŋɛ inɛ laalɔ ŋa, aa yɛ icɛ jiida nŋɛ nɔ a saabu Ilaaɔ̃ si ajɔ iyi á kiiti ŋa.
I jirima ilu iri fei ŋa na irii Lafɛ̃ɛ, hai ilu ilɛ, nŋu iyi í re do ɡbuɡbã,
hee ku koo si ilaalui ilu ŋa, inɛ ŋa iyi í bɛ wa ku ba a kpã woo ce laalɔ ŋa iju, nɔ a saabu woo ce jiida ŋa.
Do ntɔ, iyi Ilaaɔ̃ í bi, nŋui í jɛ icɛ jiida nŋɛ ku dĩ ɡɛlɛi hai mà nɡɔɡɔ ŋa si ide hai nɛ yaase nŋa.
Í sĩa i ya maa nɛ̀ bɛi inɛ ŋa iyi à nɛ ara nŋa, amma i maà ti i jɔ̀ ara ku nɛ nŋɛ ku yɛ bɛi acɔ iyi wa bii laalɔ. I jɛ kuwɛɛ nŋɛ bɛi woo ce icɛi Ilaaɔ̃ ŋa.
I jirima inɛ fei ŋa, i bi kpaasi woo dasi Jesu naanɛ nŋɛ ŋa, i ce njoi Ilaaɔ̃, nɔ i jirima ilu ilɛu ŋa.
Iŋɛ amaacɛ ŋa, i sũa lafɛ̃ɛ nŋɛ ŋa iri ilɛ i jirima ŋa ntɔ ntɔ, kù jɛ inɛ jiida do amanɛ ku rɔ aŋa akãi aa ya cea ŋa, amma hee do inɛ ku ɡaabu ŋa feii.
Do ntɔ, bii à waa kpã ŋɛ iju nfe nfe, í sĩa i yɔkɔ temua ŋa na irii Ilaaɔ̃.
Bii ì yɔkɔ temuai ɡoloi kuraraɛ i kù nɛ saabu kãma. Amma bii ì ba ijuukpã na jiida iyi ì waa ce ŋa nɔ ì temua, mii jiidai si wajui Ilaaɔ̃.
Na ideu bɛi Ilaaɔ̃ í kpe ŋɛ domi Kirisi takaɛ í ba ijuukpã na iri nŋɛ nɔ wa nyisi ŋɛ yaase jiida ku ba i too tuubaɛ ŋa.
Kù ce dulum, a kù nɔ a kù ɡbɔ ibo si ɡɛlɛɛ ajɔ kãma.
Iyi à buu, kù sã nŋa arabu. Iyi à kpãa iju, kù ceekpe ŋa, amma í leekĩ do Ilaaɔ̃ iyi í ya kiiti dee dee.
Kirisi takaɛ í so dulum du wa si araɛ si jĩi ku ɡaauu, ku ba ka jɛ bɛi iku si wajui dulum, nɔ ka ce kuwɛɛ nwa dee dee. Do saabui kumɛɛɛ ŋai à baò iri.
Tako wo ì yɛ ŋai bɛi anɡudã ŋa iyi à nyɔ, amma nsɛi ì nyi wa bi woo deɡbeu ŋa, nŋu iyi wa deɡbe hunde nŋɛ.
Bɛɛbɛ mɔi iŋɛ inaabo ŋa, i sũa mɔkɔ nŋɛ ŋa iri ilɛ, hee baa bii í jɛ ɡɔɡɔ nŋa ŋa a kù dasi idei Ilaaɔ̃ naanɛ, daa nŋɛ ku jɔ̀ a dasi naanɛ. Waati bɛɛbɛ i kù nɛ bukaatai ide ku fɔ má ŋa,
domi aa yɛ kuwɛɛ nŋɛ í má, ì nɔ ì mà bɛɛrɛi amanɛ ŋa.
I maà dɛdɛ i jɛ abo kusĩa ŋa do mii ndii ara nŋu akã, bɛi iri ku ba, do sabai wura ŋa, do nyau kusĩa ŋa.
Amma i jɔ̀ kusĩa nŋɛ ku jɛ si idɔ nŋɛ, kusĩa iyi ci ya tã. Nŋui í jɛ daa didɔ̃ do idɔ ku buba. Iyi bɛi í jɛ mii ilu bɛɛrɛ jiida si wajui Ilaaɔ̃.
Bɛɛbɛi inaaboi tako ŋa iyi à mà bɛɛrɛi Ilaaɔ̃ nɔ à dasiɛ naanɛ à ya teese ara nŋa nɔ à ya sũa mɔkɔ nŋa ŋa iri ilɛ.
Bɛɛbɛi Sara í ce, í ya maa jirima Aburahamu, nɔ wa kpoo lafɛ̃ɛɛ. Nsɛi, bii ì waa ce jiida ŋa nɔ i kù waa ce njoi nkãma, iŋɛ mɔ ì jɛ bɛi ama inaaboɛ ŋa.
Iŋɛ inɛmɔkɔ ŋa mɔ, si kuwɛɛ nŋɛ do abo nŋɛ ŋa, i ye ɡiɡi iyi a kù to ŋɛò ɡbuɡbã. I jɔ̀ i mà bɛɛrɛ nŋa ŋa, domi Ilaaɔ̃ á mua aŋa mɔ kuwɛɛ iŋɛò ŋa ajɔ. I ya maa ce bɛɛbɛ ku ba nkãma ku maà ɡanji ŋɛ si kutɔɔ nŋɛ.
Si anyii fei ndɛɛ i jɔ̀ iŋɛ fei i nɛ lasabu akã do kubi akã ŋa. I bi njɛ bɛi iɡbã do ifɔ ŋa, i ce araarei njɛ do ara ku kaye ŋa.
I maà ya sãa inɛ laalɔɛ, walakɔ arabu ŋa iyi í buɛ. Í sĩa mɔm i ya jɛaa do kuwee, domi Ilaaɔ̃ í kpe ŋɛi ku ba i ba kuwee ŋa.
Si bɛi kukɔi idei Ilaaɔ̃ wa fɔ í ni, Inɛ iyi í bi ku ce kuwɛɛ jiida nɔ kú nɛ inɔ didɔ̃ ajɔ fei, Kú jɔ̀ laalɔ ku fɔ nɔ kú nɔ ɡɛlɛɛ si ibo ku sɔ.
Í sĩa ku saa laalɔ nɔ ku ce jiida, Í sĩa ku maa dɛ laakai ku sũ waati kãma fei,
Domi Lafɛ̃ɛ wa deɡbe inɛ dee dee ŋa Nɔ wa ɡbɔ kutɔɔ nŋa. Amma í fũsi woo ce laalɔ ŋa awɔ.
Yooi á ce nŋɛ laalɔ bii ì hanya ì waa ce jiida ŋa.
Baa bii ì waa ba ijuukpã ŋa na dee dee ku jɛ nŋɛ, i nɛ inɔ didɔ̃ ŋa. I maà ce njoi amanɛ ŋa, nɔ i maà ya biti ŋa.
Amma i jɔ̀ Kirisi ku jɛ Lafɛ̃ɛ si idɔ nŋɛ. I tã sɔɔlu waati kãma fei i jɛa inɛ ŋa iyi à waa bee yaasei kpãa ku cɔ nŋɛ.
Amma i jɛ nŋa do ide didɔ̃ do bɛɛrɛ. I jɔ̀ idɔ nŋɛ ku maa má ku ba bii à waa má ŋɛ ide si isɛɛnɛ jiida nŋɛ iyi wa naa hai bi Kirisi, anyɔ ku mu ŋa si ideu.
Bii í jɛ na idɔɔbii Ilaaɔ̃i à waa kpãɛ iju na jiida iyi ì waa ce, iyi bɛ í sĩa do iyi aa maa kpãɛ iju na laalɔ.
Gbakã akãi Kirisi í ku na dulum. Nŋu iyi í jɛ inɛ dee dee, í ku na inɛ laalɔ ŋa, ku ba ku bɔò wa bi Ilaaɔ̃. Waati iyi à kpaa araɛ í ku amma hundeɛ í wɛɛ.
Do hundeɛui í koo í waazoa iku ŋa iyi à waa mu bɛi inɛi piisɔ̃ɔ ŋa,
inɛ ŋa iyi a kù tako a kù waa jirima Ilaaɔ̃ si waati iyi í temuaò ŋa hee Nowee í koo í ceò akɔi inyiu í tã. Inɛ ŋa iyi à lɔ si akɔi inyiu a kù kpɔ, a kù re aŋa mɛɛjɔ, nɔ à ba faaba hai si inɔ inyi nlau.
Inyiu, í yɛi bɛi inyi ku dasi. Kù jɛ a ni wa nya riisii ara, amma wa nyisi iyi inɛ í dasi idɔ nŋu ku ce kuwɛɛ iyi idɔi nŋu kaa yɛ taalei nŋu si wajui Ilaaɔ̃. Mii ŋau bɛ fei í ce na saabui kujĩi Jesu Kirisi hai si balɛ,
nŋu iyi í bɔ lele nɔ wa buba si awɔ njɛi Ilaaɔ̃. Bɛi amaleka ŋa do ilu yiikoi lele ŋa do ilu ɡbuɡbã ŋa à waa sũaa iri ilɛ.
Kirisi í ba ijuukpã si araɛ. Na nŋu, i mà ŋa iyi iŋɛ mɔ aa ba ijuukpã nɔ í sĩa i yɔkɔ temua ŋa, domi inɛ iyi í temuaò ijuukpã si araɛ, dulum kaa kãmiaɛ má,
nɔ waati iyi í ɡbe si kuwɛɛi andunyaɛ ku jɛ si idɔɔbii Ilaaɔ̃, ku maà ti ku jɛ do kɔdɛɛ nfe nfei ara.
Ntɔ ntɔ, tako wo ì ce bɛi hai dasi Jesu naanɛ ŋa à ya bi, amma í to bɛɛbɛ. Ì tako ì ce mii iyi í dɔ̃a ara nŋɛ si ŋa, do binɛ, do atɛ̃ ku mɔ, do atɛ̃ ku kpa inɛ, do buki, do iwɛ̃ ku tɔɔ iyi kù waa too wooda.
Nsɛi à biti si bɛi i kù waa ba ŋa daa bututu ŋau ku ce má ŋa, nɔ à waa bu ŋɛ.
Amma aa na a koo a sisi daa nŋa bi Ilaaɔ̃, nŋu iyi í tã sɔɔlu ku kiiti ilu hunde do iku ŋa.
Na nŋu mɔm nii í jɔ̀ à tako à sisia inɛ ŋa laabaau jiidau wo ku ba baa do iyi à ku nsɛi na kiitii Ilaaɔ̃ iyi í tosi inɛ fei, hunde nŋa ku maa wɛɛ bɛi Ilaaɔ̃ takaɛ í wɛɛ.
Kɔɔi mii fei í maai wa. Na nŋu, i mu ara nŋɛ do laakai, nɔ i jɔ̀ hunde nŋɛ ku wɔ njoo ku ba i yɔkɔ i ce kutɔɔ ŋa.
Iyi í re fei ndɛɛ, nŋui í jɛ i ce kookaai i bi njɛ ŋa, domi kubi í ya bii dulum nkpɔ.
I ya yaaɛ njɛ ŋa do inɔ akã, kuɡbaɡba kù maà wa si.
Inɛ baa yooma nŋɛ fei í ba amua hai bi Ilaaɔ̃. Na nŋu, i ceò amua ikã ikãi Ilaaɔ̃u icɛ ŋa i máa sobiò njɛ bɛi woo ce icɛ ilu naanɛ ŋa.
Inɛ iyi wa waazo í sĩa ku fɔ idei Ilaaɔ̃. Inɛ mɔ iyi wa cea inɛ ɡɔ icɛ ku coo do ɡbuɡbã iyi Ilaaɔ̃ í muaa, ku ba si mii fei a yɛ amboei Ilaaɔ̃ do saabui Jesu Kirisi, nŋu iyi í nɛ amboe do ɡbuɡbã hee do ajɔ fei. Ami.
Iŋɛ baakɔɔm ŋa, i maà biti do ijuukpã iyi wa naa si ŋɛ bɛi ina ku cɔò laakai nŋɛ. I maà ti i dooɛ mii ikã.
Amma i jɔ̀ inɔ nŋɛ ku dɔ̃ bii ì waa ba ikpɛ̃ si wahalai Kirisi ŋa, ku ba i nɛ inɔ didɔ̃ nla nla ŋa si ajɔ iyi á nyisi amboeɛ.
Iŋɛ ilu inɔ didɔ̃ ŋai bii à waa bu ŋɛ na irii Kirisi, domi Hundei Ilaaɔ̃, ilu amboe, í wa si ŋɛ.
Inɛ kãma nŋɛ ku maà jɔ̀ ku yɛ ijuukpã na inɛ ku kpa, walakɔ na ile, walakɔ na laalɔ ku ce, walakɔ na wɔbia ku ɡũ.
Amma inɛ iyi wa wahala si na iyi í jɔ̀ í jɛ inɛi Kirisi, ku maà jɔ̀ anyɔ ku muu, amma í sĩa ku saabu Ilaaɔ̃ si na iyi í jɔ̀ wa so irii Kirisiu.
Waati í to kiitiu ku sinti. Inɛi Ilaaɔ̃ ŋai aa sinti ku kiiti. To, bii í sinti hai bi tu wa, bɛirei iri ku kpaɛ á yɛ bi inɛ ŋa iyi à kɔ ku dasi laabaau jiidai Ilaaɔ̃ naanɛ.
Kukɔi idei Ilaaɔ̃ wa fɔ í ni, Bii faabai inɛ jiida ŋa í ɡaabu, Bɛirei ti ilu dulum ŋa do inɛ ŋa iyi a kù mà bɛɛrɛi Ilaaɔ̃ á yɛ.
Na nŋu, inɛ ŋa iyi à waa yɛ ijuukpã si idɔɔbii Ilaaɔ̃, í sĩa a teese a maa ce jiidaɛ nɔ a leekĩ do woo taka nŋa iyi í jɛ ilu naanɛ.
Nsɛi, si inɔ nŋɛ, inɛ ŋa iyi à jɛ inɛ nɡboi iɡbɛi Ilaaɔ̃ ŋai ǹ wa n fãa. Amu mɔ inɛ nɡboi bɛi aŋa mɔ, ǹ nɔ ǹ jɛ́ sɛɛdai ijuukpãi Kirisi nɔ ǹ nɛ ikpɛ̃ si amboe iyi á na ku naa.
Ǹ wa n tɔɔ ŋɛ, i ɡbɔa inɛ ŋa iyi Ilaaɔ̃ í da nŋɛ si awɔ bɛi à ya ɡbɔa anɡudã ŋa, ku maà ti ku jɛ do tilasi walakɔ do binɛi fia, amma i na ara nŋɛ si icɛu do inɔ akã si bɛi Ilaaɔ̃ í bi.
I maà taa inɛ ŋa iyi à da nŋɛ si awɔ ŋau ɡbuɡbã, amma i nyisi ŋa kuce jiida iyi aa too si.
Nɔ waati iyi Kirisi á faata wa, nŋu iyi í jɛ inɛ nɡboi woo deɡbe ŋau, aa ɡba riba ilu amboe iyi kusĩaɛ kaa tã ŋa.
Bɛɛbɛ mɔi, iŋɛ awaasũ ŋa, i sũa inɛ nɡboi iɡbɛ ŋau iri ilɛ. Iŋɛ fei i jɔ̀ ara ku kaye ku jɛ nŋɛ bɛi ibɔ iyi à ya dasi, domi kukɔi idei Ilaaɔ̃ wa fɔ í ni, Ilaaɔ̃ kù wa anyii woo tɔɔ fufu ŋa, amma wa cea woo kaye ara ŋa didɔ̃.
Na nŋu, i kaye ara nŋɛ si awɔ ɡbuɡbãi Ilaaɔ̃, ku ba ku so ŋɛ lele si ajɔ iyi í dau.
I sɔ wahala nŋɛ fei bi tɛɛ, domi nŋui wa ɡbɔ nŋɛ.
I mu ara nŋɛ ŋa, i jɔ̀ hunde nŋɛ ku wɔ njoo, domi Seetam, mbɛɛ nŋɛi, í dabii wa dɔ̃ anu bɛi muusu nla, wa dɛdɛ inɛ iyi á ŋɔ.
I kɔò ara nŋɛ si wajuɛ do naanɛ ku dasi nla nla domi ì mà ŋa kpaasi woo dasi Jesu naanɛ nŋɛ ŋa iyi à fanɡaa si andunya fei, ijuukpã dimi akãu bɛi à waa yɛ.
Amma bii ì yɛ ijuukpã si waati keeke ì tã ŋa, Ilaaɔ̃ ilu didɔ̃ fei, nŋu iyi í kpe ŋɛ ku ba i nɛ ikpɛ̃ si amboe hai nɛ kɔɔɛ na saabui anu akã nŋɛ do Kirisi, nŋu takaɛi á jɔ̀ i kɔ̃ dee dee ŋa. Nŋui á nɔ ku jɔ̀ i leekĩ dim dim ŋa, nɔ ku mu nŋɛ ɡbuɡbã, i maà tɛkɛɛ hai si ideɛ ŋa.
Nŋui í nɛ yiiko hee do ajɔ fei. Ami.
Ǹ wa n kɔ nŋɛ ide keekeu ihɛ̃ wai do sobii Silasi kpaasi ilu naanɛ nwa. Ǹ bi n mu nŋɛ ɡbuɡbã nɔ n nyisi ŋɛ iyi ideu ihɛ̃ iyi ì waa leekĩ si dim dim ŋau, didɔ̃i Ilaaɔ̃i do ntɔ.
Iɡbɛi inɛi Jesu ŋa iyi í wa ilui Babilɔni, iyi Ilaaɔ̃ í cica bɛi iŋɛ mɔ, wa ce ŋɛ fɔɔ, bɛɛbɛ mɔi Maaku iyi wa jɛ bɛi amam si naanɛ ku dasi, wa ce ŋɛ fɔɔ.
I ce njɛ fɔɔ do kubi jiida ŋa. Laakai akã ku wɛɛò iŋɛ iyi ì jɛ ti Kirisi fei ŋa.
Amui Simɔɔ Piɛɛ amaacɛ woo bɛi Jesu Kirisi. Ǹ kɔ nŋɛ tiau ihɛ̃i, iŋɛ iyi Jesu Kirisi, nŋu iyi í jɛ Ilaaɔ̃ woo faaba nwa, í jɔ̀ ì dasi naanɛ ŋa na dee dee ku jɛɛ. Naanɛ iyi ì dasi ŋau í nɛ bɛɛrɛ bɛi ti awa mɔ.
Didɔ̃ do laakai ku sũ ku kɔ̃ɔ nŋɛ si, si na iyi í jɔ̀ ì mà Ilaaɔ̃ do Jesu Lafɛ̃ɛ nwa ŋa.
Yiikoi Ilaaɔ̃ í mu nwa bukaatai mii iyi à bi fei ku ba kuwɛɛ nwa do kutɔɔ nwa ku maa bɔ waju. Nɔ í ce bɛɛbɛi si bɛi í jɔ̀ à màa, nŋu iyi í kpe wa ka ba ikpɛ̃ si amboeɛ do si jiida ku jɛɛ.
Bɛɛbɛi í ce nwa kuwã nla nla ilu bɛɛrɛ ŋa. Kuwã ŋau aa jɔ̀ i yɛ bɛi nŋu takaɛ í yɛ nɔ i saa kuce laalɔ sãmi ŋa iyi í wa si andunya na binɛ.
Na nŋu, i ce kookaai i kɔ̃ɔsi isɛɛnɛ jiida si naanɛ ku dasi nŋɛ, nɔ si isɛɛnɛ jiida i kɔ̃ɔsi kumà,
nɔ si kumà i kɔ̃ɔsi ɡaya, nɔ si ɡaya i kɔ̃ɔsi temua, nɔ si temua i kɔ̃ɔsi bɛɛrɛi Ilaaɔ̃ ku mà,
nɔ si bɛɛrɛi Ilaaɔ̃ ku mà i kɔ̃ɔsi jiida ku cea njɛ, nɔ si jiida ku cea njɛ i kɔ̃ɔsi kubi.
Bii mii ŋau bɛ à wa si ŋɛ nɔ wa kɔ̃ɔsi, aa jɔ̀ i ya maa ce kookaai si icɛ nŋɛ, nɔ icɛ nŋɛu ku nɛ aranfãani ku ba i mà Lafɛ̃ɛ nwa Jesu Kirisi ŋa.
Amma inɛ iyi kù nɛ mii ŋau bɛ í yɛi bɛi fɛɛju, walakɔ bɛi inɛ iyi ijuɛ kù waa dɔ̃, nɔ kaa yɛ ilu ku jĩ. Nɔ í ɡbɛjɛ iyi nŋu í má hai si dulum dii takoɛ.
Na nŋu, iŋɛ inɛm ŋa, i kɔ̃ɔsi himma ku ba i mà sãa sãa iyi Ilaaɔ̃i í kpe ŋɛ nɔ í cica ŋɛ, domi bii ì waa ce bɛɛbɛ ŋa, i kaa dasi dulum ajɔ kãma ŋa.
Bɛɛbɛi aa jɔ̀ i lɔ do bɛɛrɛ ŋa si bomma hai tãi Lafɛ̃ɛ woo faaba nwa Jesu Kirisi.
Na ŋɔi í ce n kaa n ɡbɛɛjiò ku ye ŋɛ ɡiɡii mii ŋau ihɛ̃, baa do iyi ì màa tã ŋa, nɔ ì waa leekĩ dim dim si ntɔ iyi ì waa mu nsɛiu ihɛ̃ ŋa.
Ntɔ ntɔ, waati iyi ǹ wɛɛ si hunde, ǹ nɛ n ya n maa n ye ŋɛ ɡiɡii ku ba i ya maa wɔ njoo si ŋa.
Ǹ wa n fɔ bɛɛbɛi si na iyi í jɔ̀ ǹ mà iyi kaa kpɛ má an jɔ̀ arau ihɛ̃, si bɛi Lafɛ̃ɛ nwa Jesu Kirisi í sɔ̃m.
An ce kookaai n sɔ̃ ŋɛ yaaseɛ ku ba i yɔkɔ i ye ɡiɡii mii ŋau do ajɔ fei ŋa si anyii ikum.
Do ntɔ, a kù waa too si ará iyi inɛ ŋa à waa kpa do bisi nŋa, si waati iyi à jɔ̀ ì mà ɡbuɡbãi Lafɛ̃ɛ nwa Jesu Kirisi ŋa do kunyiɛ wa. Amma awa taka nwa mɔ à yɛ kulaɛ do iju nwa
nɔ à ɡbɔ imui Ilaaɔ̃ Baaba waati iyi í fɔ hai lele í ni, inɛ ihɛ̃i í jɛ ama akãm iyi ǹ bi jiida, siɛi inɔ didɔ̃m fei í ya wa. Waati nŋu Ilaaɔ̃, ilu amboe nla nla, í nyisi bɛɛrɛi Kirisiu do amboeɛ.
Si anyiɛ, à nyi à ɡbɔ imui Ilaaɔ̃ wa má hai lele si waati iyi awaò ŋa à wa si antai ɡeete kumáu.
Bɛɛbɛ mɔi naanɛ nwa í kɔ̃ɔsi si idei walii ŋau. I jɔ̀ i de siɛ itĩ ŋa, domi í yɛi bɛi fitila iyi wa má inya si ilu kuku hee iju koo máò nɔ Jesu, nŋu iyi í yɛ bɛi andaiyai daakɔ, ku má inya si idɔ nŋɛ.
Sinte, i jɔ̀ i mà iyi ihɛ̃ ŋa, iyi idei walii ɡɔ kù wɛɛ si kukɔi idei Ilaaɔ̃ iyi inɛ ɡɔ á tusɛ ndɛɛ bɛi í bi,
domi idei walii ɡɔ kù wɛɛ iyi inɛ ɡɔ í ce do idɔɔbii nŋu takaɛ, amma inɛ ŋa à ya sisi idei Ilaaɔ̃i si bɛi Hundeɛ í nyisi ŋa.
Walii ilu ibo ŋa à wɛɛ wo si inɔi inɛ ŋau. Bɛɛbɛ mɔi woo kɔsi cio ilu ibo ŋa aa faata wa si anini nŋɛ. Aa naaò kukɔsi ibo wa do bisi, iyi á ce inɛ ŋa nfe, nɔ aa kɔ̀si Lafɛ̃ɛ iyi í ya ŋa. Bɛɛbɛi aa faa ara nŋa nfe ku ce anu akã.
Inɛ nkpɔi á too daa laalɔ nŋa, nɔ na iri nŋa inɛ ɡɔ ŋa aa bu kpãai ntɔ.
Na binɛ nŋa aa jɛ ŋɛ taki do ide ŋa iyi aŋa taka nŋa à waa lasabu. Amma hai ku kpɛ woo kiiti nŋa í tã sɔɔlu ku kiiti nŋa. Nŋu mɔi á ce ŋa nfe nɔ kaa kpɛ mɔm.
Baa amaleka ŋa iyi à ce dulum wo, Ilaaɔ̃ kù jɔ̀ ŋa, amma í tale si ŋa si isa nla nla. Tenɡi bɛi à waa mu ŋa si ilu kuku hee ajɔi kiiti.
Ilaaɔ̃ kù nɔ kù jɔ̀ inɛi tako ŋau mɔ waati iyi í jɔ̀ ijĩ nlau í jɛ inɛi andunya ŋa iyi a kù mà bɛɛrɛɛ, amma Nowee, nŋu iyi í ce waazoi ide ntɔui í faaba do amanɛ mɛɛje ɡɔ ŋa.
Si anyiɛ í nyi í yɛ taalei inɛi Sodomu do Gɔmɔɔ ŋa mɔ má, nɔ í kpa ŋa do ina. Iyi bɛu bɛi í jɛ sɛɛda na inɛ laalɔ ŋa iyi aa na a naa.
Amma í nya Lɔtu inɛ jiida iyi í wa si inɔi inɛ laalɔ ŋau. Í nyaai si na iyi í jɔ̀ í ya nɛ inɔ ku fɔ na daa bututu nŋa, nɔ iju iyi wa má fei laalɔ iyi wa yɛ do iyi wa ɡbɔ wa bitandi idɔ dee deeɛ.
<range>
Bɛɛbɛ mɔi Aɔ̃ Lafɛ̃ɛ í mà bɛi á ce ku faaba inɛ ŋa iyi à mà bɛɛrɛɛ si wahala. Í nɔ í mà bɛi á mu inɛ laalɔ ŋa ku wahala ŋa si ajɔi kiiti.
Inɛ ŋa iyi à waa ce kubi nfe nfei ara nŋa nɔ à donda yiikoi Ilaaɔ̃, wahala nŋa á caa. Woo kɔsi cio ilu ibo ŋau à jɛ ilu wɔɔkɔ yaamɔ ŋa do woo tɔɔ fufu ŋa iyi a kù waa ce njoi ilu yiikoi lele ŋa ku bu.
Baa amaleka ŋau, aŋa iyi à re ŋa do ɡbuɡbã do yiiko ntɔ ntɔ, a kù waa yɛ taalei ilu yiikoi lele ŋau hee má jɛ a bu ŋa si wajui Aɔ̃ Lafɛ̃ɛ.
Amma inɛ ŋau à ya maa yaako mii iyi a kù mà. À yɛi bɛi iŋai sako ŋa iyi a kù nɛ lasabu kãma, nɔ aa ce nfei bɛi iŋai sako ŋau iyi à bí ku ba a mu ŋa a kpa ŋa.
Laalɔ iyi à cea inɛ ŋai aa sã nŋa. Inɔ didɔ̃ nŋa fei si inaabo ŋai í ya wa baa bii dasã nkpai. Baa waati iyi iŋɛò ŋa ì tɔtɔɔ ì waa jɛ ijɛi Lafɛ̃ɛ ajɔ ŋa, à ya maa ce daa laalɔ nŋai nɔ a maa nɛ si inɔ didɔ̃. À yɛi bɛi anɡudãi kuwee ŋa iyi à nɛ leebu do riisi.
Iju nŋa fei si abo kaafe ŋai í ya wa, dulum ci ya to ŋa. À ya mu inɛ ŋa iyi a kù waa leekĩ dim dim do taa. Idɔ nŋa í nɛ dɔɔnɛi binɛ. Ilaaɔ̃ í ceekpe ŋa.
À jɔ̀ kpãa jiida nɔ à nyɔ. À too kpãai walii Balamu, amai Beɔɔ, nŋu iyi í bi ribai laalɔ ku jɛ.
Amma Ilaaɔ̃ í fɔ siɛ ide na kuraraɛ. Ntɔi, ɡbankɛlɛ iyi ci ya fɔ ide, Ilaaɔ̃ í jɔ̀ í baa ide ku fɔ bɛi amanɛ nɔ í leekĩ ide hai nɛ yaasei waliiu.
Inɛ ŋau, à yɛi bɛi isɔ̃ hai nɛ inyi walakɔ bɛi ijĩ iyi í dũ nɔ kaa rɔ si na iyi í jɔ̀ fufu wa taleɛ. Ilaaɔ̃ í ce nŋa sɔɔlui bi ku wa si ilu kuku nla nla.
À waa fɔ idei fufu ku tɔɔ iyi kù nɛ iri. À waa fa inɛ ɡɔ ŋa do binɛ ikã ikãi mii iyi lafɛ̃ɛ ŋa à nɛ si idɔ nŋa ŋa ku ba a mu ŋa do taa. Inɛ ŋau, do wahalai à ba à ɡbã wa hai bi inɛ ŋa iyi à wa si kurarau.
Inɛ ŋa iyi à ba à mu ŋau, à ya ce nŋa kuwãi ara ku nɛi, amma aŋa taka nŋa à jɛ arui daa ŋa iyi wa bɔò ŋa nfe ku ce, domi inɛ fei í jɛ arui mii iyi í kãmiaɛ.
Ntɔi, inɛ ŋa iyi à jɔ̀ laalɔ ku cei andunya si na iyi í jɔ̀ à mà Lafɛ̃ɛ woo faaba nwa Jesu Kirisi, bii à nyi à jɔ̀ laalɔ ku ceu í mu ŋa má í kãmia ŋa isɛ ɡbeejisia, kuwɛɛi tako nŋa á tia do ti ankãanyiu.
Á tia nŋa bii í jɛ a kù mà kpãai ntɔ wo do iyi à màa tã nɔ à toa woodai Ilaaɔ̃ iyi à na ŋau anyi.
Mii iyi í ba ŋau bɛ wa nyisi iyi mɔndau ihɛ̃ í jɛ ntɔ. Mɔndau í ni, aja í nyi í koo wa fa ituɛ má. À ya ni má, kusɔɔ iyi à wɛ í nyi wa bimbili si pɔkɔdɔ má.
Iŋɛ baakɔɔm ŋa, tia minjisiam wee iyi ǹ kɔ nŋɛ. Si tia sinteu do minjisiau fei ǹ wa n dɛ n jĩ lasabu jiida nŋɛ do kukɔsi ŋa iyi ǹ wa n ye ŋɛ ɡiɡi.
Ǹ bi i ye ɡiɡii ide iyi walii kumá ŋau à fɔ wo, do woodai Lafɛ̃ɛ woo faaba iyi woo bɛ nŋɛ ŋa à sisi nŋɛ.
Sinte, ǹ bi i mà ŋa iyi si waatii ankãanyi inɛ ɡɔ ŋa aa na a maa nɛ si idɔɔbi nŋa. Nɔ aa yaako ŋɛ
a maa ni, Kirisi í ce kuwã í ni nŋu á nyi wa, mà iboi. To, iwoi í wa. Kù waa nyi wa má, domi hai waati iyi bala nwa ŋa à ku, mii fei í wɛɛi bɛi hai sintei andunya ku taka.
Amma mii akãi inɛ ŋau à ɡbɛjɛ na kance. Mii iyi à ɡbɛjɛ wee. Waati iyi Ilaaɔ̃ í taka lele do ilɛ, í taka ŋai do idei ɡɛlɛɛ. Do ide ku fɔɛi í nyaò ilɛ hai si inɔ inyi nɔ í fɛɛfɛɛ do inyi.
Nɔ si anyiɛ, do ide kufɔɛui í kpaò irii andunyai tako si waati iyi í jɔ̀ inyi í jɛ mii fei.
Lele do ilɛ iyi í wɛɛ nsɛi, do ide akãu bɛi Ilaaɔ̃ á kpa ŋaò, amma bɛbɛi do inai á jɛ. Wa mu ŋai titã hee koo toò ajɔ iyi á kiiti inɛ ŋa iyi a kù mà bɛɛrɛɛ nɔ á ce ŋa nfe.
Amma iŋɛ baakɔɔm ŋa, i maà jɔ̀ i ɡbɛjɛ mii akãu ihɛ̃ ŋa, iyi ajɔ akã í yɛa Ilaaɔ̃i bɛi adɔ̃ dubu, nɔ adɔ̃ dubu í yɛai bɛi ajɔ akã.
Aɔ̃ Lafɛ̃ɛ ci ya jɔ̀ idei kuwãɛ iyi í jilɛu ku kpɛ ideu ku kɔ̃ò si bɛi inɛ ɡɔ ŋa à waa tamaa. Amma wa temua nŋɛi, domi kù bi baa inɛ akã ku ce nfe. Í bi mɔm ku jɛ inɛ fei ku kpaasi idɔ.
Do nŋu fei, ajɔi Lafɛ̃ɛ á naai bɛi ile. Si ajɔ nŋui, lele á kpa iri do iba nla nla. Mii iyi í wa bɛ fei, á yɔ si ina nɔ ilɛ do mii iyi í wa si fei á kpa iri.
Na nŋu, si bɛi mii ŋau fei á ce nfe bɛɛbɛ, i jɔ̀ i mà sãa sãa ŋa zaka bɛi í sĩa isɛɛnɛ nŋɛ ku maa má nɔ i mà bɛɛrɛi Ilaaɔ̃ ŋa.
Nɔ i maa deɡbe ajɔu ŋa i maa ce kookaai ku ba ku naa ńya ńya. Si ajɔ nŋui ina á ce nfei lele, nɔ mii iyi í wa si fei ku yɔ do inya ɡbãa nla nlai inau.
Amma Ilaaɔ̃ í ce kuwã nŋu ku ce lele do ilɛ fei titɔ̃ bii dee dee ku jɛ á wa. Nŋui à waa deɡbe.
Na saabu nŋu, iŋɛ baakɔɔm ŋa, si bɛi ì waa deɡbe ajɔu, i ce kookaai Lafɛ̃ɛ ku na ku ba ŋɛ si laakai ku sũ, riisi do kurara ku maà wa si ŋɛ.
I doo temuai Lafɛ̃ɛ nwa bɛi kpãai faaba nŋɛ, si bɛi Pɔlu baakɔɔ nwa í kɔ nŋɛ do bisi iyi Ilaaɔ̃ í muaa.
Ideu ihɛ̃i í kɔ si tia iyi í kɔ fei tenɡi bii wa fɔ idei mii ŋau ihɛ̃. Si tiaɛ ŋau bii ɡɔ ŋa í wɛɛ iyi í ɡaabu ku ɡbɔ, nɔ hai mà ŋa iyi a kù waa leekĩ si dim dim à ya maa bɛjɛ yaasei ideui, si bɛi à ya maa ce do mbɔi kukɔi idei Ilaaɔ̃ ɡɔ ŋa. Bɛɛbɛi à waa faa ara nŋa nfe ku ce.
Amma iŋɛ baakɔɔm ŋa, ì mà ideu tã ŋa. Na nŋu, i ce laakai ara nŋɛ ku ba kurarai inɛ ŋa iyi a kù mà bɛɛrɛi Ilaaɔ̃ ku maà jɔ̀ i yaa hai si kpãa jiida iyi ì waa leekĩ si dim dim ŋa.
Amma didɔ̃i Lafɛ̃ɛ woo faaba nwa Jesu Kirisi ku maa kɔ̃ɔsi si ŋɛ, nɔ kumà iyi í nɛ si ɡãmɛɛ ŋa ku kɔ̃ɔsi ku maa koo. Nŋui í jɛ ilu amboe hai nsɛi hee do ajɔ fei. Ami.
À waa kɔ nŋɛ si idei Jesu, nŋu iyi í wɛɛ hai sintei mii fei. Nŋui í jɛ Ideu, nɔ í jɛ icui kuwɛɛ má. À ɡbɔ ideɛ, nɔ à yɔɔ do iju nwa, à cɔɔ do laakai, nɔ awɔ nwa í luu.
Waati iyi kuwɛɛu í faata wa à yɔɔ, ŋɔi í jɔ̀ à waa jɛ sɛɛdaɛ, nɔ à waa sisi nŋɛ idei kuwɛɛ hai tã iyi í tako í wa bi Ilaaɔ̃ Baaba wo, nɔ wee nsɛi í nyisi wa.
Iyi à yɛ do iyi à ɡbɔ, nŋui à waa sisia iŋɛ mɔ ku ba awaɛ ŋa ka nɛ anu akã, nɔ anu akã iyi à nɛu à nɔɔi do Ilaaɔ̃ Baaba do amaɛ Jesu Kirisi.
À kɔ nŋɛ tiau ihɛ̃i ku ba inɔ didɔ̃i awa fei ku kɔ̃.
Laabaau iyi à ɡbɔ hai bi Jesu Kirisi, nɔ à waa sisi nŋɛ wee. Ilaaɔ̃i í jɛ inya kumá, ilu kuku kãma kù wa siɛ.
Bii à ni à nɛ anu akã do nŋu nɔ à bɛi à waa nɛ si ilu kuku, à waa sɔ iboi a kù waa ce kookoosui ntɔ.
Amma bii à waa nɛ si inya kumá, si bɛi Ilaaɔ̃ takaɛ í wa si inya kumáu, aa ka nɛ anu akã awa duusɔ̃ɔ, nɔ njɛi Jesu amaɛ á jɔ̀ ka má hai si dulum fei.
Bii à ni a kù nɛ dulum, à waa sɔa ara nwa iboi, nɔ ntɔ kù wa si wa.
Amma bii à ce tuubai dulum du wa, Ilaaɔ̃ ilu naanɛi, nŋu iyi í ya ce dee dee, á kpa idei dulum du wa nɔ ku jɔ̀ ka má hai si laalɔ ku ce nwa fei.
Bii à ni a kù ce dulum à waa ce Ilaaɔ̃ ilu iboi, nɔ ideɛ kù wa si wa.
Iŋɛ amam ŋa, ǹ kɔ nŋɛ ideu ihɛ̃ wai, ku ba i maà ce dulum ŋa. Amma bii inɛ ɡɔ í ce dulum, à nɛ inɛ ɡɔ iyi á tɔɔ nwa suuru bi Ilaaɔ̃ Baaba, nŋui í jɛ Jesu Kirisi inɛ dee deeu.
Nŋu takaɛ í ce kuweei araɛ ku ba ku kpa idei dulum du wa, amma kù jɛ ti awa akã, do ti inɛi andunya feii.
Bii à waa jirima woodaɛ, si bɛɛbɛi aa ka mà iyi à màa.
Bii inɛ ɡɔ í ni nŋu í màa, nɔ kù waa jirima woodaɛ, lafɛ̃ɛ ilu iboi, ntɔ kù wa siɛ.
Amma inɛ iyi wa jirima ideɛ, siɛi kubii Ilaaɔ̃ í ya kɔ̃ do ntɔ. Mii iyi á jɔ̀ ka mà iyi à nɛ anu akã do nŋu wee.
Inɛ iyi í ni nŋu í nɛ anu akã do nŋu, lafɛ̃ɛ í nɛ ku maa nɛi bɛi Jesu takaɛ í nɛ.
Iŋɛ baakɔɔm ŋa, kù jɛ wooda titɔ̃i ǹ kɔ nŋɛ. Wooda nwoi, iyi ì nɛ hai sinte wo ŋa. Wooda nwou, nŋui í jɛ ide iyi ì tako ì ɡbɔ tã ŋa.
Do nŋu fei, wooda iyi ǹ wa n kɔ nŋɛu ihɛ̃, inɛ nŋu wooda titɔ̃i, nɔ à waa yɛ ntɔɛi si Kirisi do si iŋɛ taka nŋɛ, domi ilu kuku wa sɛkɛɛ, nɔ inya kumá ntɔ wa daana.
Inɛ iyi í fɔ wa ni nŋu í wa si inya kumá nɔ í cé kpaasiɛ, si ilu kukui í wa hee nsɛi.
Inɛ iyi í bi kpaasiɛ, lafɛ̃ɛi í wa si inya kumá, nɔ nkãma kù wɛɛa iyi á dasiɛ dulum .
Amma inɛ iyi í cé kpaasiɛ, si ilu kukui í wa, si ilu kukuu mɔi í nɔ wa nɛ si. Kù mà bii wa bɔ, domi ilu kukuu í dasiɛ fɛɛju.
Ǹ kɔ nŋɛ wai, iŋɛ amam ŋa, si na iyi í jɔ̀ Ilaaɔ̃ í nya dulum du ŋɛ na irii Jesu.
Ǹ kɔ nŋɛ wai, iŋɛ baaba ŋa, si na iyi í jɔ̀ ì mà inɛ iyi í wɛɛ hai sinte ŋa. Nɔ ǹ kɔ nŋɛ wai, iŋɛ awaasũ ŋa, si na iyi í jɔ̀ ì jɛ Seetam inɛ laalɔu iɡũ ŋa.
Ǹ kɔ nŋɛ má, iŋɛ amu ŋa, si na iyi í jɔ̀ ì mà Ilaaɔ̃ Baaba ŋa. Nɔ ǹ kɔ nŋɛ má, iŋɛ baaba ŋa, si na iyi í jɔ̀ ì mà inɛ iyi í wɛɛ hai sinte ŋa. Nɔ ǹ kɔ nŋɛ má, iŋɛ awaasũ ŋa, si na iyi í jɔ̀ ì nɛ ɡbuɡbã ŋa, nɔ idei Ilaaɔ̃ í wa si ŋɛ, nɔ ì jɛ Seetam inɛ laalɔu iɡũ ŋa.
I maà ti i bi andunya ŋa do mii ŋa iyi à wa si andunya. Inɛ iyi í bi andunya, kubii Ilaaɔ̃ Baaba kù wa siɛ,
domi mii iyi í wa si andunya fei, hai kubi nfe nfei amanɛ, do kɔdɛɛi mii iyi iju wa yɛ, hee do faau ku ce, ɡɔɡɔɛ ɡɔ kù waa naa hai bi Baaba, bii kù jɛ hai si andunya.
Andunya í nɔ wa tã mbɛ do binɛɛ, amma inɛ iyi wa ce idɔɔbii Ilaaɔ̃ á maa wɛɛi hee do ajɔ fei.
Iŋɛ amam ŋa, kɔɔi andunya í maai wa. Si bɛi ì ɡbɔ ŋa à ni inɛ ɡɔ iyi í jɛ mbɛɛi Kirisi á naa, wee nsɛi, mbɛɛi Kirisi nkpɔ í to wa. Ŋɔi í jɔ̀ à mà iyi kɔɔi andunya í maai.
Mbɛɛ ŋau, hai si inɔ nwai à fita, amma a kù jɛ inɛ nwa ŋa, domi bii à jɛ inɛ nwa ŋai wo aa wa inɔ nwa. Amma à fita ku ba ka mà iyi kãma nŋa kù jɛ inɛ nwai wo do ntɔ.
Amma iŋɛ ì ba Hundei Ilaaɔ̃ hai bi inɛ kumáu ŋa, nŋui í jɔ̀ iŋɛ fei ì nɛ kumà ŋa.
Bii ǹ kɔ nŋɛ, kù jɛ a ni i kù mà ntɔ ŋa, amma si na iyi í jɔ̀ ì màa ŋai, ì nɔ ì mà ŋa iyi ibo kãma kaa yɔkɔ ku fita hai si ntɔ.
Yooi í jɛ woo sɔ ibo bii kù jɛ inɛ iyi í ni Jesu kù jɛ Kirisi. Lafɛ̃ɛ, mbɛɛi Kirisii iyi wa kɔsi Baaba do Ama ajɔ.
Ntɔi inɛ iyi í kɔsi Ama, kù nɛ Baaba. Inɛ iyi í ɡba Amau í nɛ Baau mɔi.
Iŋɛ mɔ, ide iyi ì ɡbɔ hai sinteu i jɔ̀ ku wa si idɔ nŋɛ. Bii í wa si idɔ nŋɛ aa nɛ anu akã ŋa do Ama do Baau.
Kirisi í ce nwa kuwã. Kuwã iyi í ce nwau, nŋui í jɛ kuwɛɛ hai tã.
Iyi ǹ kɔ nŋɛu ihɛ̃, ǹ kɔɔ wai na inɛ ŋa iyi à waa bi a dasi ŋɛ kurara.
Amma iŋɛ, Hundei Ilaaɔ̃ iyi Kirisi í na ŋɛu, í wa si ŋɛ. Na nŋu, i kù nɛ bukaatai inɛ ɡɔ ku kɔ nŋɛ si cioi nɡɔɡɔ, domi Hundeu wa kɔ ŋɛ si cioi mii fei iyi í jɛ ntɔ, ibo kù wa si. Na nŋu, i jɔ̀ i nɛ anu akã do Kirisi ŋa, si bɛi Hundei Ilaaɔ̃ í nyisi ŋɛ.
Nsɛi, iŋɛ amam ŋa, i jɔ̀ i nɛ anu akã do Kirisi ŋa, ku ba ajɔ iyi á faata wa ka nɛ idɔ ku buba, nɔ anyɔ ku maà mu wa si wajuɛ si ajɔ iyi á nyi wau.
Si bɛi ì mà ŋa iyi Kirisi í jɛ dee dee, i jɔ̀ i mà ŋa iyi inɛ iyi wa ce dee dee fei amaɛi.
I cɔ kubi nla nla iyi Ilaaɔ̃ Baaba í bi wa, hee à waa kpe wa amaɛ ŋa. Nɔ ntɔi bɛɛbɛi à jɛ. Ŋɔi í jɔ̀ inɛi andunya ŋa a kù mà wa domi a kù mà Ilaaɔ̃ mɔm wo.
Iŋɛ baakɔɔm ŋa, si nsɛi à jɛ amai Ilaaɔ̃ ŋa, amma a kù mà bɛirei aa ka na ka jɛ ala. Do nŋu fei, à mà waati iyi Kirisi á na ku faata wa aa ka jɔɔ, domi aa ka yɔɔ bɛi í yɛ.
Inɛ iyi wa cɔ kpãai ideu ihɛ̃ fei, wa ce kookaai ku ba ku má bɛi Kirisi mɔ í má.
Inɛ mɔ iyi wa ce dulum fei, wa kua woodai Ilaaɔ̃i, domi dulum wooda ku kuai.
Ì mà ŋa iyi Jesu, nŋu iyi kù ce dulum, í naai ku nya dulum dii amanɛ ŋa.
Na nŋu, inɛ iyi í wɛɛ do nŋu fei ci ya maa mɔsi dulum ku ce. Amma inɛ iyi wa ce dulum, lafɛ̃ɛ kù yɔɔ, kù nɔ kù màa.
Iŋɛ amam ŋa, i maà ti i jɔ̀ inɛ ɡɔ ku dĩ iju nŋɛ. Inɛ iyi wa ce mii iyi í jɛ dee dee, inɛ dee deei, si bɛi Jesu takaɛ í yɛ.
Inɛ iyi í ya maa mɔsi dulum ku ce, inɛi Seetam nii, domi hai sintei Seetam wa ce dulum. Na ŋɔi í jɔ̀ Jesu, amai Ilaaɔ̃, í naa ku kpaò icɛi Seetam.
Inɛ iyi í jɛ amai Ilaaɔ̃ fei, ci ya maa mɔsi dulum ku ce, domi kuwɛɛi Ilaaɔ̃ í wa siɛ. Kaa yɔkɔ ku maa ce dulum, domi í jɛ amai Ilaaɔ̃.
Nsɛi, aa ka yɔkɔ ka mà inɛ ŋa iyi à jɛ amai Ilaaɔ̃ ŋa do inɛ ŋa iyi à jɛ ti Seetam. Inɛ iyi kù waa ce mii iyi í jɛ dee dee fei, do inɛ iyi kù bi kpaasiɛ, kù jɛ ti Ilaaɔ̃.
Ide iyi ì ɡbɔ hai sinte ŋa, nŋui í jɛ ka bi njɛ,
nɔ ka maà yɛ bɛi Kaɛ̃ɛ inɛi Seetam inɛ laalɔu, nŋu iyi í kpa ifɔɛ. Na mii í ce í kpaa. Í kpaai si na iyi í jɔ̀ kuceɛ í jɛ laalɔ, nɔ ti ifɔɛ í jɛ jiida.
Iŋɛ inɛm ŋa, bii inɛi andunya ŋa à cé ŋɛ, i maà jɔ̀ ku mu ŋɛ biti.
À mà iyi à kua ikui, nɔ à lɔ si kuwɛɛ si na iyi í jɔ̀ à bi kpaasi nwa ŋa. Inɛ iyi kù nɛ kubi, si ikui í wa.
Inɛ iyi í cé kpaasiɛ fei, woo kpa inɛi. Iŋɛ taka nŋɛ ì nɔ ì mà ŋa iyi woo kpa inɛ ci ya nɛ kuwɛɛ hai tã.
À mà bɛi kubi í yɛ si na iyi í jɔ̀ Kirisi í na kuwɛɛɛ na iri nwa. Na nŋu, awa mɔ ka na kuwɛɛ nwa na irii kpaasi nwa ŋa.
Bii inɛ ɡɔ í nɛ amani si andunyau ihɛ̃, nɔ í yɛ kpaasiɛ í wa si are nɔ í toaa anyi, bɛirei kubii Ilaaɔ̃ á ce ku wa si inɛɛu bɛ.
Iŋɛ amam ŋa, i maà jɔ̀ ka bi njɛ do ide ku fɔi ɡɛlɛ nŋu akã, amma ka bi njɛ do ntɔ do si kuce.
Bii idɔ nwa wa yɛ taale nwa aa ka mà iyi à jɛ ti ntɔ na kookoosu jiida ŋa iy à waa ce, nɔ laakai nwa á maa sũi bi Ilaaɔ̃, domi à mà iyi Ilaaɔ̃ í re idɔ nwa, í nɔ í mà mii fei.
<range>
Na nŋu, iŋɛ baakɔɔm ŋa, bii idɔ nwa kù waa yɛ taale nwa, à nɛ laakai ku sũ bi Ilaaɔ̃.
Nɔ mii iyi à tɔɔɛ fei á mu nwa wai, domi à waa jirima woodaɛ nɔ à waa ce mii iyi á dɔ̃aa si.
Woodaɛu wee, ka dasi irii amaɛ Jesu Kirisi naanɛ, nɔ ka bi njɛ si bɛi í jilɛ nwa.
Inɛ iyi wa jirima woodai Ilaaɔ̃ ŋa, í wa si Ilaaɔ̃i nɔ Ilaaɔ̃ mɔ í wa si lafɛ̃ɛ. Hundeɛ iyi í mu nwa, nŋui í jɔ̀ à mà iyi í wa si wa.
Iŋɛ baakɔɔm ŋa, i maà ya naanɛ inɛ ŋa iyi à ya ni aŋa à nɛ Hundei Ilaaɔ̃ fei, amma i cɔ yaase nŋa mà à jɛ ti Ilaaɔ̃ ntɔ ntɔ, domi walii ilu ibo ŋa à waa kɔ̃i si andunyau ihɛ̃.
Yaase bɛi aa yɔkɔ i mà inɛ ŋa iyi à nɛ Hundei Ilaaɔ̃ ŋa wee. Inɛ iyi í jɛsi iyi Jesu Kirisi í baa í jɛ amanɛ do ntɔ fei, lafɛ̃ɛi í jɛ ti Ilaaɔ̃.
Inɛ iyi kù jɛsi iyi Jesu í baa í jɛ amanɛ do ntɔ, lafɛ̃ɛ kù jɛ ti Ilaaɔ̃, ti mbɛɛi Kirisii. Mbɛɛi Kirisiui ì ɡbɔ à ni wa naa ŋau, wee í to wa si andunya tã mɔm.
Iŋɛ amam ŋa, ì jɛ ti Ilaaɔ̃ ŋa, ì nɔ ì kãmia walii ilu ibo ŋau tã ŋa, domi inɛ iyi í wa si ŋɛ í nɛ ɡbuɡbã í re inɛ iyi í wa si andunyau.
Inɛ nŋu ŋa ti andunyai à jɛ, ŋɔi í jɔ̀ à waa fɔ ide do bisii andunya, nɔ inɛi andunya ŋa à waa ɡbɔ ide nŋa.
Amma awa ti Ilaaɔ̃i à jɛ. Inɛ iyi í mà Ilaaɔ̃ fei i ya ɡbɔ ide nwai, amma inɛ iyi kù jɛ ti Ilaaɔ̃ ci ya ɡbɔ ide nwa. Si bɛɛbɛi aa ka yɔkɔ ka wũa ntɔ do ibo.
Iŋɛ baakɔɔm ŋa, i jɔ̀ ka bi njɛ, domi kubi wa naai hai bi Ilaaɔ̃. Inɛ iyi í nɛ kubi, lafɛ̃ɛ amai Ilaaɔ̃i, í nɔ í mà Ilaaɔ̃.
Inɛ iyi kù nɛ kubi, lafɛ̃ɛ kù mà Ilaaɔ̃, domi Ilaaɔ̃i í jɛ kubi.
I cɔ bɛi Ilaaɔ̃ í nyisi wa kubiɛ. Í bɛ ama akãɛ wa si andunya ku ba ka ba kuwɛɛ na iriɛ.
Kù jɛ awai à tako à bi Ilaaɔ̃ amma nŋui í bi wa, nɔ í bɛ amaɛ wa ku ba ku jɛ kuwee iyi á kpa dulum du wa.
Iŋɛ baakɔɔm ŋa, bii bɛɛbɛi Ilaaɔ̃ í bi wa, í sĩa awa mɔ ka bi njɛ.
Inɛ ɡɔ kù yɛ Ilaaɔ̃ ajɔ ɡɔ, amma bii à bi njɛ, Ilaaɔ̃ í wa si wa, nɔ kubiɛ á kɔ̃ si idɔ nwa.
A mà iyi à wa siɛ nɔ nŋu takaɛ í wa si wa, si na iyi í jɔ̀ í mu nwa Hundeɛ.
Awa mɔ à yɛ iyi Ilaaɔ̃ Baaba í bɛ amaɛ wa ku jɛ woo faabai inɛi andunya ŋa, à nɔ à waa jɛ sɛɛdaɛ.
Inɛ iyi í jɛsi iyi Jesu í jɛ amai Ilaaɔ̃, Ilaaɔ̃ í wa siɛ, nɔ lafɛ̃ɛ mɔ í wa si Ilaaɔ̃.
Nɔ awa à mà kubi iyi Ilaaɔ̃ í bi wa, nɔ à dasi kubiu naanɛ. Ilaaɔ̃i í jɛ kubi. Inɛ iyi í nɛ kubi í wa si Ilaaɔ̃i, nɔ Ilaaɔ̃ mɔ í wa siɛ.
Bɛɛbɛi kubiɛ í kɔ̃ si idɔ nwa, ku ba ka nɛ laakai ku sũ si ajɔi kiitiu, domi si bɛi Kirisi í yɛ, bɛɛbɛ mɔi awa mɔ à yɛ si andunyau.
Njo kù wa si kubi, amma kubi iyi í kɔ̃ í ya lele njoi. Na nŋu, inɛ iyi í nɛ njo, kubi ci ya kɔ̃ siɛ domi njoi ijuukpãi wa ce.
Awa à nɛ kubi domi Ilaaɔ̃ í tako í bi wa.
Bii inɛ ɡɔ í ni nŋu í bi Ilaaɔ̃ nɔ í cé kpaasiɛ, ilu iboi, domi inɛ iyi kù bi kpaasiɛ iyi wa yɛ, kaa yɔkɔ ku bi Ilaaɔ̃ iyi kù waa yɛ.
Kirisi í na wa woodau ihɛ̃ í ni, inɛ iyi í bi Ilaaɔ̃ á bi kpaasiɛ mɔ.
Inɛ iyi í dasi naanɛ iyi Jesui í jɛ Kirisi, lafɛ̃ɛ amai Ilaaɔ̃i, nɔ inɛ iyi í bi Baa í bi Ama mɔi.
Bii à bi Ilaaɔ̃ nɔ à waa jirima woodaɛ, nŋui á jɔ̀ ka mà iyi à bi amai Ilaaɔ̃ ŋa mɔ.
Ilaaɔ̃ ku bii í jɛ woodaɛ ŋa ku jirima. Woodaɛ ŋau a kù nɔ a kù ɡaabu.
Ntɔ ntɔ, amai Ilaaɔ̃ baa yooma fei í ya kãmia andunyai. Naanɛ ku dasi nwai á jɔ̀ ka kãmiaò andunya.
Yooi í kãmia andunya bii kù jɛ inɛ iyi í dasi naanɛ iyi Jesu í jɛ amai Ilaaɔ̃.
Jesu Kirisii í jɛ inɛ iyi í naa do inyi do njɛ. Kù naa do inyi nŋu akã, amma do njɛi ajɔ. Hundei Ilaaɔ̃ takaɛ wa jɛ sɛɛdaɛ, domi nŋui í jɛ ntɔ.
Woo jɛ sɛɛda ŋau aŋa mɛɛtai à wɛɛ .
Aŋa wee, Hundei Ilaaɔ̃, do inyi, do njɛ. Aŋa mɛɛta ŋau à ce anu akã.
Awa, à ya ka jɛsi sɛɛdai amanɛ ŋa, amma sɛɛdai Ilaaɔ̃ í la í re bɛɛbɛ, nɔ nŋu mɔi í jɛ sɛɛda iyi í jɛa amaɛ.
Inɛ iyi í dasi amai Ilaaɔ̃ naanɛ, í nɛ sɛɛdau si idɔɛ. Inɛ iyi kù dasi naanɛ, í ce Ilaaɔ̃ ilu iboi, domi kù jɛsi sɛɛda iyi Ilaaɔ̃ í jɛa amaɛ.
Sɛɛdau wee, Ilaaɔ̃ í mu nwa kuwɛɛ hai tã. Kuwɛɛu, í wa si amaɛ.
Inɛ iyi í nɛ Amai Ilaaɔ̃, í nɛ kuwɛɛ. Inɛ iyi kù nɛ Amau kù nɛ kuwɛɛu.
Ǹ kɔ nŋɛ iyi ihɛ̃ wai, iŋɛ iyi ì dasi irii amai Ilaaɔ̃ naanɛ, ku ba i mà iyi ì nɛ kuwɛɛ hai tã ŋa.
À nɔ à nɛ naanɛ iyi bii à tɔɔɛ nɡɔɡɔ iyi í jɛ ti idɔɔbiɛ, á ɡbɔ nwa.
Nɔ si bɛi à mà iyi wa ɡbɔ kutɔɔ nwa, à mà kam kam iyi mii iyi à tɔɔɛ fei, tu wai tã.
Bii inɛ ɡɔ í yɛ kpaasiɛ wa ce dulum iyi kù jɛ ti iku, kú ce kutɔɔ nɔ Ilaaɔ̃ á muaa kuwɛɛ. Amma dulum ɡɔ í wɛɛ iyi í ya bí iku. Ǹ kù ni inɛ ɡɔ ku ce kutɔɔ na nŋu.
Iyi kù jɛ dee dee fei dulum nii, amma kù jɛ fei ndɛɛi í jɛ ti iku.
À mà inɛ iyi í jɛ amai Ilaaɔ̃ fei ci ya ce dulum ku maa mɔsi, domi Amai Ilaaɔ̃ wa deɡbeɛ, nɔ Seetam, inɛ laalɔu, kaa yɔkɔ ku ceaa nɡɔɡɔ.
À mà iyi à jɛ amai Ilaaɔ̃ ŋa, nɔ andunyau fei í wa si ɡbuɡbãi inɛ laalɔu.
À nɔ à mà iyi Amai Ilaaɔ̃ í naa, nɔ í mu nwa bisi ka mà Ilaaɔ̃ ilu ntɔu. Nɔ à wɛɛ do ilu ntɔu do saabui amaɛ Jesu Kirisi. Jesu Kirisiui í jɛ Ilaaɔ̃ ilu ntɔ, nɔ í jɛ kuwɛɛ hai tã.
Iŋɛ amam ŋa, i fɛò iwɛ̃ ku tɔɔ ŋa.
Amu inɛ nɡboi iɡbɛi inɛi Jesu ŋa, ǹ ceɛ fɔɔ, awɔ abo iyi Ilaaɔ̃ í cica. Nɔ ǹ ce amaɛ ŋa mɔ fɔɔ, aŋa iyi ǹ bi si kpãai ntɔu. Nɔ kù jɛ amu akãi ǹ bi ŋa, amma hee do inɛ ŋa iyi à mà ntɔu fei à bi ŋai.
À bi ŋai si na iyi í jɔ̀ ntɔu í wa si idɔ nwa, á nɔ ku maa wɛɛi do awa do ajɔ fei.
Ilaaɔ̃ Baaba do Jesu Kirisi amaɛ a mu nwa didɔ̃ do laakai ku sũ nɔ a ce araare nwa ku ba ka wɛɛ do ntɔ do si kubi.
Ǹ nɛ inɔ didɔ̃ ntɔ ntɔ do iyi ǹ ɡbɔ amaɛ ɡɔ ŋa à waa nɛ si kpãai ntɔ, si bɛi Ilaaɔ̃ Baaba í jilɛ nwa.
Nsɛi abooyi, ide iyi ǹ kɔɛ wau ihɛ̃ kù jɛ wooda titɔ̃, amma iyi à nɛ hai sintei. Ǹ wa n tɔɔɛi, i jɔ̀ ka bi njɛ awa duusɔ̃ɔ ŋa.
Kubii í jɛ woodai Ilaaɔ̃ ku jirima. Nŋui í jɛ wooda iyi ì ɡbɔ hai sinteɛ ŋa, si nŋui í sĩa i maa nɛ ŋa.
Woo wa inyii itĩ nkpɔi í fanɡaa si andunya, inɛ ŋa iyi a kù jɛsi iyi Jesu Kirisi í baa í jɛ amanɛ. Inɛ iyi wa ce bɛɛbɛ, woo wa inyii itĩi inɛi do mbɛɛi Kirisi.
Na nŋu, i ce laakai ŋa i maà ti i nyɔ ribai icɛ nŋɛ, i jɔ̀ i jɛ baakaɛ ŋa.
Inɛ iyi kù leekĩ si kukɔsii Kirisi, nɔ i kɔ̃ɔsi tɛɛ, kù nɛ Ilaaɔ̃. Amma inɛ iyi wa leekĩ si, í nɛ Baaba do Ama.
Bii inɛ ɡɔ ì naa bi tu ŋɛ, nɔ kù jɛ do kukɔsiu ihɛ̃, i maà ɡba lafɛ̃ɛ, nɔ i maà coo cenkã,
domi inɛ iyi í coo cenkã, í nɛ ikpɛ̃ si kuce laalɔɛu bɛi.
Ǹ nɛ mii nkpɔ ku sɔ̃ ŋɛ, amma n kù bi n kɔ fei ndɛɛ si tia. Ǹ bi n naa n yɛ ŋɛi awaɛ ŋa ka fɔ ide ɡɛlɛò ɡɛlɛ, ku ba inɔ didɔ̃ nwa ku kɔ̃.
Ifɔɛ iyi Ilaaɔ̃ í cicau, amaɛ ŋa à ceɛ fɔɔ wa.
Amu inɛ nɡboi iɡbɛi inɛi Jesu ŋa, ǹ ceɛ fɔɔ, Gayusi, awɔ iyi ǹ bi jiida si kpãai ntɔ.
Awɔ baakɔɔm, ǹ wa n tɔɔ fei ndɛɛ ku maa nɛɛ dee dee, nɔ araɛ ku maa nɛ baani si bɛi hundeɛ í yɛ.
Inɔm í dɔ̃ ntɔ ntɔ si waati iyi kpaasi woo dasi Jesu naanɛ ɡɔ ŋa à naa nɔ à jɛ sɛɛda si bɛi ntɔ í wa siɛ do si bɛi ì waa nɛ si ntɔu.
N kù nɛ inɔ didɔ̃ ɡɔ iyi í la í re iyi ǹ ɡbɔ à ni amam ŋa à waa nɛ si kpãai ntɔ.
Awɔ baakɔɔm, ì jɛ ilu naanɛ si mii ŋa iyi ì waa cea kpaasi woo dasi Jesu naanɛ ŋa hee do kpaasi woo dasi naanɛ inɛ njoo ŋau fei.
Inɛ ŋau fei à waa jɛ sɛɛdai kubiɛ si inɔi iɡbɛi inɛi Jesu ŋa. Ce nŋa kosĩa si isɛɛnɛ nŋau si bɛi í sĩa inɛi Ilaaɔ̃ ku ce,
domi na irii Jesu Kirisii à waa ce isɛɛnɛu, a kù nɔ a kù ɡba nkãma bi hai dasi naanɛ ŋa.
Na nŋu, í sĩa ka sobi amanɛ dimi bɛɛbɛ ŋa, ku ba awa taka nwa ka nɛ ikpɛ̃ awaò ŋa si icɛi ntɔu ku sisiɛ.
Ǹ kɔa inɛi iɡbɛi Jesu ŋa tia keeke ɡɔ, amma Diotɛɛfu, nŋu iyi í bi ku jɛ woo cua nŋa, kù jɛsi idem.
Na nŋu, bii ǹ naa, an fɔ daa ŋa iyi í nɛ, do bɛi wa má wa ide laalɔ. Kù jɛ baa iyi bɛ nŋu akã, ci ya ɡba inɛ njoo woo dasi naanɛ ŋa. Bii inɛ ɡɔ ŋa à bi à ɡba ŋa mɔm í ya kɔi, nɔ ku lele ŋa hai si iɡbɛi inɛi Jesu ŋa.
Awɔ baakɔɔm, maà too kuce laalɔ, bii kù jɛ kuce jiida. Inɛ iyi wa ce jiida, ti Ilaaɔ̃i, amma inɛ iyi wa ce laalɔ kù mà Ilaaɔ̃.
Inɛ fei, hee do ntɔ takaɛ fei à waa jɛ sɛɛdai jiida ku jɛi Demɛtiru. Nɔ awa taka nwa mɔ à waa jɛ sɛɛdai jiida ku jɛɛu, ì nɔ ì mà iyi sɛɛda nwa í jɛ ntɔ.
Ǹ nɛ mii nkpɔ ku sɔ̃ɛ, amma n kù bi n kɔ fei ndɛɛ si tia.
Ǹ wa n bi ka yɛ njɛ bii í ce ajɔ minji ka fɔ ide ɡɛlɛò ɡɛlɛ.
Laakai ku sũ ku wɛɛ do awɔ. Kpaasiɛ ŋa fei à ceɛ fɔɔ. Nɔ i ce kpaasi nwa ŋau fei fɔɔ akã akã.
Amu Zudu woo ce icɛi Jesu Kirisi, amu iyi ǹ jɛ ifɔi Zaaki, amui ǹ kɔ nŋɛ tiau ihɛ̃ wa, iŋɛ iyi Ilaaɔ̃ Baaba í kpe. Í bi ŋɛ, nɔ wa deɡbe ŋɛ i jɛ ti Jesu Kirisi ŋa.
Ilaaɔ̃ ku jɔ̀ araareɛ do laakai ku sũ do kubi ku maa kɔ̃ɔsi si ŋɛ.
Iŋɛ baakɔɔm ŋa, ǹ dasi idɔ wo ntɔ ntɔ n kɔ nŋɛ tia wa, na idei faabai awaɛ ŋau. Amma wee ǹ yɛ í cem tilasi n kɔ nŋɛ tiau ihɛ̃ wa nsɛi n kɔ̃ɔ nŋɛ si himma ku ba i jabu i maa leekĩ si kukɔsi ntɔ iyi à na inɛi Ilaaɔ̃ ŋa ɡbakã akã hee do ajɔ fei.
Tilasii n kɔ nŋɛ wa nsɛi si na iyi í jɔ̀ inɛ laalɔ ɡɔ ŋa à lɔsi inɔ nŋɛ do ile, aŋa iyi à waa kpaasi didɔ̃i Ilaaɔ̃ a ba a ceò daa sãmi nŋa, nɔ a kɔsi Jesu Kirisi, nŋu akã iyi í jɛ ilaalu nwa do Lafɛ̃ɛ nwa. Hai tako takoi à kɔ idei ijuukpã iyi inɛ ŋau aa na a yɛ si ajɔi kiitiu.
Nɔ baa bii ì mà fei ndɛɛ sãa sãa ŋa, do nŋu fei, ǹ wa n bi n ye ŋɛ ɡiɡi iyi si inɔi inɛi Izirɛli ŋa iyi Aɔ̃ Lafɛ̃ɛ í nya hai ilɛi Ezibiti, inɛ ŋa iyi a kù na a kù waa dasiɛ naanɛ í ce nfe nŋa.
Nɔ i ye ɡiɡii amaleka ŋa mɔ iyi à donda bi ku wa nŋa à kɔsi. Ilaaɔ̃ í jɔ̀ à dĩ ŋai si ilu kuku hee do ajɔ fei à waa deɡbeò ajɔi kiiti nla nlau.
Bɛɛbɛ mɔi inɛi Sodomu do inɛi Gomoɔɔ ŋa do ilu ŋa iyi à kaako ŋa à ya maa ce daa laalɔ bɛi amaleka ŋau, inɛmɔkɔ do inɛmɔkɔ à ya maa sũò njɛ. Na ŋɔi í jɔ̀ à kpa irii ilu ŋau do ina iyi ci ya ku, nɔ nŋu bɛ í jɛa inɛ ŋa sɛɛda.
Do nŋu fei, inɛ ŋa iyi à lɔ inɔ nŋɛ ŋau, à waa ce bɛɛbɛ. Faayi nŋa í jɔ̀ à waa dasi ara nŋa daa sãmi ŋau bɛ. À donda yiikoi Ilaaɔ̃ nɔ à waa bu inɛi lele ilu amboe ŋa.
Wee baa Misɛli, nŋu iyi í jɛ inɛ nɡboi amaleka ŋau kù ce bɛɛbɛ. Si kakɔɔ iyi aŋaò Seetam à ce à waa ja si ikui Moizi kù jɛ kù yɛ taalei Seetam hee ku buu, amma í sɔ̃ɔ í ni Aɔ̃ Lafɛ̃ɛi á la siɛ.
Amma inɛ ŋau, mii iyi a kù mà yaaseɛ fei à ya buui. Nɔ baa mii ŋa iyi à mà bɛi mɛɛmu ŋa mɔ à ya mà, nŋui í ya ce nfe nŋa.
Aa yɛ ijuukpã, domi tuubai Kaɛ̃ɛi à waa too, à dasi ara nŋa kurara ku ba a ba fia bɛi Balamu í ce, nɔ à kɔsi Ilaaɔ̃ bɛi Koree í ce nɔ à ce nfei ara nŋa.
Inɛ ŋaui à jɛ sankala si jinɡau nŋɛu, à waa ba ŋɛ ku jɛ do iju hai nɛ anyɔ, ara nŋai à waa wo nɡbɛ nɡbɛ. À yɛi bɛi ijĩ iyi í dũ nɔ kaa rɔ si na iyi í jɔ̀ fufu wa taleɛ. À yɛi bɛi jĩi iyi í da koko nɔ kù so, bɛi jĩi iyi à wuu do icãɛ í kú mam mam.
À yɛi bɛi tenku iyi wa tãnɡãm do ɡbuɡbã. Si bɛi kutãnɡãm nɔu í ya fã inyiu, bɛɛbɛ mɔi kucei iju hai nɛ anyɔ nŋa í ya maa fanɡaa. À yɛi má bɛi andaiya iyi í kua kpãaɛ, nɔ Ilaaɔ̃ wa jilɛ nŋa ilu kuku nla nla hee do ajɔ fei.
Enɔku mɔ iyi í jɛ tɔku mɛɛjesiai Adamu í ce walii na iri nŋa í ni, Aɔ̃ Lafɛ̃ɛ wee wa naa do amaleka kumáɛ ŋa bututu,
ku kiitiò inɛ fei nɔ ku yɛ taalei inɛ ŋa iyi a kù màa ŋau na kuce laalɔ nŋa fei do bɛi à dondaɛ, do na ide laalɔ ŋa iyi ilu dulum ŋa à ya maa fɔaa.
Inɛ ŋau, à ya maa ɡbaɡbai, nɔ nkãma kù wɛɛ iyi í ya sĩa nŋa si, binɛ nŋai wa cua nŋa. À ya maa tɔɔ fufui nɔ à ya maa lɛlɛ inɛ ŋai do ide didɔ̃ ku ba a ba mii ndii lafɛ̃ɛ ŋa.
Amma iŋɛ baakɔɔm ŋa, í sĩa i ye ɡiɡii ide iyi woo bɛi Lafɛ̃ɛ nwa Jesu Kirisi ŋau à tako à fɔ wo.
À sɔ̃ ŋɛ wo à ni, si waatii ankãanyi, woo yaako inɛ ŋa aa naa iyi a kù mà bɛɛrɛi Ilaaɔ̃, nɔ binɛ nŋai a maa cua nŋa.
Aŋai aa jɔ̀ inɛ ŋa a ja a maa fɛɛfɛ njɛ. Iyi à bi nŋai aa ya maa ce, domi a kù nɛ Hundei Ilaaɔ̃.
Amma iŋɛ baakɔɔm ŋa, i ya maa mua njɛ ɡbuɡbã si naanɛ iyi ì dasi Jesu ŋa, nɔ i ya ce kutɔɔ do ɡbuɡbãi Hundei Ilaaɔ̃ ŋa.
Nɔ i leekĩ si kubii Ilaaɔ̃ ŋa, i maa deɡbeò ajɔ iyi Lafɛ̃ɛ nwa Jesu Kirisi á mu nŋɛ kuwɛɛ hai tã na araare nŋɛ iyi wa ce.
I ya ce araarei inɛ ŋa iyi à waa sika sika ŋa.
Inɛ ŋa iyi aa yɔkɔ a ba faabau, i nya ŋa wa hai si ina ŋa. Inɛ ŋa iyi à ɡbe ŋau mɔ i ce araare nŋa, amma i ya ce laakai ŋa ku ba iŋɛ taka nŋɛ i maà dasi dulum du ŋa ŋa. I maà lu baa ibɔ nŋa ŋa iyi dulum du ŋa í riisi.
Ilaaɔ̃ nŋu akãi í jɛ woo faaba nwa, nŋu iyi á yɔkɔ ku deɡbe ŋɛ i maà na i cuku ŋa, nɔ ku jɔ̀ i naa si amboeɛ ŋa do inɔ didɔ̃, taale ku maà wa si. Amboe do jirima do ɡbuɡbã do yiiko ku jɛ tɛɛ hai sinte, do nsɛi, hee do ajɔ fei na saabui Lafɛ̃ɛ nwa Jesu Kirisi. Ami.
<range>
Si tiau ihɛ̃ ǹ kɔ asii ŋa iyi Jesu Kirisi í nya ɡbuɡbãa . Ilaaɔ̃i í naa kpãa ku nyisi woo ce icɛɛ ŋa mii ŋa iyi á na ku ce bii í kɔ̃ɔsi. Nɔ Kirisi í bɛ sim amaleka wa, amu Zãa woo ce icɛɛ, ku ba n mà mii ŋau.
Hai ide iyi Ilaaɔ̃ í fɔ hee ku bɔ si sɛɛda iyi Jesu Kirisi í jɛ fei, mii iyi ǹ yɛ fei ǹ wa n jɛ sɛɛdaɛ.
Inɛ iyi wa cio idei waliiu ihɛ̃ do inɛ ŋa iyi à waa ɡbɔɔ nɔ à waa jirimaɛ, ilu inɔ didɔ̃ ŋai domi awaatiu í maai wa.
Amui Zãa, ǹ ce ŋɛ fɔɔ, iŋɛ iɡbɛ mɛɛjei inɛi Jesu ŋa iyi ì wa ilɛi Azii. Ilaaɔ̃, nŋu iyi í wɛɛ, iyi í tako í wɛɛ wo, nɔ wa naa, ku mu nŋɛ didɔ̃ do laakai ku sũ, nŋu do Jesu Kirisi do hunde mɛɛje ŋa iyi à wa si wajui kitãi bommaɛ. Jesu Kirisiu nŋui í jɛ woo jɛ sɛɛda ilu naanɛ, do inɛ sinte iyi í jĩ hai si balɛ, nɔ í jɛ amanlui amanlu ŋa. Í bi wa nɔ í faaba wa hai si dulum du wa do njɛɛ.
<range>
Nɔ í tɔtɔɔ wa í jɛ ilaalu nwa, í ce wa woo weei Ilaaɔ̃ baaɛ. Amboe do ɡbuɡbã ku jɛ tɛɛ hee do ajɔ fei. Ami.
Wee, wa naa si kudũi ijĩ. Nɔ ijui inɛ fei á yɔɔ, Baa inɛ ŋa iyi à ɡũu à kpaa. Dimi ikã ikãi andunya fei Á kpata na iriɛ. Bɛɛbɛi á ce. Ami.
Aɔ̃ Lafɛ̃ɛ, ilu ɡbuɡbã fei, Nŋu iyi í wɛɛ, iyi í tako í wɛɛ wo, Nɔ nŋui wa naa í ni, Amui ǹ jɛ sinte do iri ku kpa.
Amui Zãa, kpaasi nŋɛ. Anu akã iyi ǹ nɛ do Jesui í jɔ̀ ǹ nɛ ikpɛ̃ si ijuukpã iyi iŋɛ mɔ ì waa yɛ ŋa, do si bommai Ilaaɔ̃, do si temua. À bɔòm ɡunɡum ɡɔ iyi à ya kpe Patimɔsi na idei Ilaaɔ̃ do sɛɛdai Jesu iyi ǹ wa n jɛ.
Si ajɔ amaazuma ɡɔ Hundei Ilaaɔ̃ í naa sim, nɔ ǹ ɡbɔ imu nla nla ɡɔ do anyim bɛi ti kãakãakĩ
í ni, kɔ iyi ì waa yɛ si tia, nɔ i samba tiau bi inɛi iɡbɛ mɛɛjei Jesu ŋa iyi à wa si ilui Efɛɛzu, do Simiinu, do Pɛɛɡamu, do Tiatii, do Saadi, do Filadɛɛfi, do Laodisee.
Iyi ǹ sinda ǹ cɔ inɛ iyi wa bam ide ku fɔu ŋɔi ǹ yɛ bi ku lesi fitilai wura mɛɛje.
Nɔ ǹ yɛ inɛ ɡɔ í jɔ Amai Amanɛ wa leekĩ si aninii bi ku lesi fitila ŋau. Wa dasi ibɔ sisɔ nɔ wa dĩ santikii wura si ɡãɡãɛ.
Iriɛ do ntoi iriɛ ŋa fei í fũuta pai pai bɛi iwu, nɔ ijuɛ í yɛ bɛi amɛi ina.
Isɛɛ wa daana bɛi isɔ danya iyi à yɔ si ina à wiɛ, nɔ imuɛ í jɔ ibai inyii tenku.
Wa mu andaiya mɛɛje si awɔ njɛɛ, nɔ taakuba ilu andɛ didɔ̃ minji wa fita hai si ɡɛlɛɛ nɔ wajuɛ wa daana bɛi nunui dasã.
Iyi ǹ yɔɔ, ǹ cuku si isɛɛ bɛi iku. Nɔ í lesim awɔ njɛɛ í ni, maà ce njo, amui ǹ jɛ sinte do iri ku kpa.
Amui ǹ jɛ ilu hunde. Ǹ tako ǹ ku wo amma nsɛi ǹ wɛɛ hee do ajɔ fei. Ǹ nɛ yiiko si antai iku nɔ ǹ wa n mu kileei bi ku wai iku ŋa.
Na nŋu, kɔ iyi ì yɛ do iyi wa ce nsɛi do iyi á na ku ce si anyiɛ.
Andaiya mɛɛje ŋa iyi ì yɛ si awɔ njɛm nɔu do bi ku lesi fitilai wura mɛɛje ŋau yaasei aŋa fei wee. Andaiya mɛɛje ŋaui à jɛ amaleka mɛɛje ŋa iyi à waa mu iɡbɛ ŋau nɔ bi ku lesi fitila mɛɛje ŋau, akã fei iɡbɛ akãi.
Kirisi í sɔ̃m í ni, kɔa amalekai iɡbɛi inɛm ŋa iyi í wa Efɛɛzu. Kɔaa i ni, inɛ iyi wa mu andaiya mɛɛje si awɔ njɛɛ, nɔ wa nɛ si aninii bi ku lesi fitilai wura mɛɛje ŋau í ni,
ǹ mà kuce nŋɛ do icɛ nŋɛ do temua iyi ì nɛ ŋa. Ǹ mà iyi i kaa yɔkɔ i temua do inɛ laalɔ ŋa. Nɔ ì cɔ laakai inɛ ŋa iyi à waa kpe ara nŋa woo bɛ amma a kù jɛ woo bɛ ŋa, nɔ ì nyisi iyi woo sɔ ibo ŋai.
Ì waa temua ŋa, nɔ ì yɛ ijuukpã na irim ŋa, i kù nɔ i kù ɡbɛɛji ŋa.
Amma iyi ǹ yɛ si ŋɛ wee, i kù bim bɛi tako má ŋa.
Na nŋu, i ye ɡiɡi hai hee bii ì cuku wa ŋa, nɔ i kpaasi idɔ i ce bɛi ì sintiò wa ŋa. Bii i kù kpaasi idɔ ŋa, an na n so bi ku lesi fitila nŋɛ hai si aɡbɛɛ.
Do nŋu fei, ì nɛ mii akã iyi í sĩa ŋa. Ì cé kookoosui inɛi Nikolaiti ŋa bɛi amu takam ǹ cóo.
Inɛ iyi í nɛ itĩ, ku sotĩ ku ɡbɔ mii iyi Hundei Ilaaɔ̃ wa sɔ̃ iɡbɛi inɛi Jesu ŋa fei. Inɛ iyi í jɛ iɡũ, an jɔ̀ ku jɛ isoi jĩi ndii kuwɛɛ iyi í wa lelei Aɔ̃.
Kirisi í ni má, kɔa amalekai iɡbɛi inɛm ŋa iyi í wa Simiinu. Kɔaa i ni, inɛ iyi í jɛ sinte do iri ku kpa, iyi í tako í ku wo nɔ í dede má si kuwɛɛ í ni,
ǹ mà ijuukpã nŋɛ, nɔ ǹ mà are ku jɛ nŋɛ. Do nŋu fei, ì jɛ ilu amani ŋa. Inɛ ŋa iyi à waa kpe ara nŋa Zuifu amma a kù jɛ Juifu ŋa, ǹ mà laalɔ iyi à ya maa ma ŋɛ. Inɛ ŋau inɛi iɡbɛi Seetam ŋai à jɛ.
I maà ce njo na ijuukpã iyi wa naa si ŋɛ. Seetam á jɔ̀ a dasi inɛ ɡɔ nŋɛ ŋa piisɔ̃ɔ ku cɔ laakai nŋɛ. Aa yɛ wahala hee ajɔ mɛɛwa ŋa. Amma i jɔ̀ i leekĩ dim dim hee i koo i kuò ŋa. Bii ì ce bɛɛbɛ ŋa an mu nŋɛ kuwɛɛ ku jɛ riba nŋɛ.
Inɛ iyi í nɛ itĩ, ku sotĩ ku ɡbɔ mii iyi Hundei Ilaaɔ̃ wa sɔ̃ iɡbɛi inɛi Jesu ŋa fei. Inɛ iyi í jɛ iɡũ, iku minjisiau kaa ceaa nkãma.
Kirisi í ni ma, kɔa amalekai iɡbɛi inɛm ŋa iyi í wa Pɛɛɡamu. Kɔaa i ni, inɛ iyi wa mu taakuba ilu andɛ didɔ̃ minjiu í ni,
ǹ mà bii ì wa ŋa, Seetam nii wa jɛ bommaɛ do ɡbuɡbã. Do nŋu fei, ì waa jirima irim ŋa, nɔ i kù fũsi naanɛ iyi ì dasim awɔ ŋa, baa waati iyi à kpa Antipasi, ilu naanɛ woo jɛ sɛɛdam bi tu ŋɛ bi ku wai Seetam bɛ.
Amma mii iyi ǹ yɛ si ŋɛ wee. Inɛ ɡɔ ŋa à wa si inɔ nŋɛ iyi à waa too si ikɔi Balamu. Balamu í tako í sɔ̃ Balaki bɛi á ce ku dasi inɛi Izirɛli ŋa kurara ku ba a ŋɔ iŋa iyi à ceaò iwɛ̃ ŋa kuwee, nɔ a sũò abo kaafe ŋa.
Bɛɛbɛ mɔi, inɛ ɡɔ ŋa à wa inɔ nŋɛ iyi à waa too si ikɔi inɛi Nikolaiti ŋa.
Na nŋu, i kpaasi idɔ ŋa. Bii kù jɛ bɛɛbɛ, an naa si ŋɛ bii í kɔ̃ɔsi nɔ n ce iɡũ do inɛ ŋau do taakuba iyi wa fita hai si ɡɛlɛm.
Inɛ iyi í nɛ itĩ, ku sotĩ ku ɡbɔ mii iyi Hundei Ilaaɔ̃ wa sɔ̃ iɡbɛi inɛi Jesu ŋa fei. Inɛ iyi í jɛ iɡũ, nŋui an mua mana iyi wa manji wo. Nɔ n muaa kuta fũfũ si bii à kɔ iri titɔ̃ɛ iyi inɛ ɡɔ kù mà bii kù jɛ nŋu iyi ǹ mua.
Kirisi í ni má, kɔa amalekai iɡbɛi inɛm ŋa iyi í wa Tiatii. Kɔaa i ni, Amai Ilaaɔ̃ iyi ijuɛ í yɛ bɛi amɛi ina, nɔ isɛɛ wa daana bɛi isɔ danya iyi à yɔ si ina à wiɛ í ni,
ǹ mà kuce nŋɛ. Nɔ ǹ mà kubi nŋɛ, do naanɛ ku dasi nŋɛ, do icɛ jiida nŋɛ, do temua nŋɛ. Ǹ mà iyi icɛi nsɛi nŋɛ í re ti tako.
Amma mii iyi ǹ yɛ si ŋɛ wee. Ì waa temuaò abo iyi à ya kpe Zezabɛli ŋa, nŋu iyi wa kpe araɛ walii, nɔ ì jɔ̀ wa wa inyii itĩi woo ce icɛm ŋa do ikɔɛ ku ba a ya maa sũò abo kaafe ŋa nɔ a ya maa ŋɔ iŋa iyi à ceaò iwɛ̃ ŋa kuwee.
Ǹ muaa waati ku kpaasi idɔɛ, amma kù bi ku jɔ̀ kuce laalɔɛ.
Na ŋɔi í ce an jɔ̀ ku sũò bɔ̃ɔ. Inɛmɔkɔ ŋa mɔ iyi à ya maa ce sakara do nŋu, an dasi ŋa ijuukpã nla nla, bii kù jɛ à kpaasi idɔ à jɔ̀ kuce laalɔ nŋa.
Si anyiɛ an kpa amaɛ ŋa. Waati bɛɛbɛ iɡbɛi inɛi Jesu ŋa fei aa mà iyi ǹ mà idɔi inɛ ŋa do lasabu nŋa. An sãa inɛ fei si bɛi kookoosuɛ í to.
Amma iŋɛ iyi ì ɡbe si ilui Tiatii, iŋɛ iyi i ù too si ikɔ laalɔu ŋa nɔ i kù mà mii iyi inɛ ɡɔ ŋa à ya kpe asii nlai Seetam, ǹ wa n sɔ̃ ŋɛ, n kaa n kã nŋɛ aso ɡɔ má.
Amma iyi ì nɛ ŋa, i muu dim dim ŋa hee n koo n toò wa.
Inɛ iyi wa ce iyi ǹ bi hee í jɛò iɡũ hee kɔɔ, nŋui an mua yiiko iyi amu takam n ɡba hai bi Baam. An muaa yiikou si antai dimi fei ku maa ɡbã ŋa do ɡoloi isɔ ku cã ŋa ku lɛɡɛ ŋa bɛi caka.
<range>
Nɔ an muaa andaiyai amɛɛjuuma.
Inɛ iyi í nɛ itĩ, ku sotĩ ku ɡbɔ mii iyi Hundei Ilaaɔ̃ wa sɔ̃ iɡbɛi inɛi Jesu ŋa fei.
Kirisi í ni má, kɔa amalekai iɡbɛi inɛm ŋa iyi í wa Saadi. Kɔaa i ni, inɛ iyi í nɛ hunde mɛɛjei Ilaaɔ̃ ŋau do andaiya mɛɛje ŋau í ni, ǹ mà kuce nŋɛ. Ǹ mà iyi à waa fɔ à ni ì jɛ ilu hunde ŋa baa do iyi ì jɛ iku ŋa.
I jĩ hai si iri njoo ŋa nɔ i leekĩ si kuwɛɛ keeke iyi í ɡbe nŋɛ ku ba i maà ku mam mam ŋa, domi ǹ yɛ kookoosu nŋɛ kù jɛ dee dee bi Ilaaɔ̃.
Na nŋu, i ye ɡiɡii mii iyi à kɔ nŋɛ si do bɛi ì ɡbɔ ŋa. I jirimaɛ ŋa nɔ i kpaasi idɔ nŋɛ. Bii i kù jĩ hai si iri njoo ŋa, an na n ba ŋɛ bɛi ile. I kaa mà waati iyi an naa si ŋɛ.
Do nŋu fei, inɛ ɡɔ ŋa à wa inɔ nŋɛ iyi a kù dasi ara nŋa riisi, aŋai aa toom nɔ a maa dasi nyau fũfũ, domi aŋai à jɔò.
Inɛ iyi í jɛ iɡũ, nŋui á dasi jaaɛ fũfũ bɛɛbɛ. N kaa n kpa iriɛ si tiai kuwɛɛ pai. Si bantuma an jɛsi si wajui Baam do amalekaɛ ŋa iyi inɛm nii.
Inɛ iyi í nɛ itĩ, ku sotĩ ku ɡbɔ mii iyi Hundei Ilaaɔ̃ wa sɔ̃ iɡbɛi inɛi Jesu ŋa fei.
Kirisi í ni má, kɔa amalekai iɡbɛi inɛm ŋa iyi í wa Filadɛɛfi. Kɔaa i ni, inɛ iyi í jɛ inɛ kumá do ilu ntɔ, iyi wa mu kileei ilaalu Davidi, nŋu iyi bii í cũu, inɛ ɡɔ kaa cĩmboɛ, bii í nɔ í cĩmboɛ, inɛ ɡɔ kaa cũu, nŋui í ni,
ǹ mà kuce nŋɛ. Ǹ mà iyi ɡbuɡbã nŋɛ kù la. Do nŋu fei, ì jirima idem nɔ i kù kɔsi irim ŋa. Nŋui í jɔ̀ ǹ cĩ nŋɛ ɡambo iyi inɛ ɡɔ kaa yɔkɔ ku cĩmbo.
Wee an da nŋɛ inɛi iɡbɛi Seetam ŋa si awɔ, inɛ ŋa iyi à waa kpe ara nŋa Zuifu amma a kù jɛ Zuifu ŋa, iboi à waa sɔ. An jɔ̀ a na bi tu ŋɛ a naa a ɡulɛ si waju nŋɛ. Aŋa fei aa mà iyi ǹ bi ŋɛ.
Ǹ ni i temua ŋa, nɔ i jirima idem nɔu ŋa. Na ŋɔi í jɔ̀ amu mɔ an deɡbe ŋɛ si waatii wahala iyi wa naa si andunya fei ku na ku cɔ laakaii inɛ ŋa.
An nyi wa, kaa kpɛ. Iyi ì nɛ ŋa, i muu dim dim ŋa ku ba inɛ ɡɔ ku maà na ku ɡba ribai iɡũ ku jɛ nŋɛ.
Inɛ iyi í jɛ iɡũ, an jɔ̀ ku jɛ sɔbe si kpasɛ̃i Ilaaɔ̃, kaa fita má. An kɔ irii Ilaaɔ̃ siɛ do irii iluɛ iyi í jɛ Zeruzalɛmu titɔ̃ iyi Ilaaɔ̃ á jɔ̀ ku kita wa hai lele. Nɔ n kɔ iri titɔ̃m siɛ.
Inɛ iyi í nɛ itĩ, ku sotĩ ku ɡbɔ mii iyi Hundei Ilaaɔ̃ wa sɔ̃ iɡbɛi inɛi Jesu ŋa fei.
Kirisi í ni má, kɔa amalekai iɡbɛi inɛm ŋa iyi í wa Laodisee. Kɔaa i ni, inɛ iyi à ya kpe Ami, woo jɛ sɛɛda ilu naanɛ iyi í jɛ ntɔu, nŋu iyi í jɛ icui mii iyi Ilaaɔ̃ í taka fei í ni,
ǹ mà kuce nŋɛ. Ǹ mà iyi i kù tũ ŋa, i kù nɔ i kù ɡbãa ŋa. Ǹ bi wo i tũ ŋa walakɔ i ɡbãa ŋa.
Amma si na iyi í jɔ̀ ì jɛ wɔɔwɔɔ ŋa, an kpɔ ŋɛ wai hai si ɡɛlɛm.
Ì ya fɔ i ni ŋa ì jɛ ilu fia ŋa, ì ba amani ŋa, nɔ i kù waa ce arei nɡɔɡɔ ŋa. Amma ǹ wa n sɔ̃ ŋɛ iyi idɔ nŋɛ wa ce bɔ̃ɔ, ì jɛ ilu araare ŋa, do ilu are do fɛɛju do basĩ ŋa.
Na ŋɔi í ce ǹ wa n mu nŋɛ bisi, i jɔ̀ i ra wura iyi à yɔ si ina à wiɛ bi tom ŋa ku ba i jɛ ilu amani do ntɔ ŋa. Nɔ i ra nyau fũfũ i biiò anyii ara nŋɛ ŋa ku ba i maà maa nɛ bũmbũm ŋa nɔ anyɔ ku maà maa mu ŋɛ. Nɔ i ra iwɔi iju i dasi iju nŋɛ ku ba i yɛ ilu ŋa.
Inɛ ŋa iyi ǹ bi fei, ǹ ya n kpã ŋa iju nɔ n nyisi ŋa kpãa. Na nŋu, i hanya i kpaasi idɔ ŋa.
Wee ǹ wa n leekĩ andɛi ile, nɔ ǹ wa n cã ɡambo. Inɛ iyi í ɡbɔ imum nɔ í cĩim, an lɔ bi tɛɛ, nɔ n baa ku jɛ, nɔ awaò ka jɛ ajɔ.
Inɛ iyi í jɛ iɡũ, lafɛ̃ɛi an jɔ̀ ku bam ku buba si kitãi bommam, si bɛi amu mɔ ǹ jɛ iɡũ nɔ ǹ buba do Baam si kitãi bommaɛ.
Inɛ iyi í nɛ itĩ, ku sotĩ ku ɡbɔ mii iyi Hundei Ilaaɔ̃ wa sɔ̃ iɡbɛi inɛi Jesu ŋa fei.
Si anyii nŋu bɛ, si kuyɛ ǹ yɛ ɡambo ɡɔ í cĩ lelei Aɔ̃. Inɛ iyi í tako í bam ide ku fɔ wo, nŋu iyi imuɛ í yɛ bɛi ti kãakãakĩ, í bam ide ku fɔ má í ni, ɡũ wa ihɛ̃ n nyisiɛ mii iyi á na ku naa si anyiɛ.
Gbakã Hundei Ilaaɔ̃ í so í nɛɛm. Nɔ lelei Aɔ̃ bɛ ǹ yɛ kitãi bomma ɡɔ, inɛ ɡɔ wa buba si.
Inɛ iyi wa buba bɛu wa daanai bɛi kuta ku nɛ fia ɡɔ ŋa iyi à ya kpe zasipu do saaduani. Njoi Aɔ̃ í sũ í kaako kitãu nɔ wa daana bɛi emɛrodu.
Nɔ ǹ yɛ kitãi bomma kɔnfia do mɛɛ í kaako kitãi bommau. Nɔ inɛ nɡbo kɔnfia do mɛɛ wa buba si antai kitã ŋau, à dasi nyau fũfũ do fulai wura.
Ŋɔi hai si kitãi bommau kuŋɔi ijĩ wa fita, do anu ku dɔ̃, do kulai ijĩ. Fitila mɛɛje iyi wa má í wa si wajui kitãi bommau. Aŋai à jɛ hunde mɛɛjei Ilaaɔ̃u.
Si wajui kitãu dimii tenku ɡɔ í wa bɛ, wa daana bɛi diɡi. Mii ilu hunde mɛɛ ɡɔ ŋa à kaako kitãi bommau cinɡa do cinɡaɛ, à nɛ iju bii fei anyiò waju.
Mii ilu hunde sinteu í yɛi bɛi muusu nla, minjisiau mɔ í yɛi bɛi ama kɛtɛ, mɛɛtasiau wajuɛ í yɛi bɛi wajui amanɛ, nɔ mɛɛsiau í yɛi bɛi kunɡbã iyi wa fo.
Ilu hunde mɛɛ ŋau à nɛ ikpa mɛɛfa mɛɛfa, nɔ à nɛ iju bii fei inɔ do waduude. À ya maa kɔ̃ iri waati kãma fei alɛò daakɔ a maa ni, Kumá, Kumá, Kumá, Bɛɛbɛi Aɔ̃ Lafɛ̃ɛ ilu ɡbuɡbã fei í jɛ, Nŋu iyi í tako í wɛɛ wo, nɔ í wɛɛ baa nsɛi, nɔ wa naa.
Ilu hunde ŋau à waa kɔ̃ iri à waa saabu inɛ iyi wa buba si antai kitãi bommau, nɔ à waa fɔ idei amboeɛ do bɛɛrɛɛ, nŋu iyi í wɛɛ do ajɔ fei.
Waati iyi à waa kɔ̃ iri bɛɛbɛ fei inɛ nɡbo kɔnfia do mɛɛ ŋau à ya sɛɛbataa a maa tɔɔɛi. Nɔ à ya bɔ fula nŋa ŋai a jilɔɔ si wajui kitãi bommau a maa ni,
Awɔ Ilaaɔ̃, Lafɛ̃ɛ nwa, Awɔi ì to i nɛ amboe do bɛɛrɛ do ɡbuɡbã, Domi awɔi ì taka mii fei. Si idɔɔbiɛi ì taka ŋa nɔ à wɛɛ.
Ŋɔi ǹ yɛ inɛ iyi wa buba si kitãi bommau wa mu tia ɡɔ iyi à ka si awɔ njɛɛ. À kɔ tiau anyiò waju, nɔ à cĩmboɛ do sɛɛda mɛɛje.
Nɔ ǹ yɛ amaleka ilu ɡbuɡbã ɡɔ, í là do ɡbuɡbã í ni, yooi í to ku ɡa sɛɛda ŋau ihɛ̃, nɔ ku fũ tiau.
Nɔ inɛ ɡɔ kù wɛɛ iyi í wa lele walakɔ ilɛ walakɔ lɛlɛi ilɛ iyi á yɔkɔ ku cĩ tiau ku cɔ inɔɛ.
Ǹ kpata ntɔ ntɔ si na iyi í jɔ̀ inɛ ɡɔ kù wɛɛ iyi í to ku cĩ tiau ku cɔ inɔɛ.
Ŋɔi inɛ akãi inɛ nɡbo ŋau í sɔ̃m í ni, maà kpata. Muusu nla iyi í fita hai si dimii Zuda, iyi í jɛ tɔkui Davidiu í jɛ iɡũ, á yɔkɔ ku ɡa sɛɛda mɛɛje ŋau nɔ ku fũ tiau.
Iyi ǹ cɔ ikpa bi kitãi bommau nɔ ǹ yɛ Anɡudã iyi à ceò kuwee wo wa leekĩ anini bɛ, nɔ ilu hunde mɛɛ do inɛ nɡbo ŋau à kaakoɛ. Anɡudãu, í nɛ nɡo mɛɛje do iju mɛɛje iyi í jɛ hunde mɛɛjei Ilaaɔ̃ ŋa iyi í bɛ si andunya fei.
Anɡudãu í bɔ bi inɛ iyi wa buba si antai kitãu, nɔ í ɡba tiau hai si awɔ njɛɛ.
Iyi à naa tiau, ŋɔi ilu hunde mɛɛ ŋau do inɛ nɡbo kɔnfia do mɛɛ ŋau à sɛɛbata si wajuɛ. Aŋa fei à nɛ mɔɔlɔ do kɔɔfui wura ŋa si bii tulare í wa. Tulareui í jɛ kutɔɔi inɛi Ilaaɔ̃ ŋa.
Nɔ à kɔ̃ iri titɔ̃ ɡɔ à waa ni, Awɔi ì to i ɡba tiau Nɔ i ɡa sɛɛda ŋau, Domi à kpaɛ wo. Nɔ do njɛɛi ì raa Ilaaɔ̃ amanɛ ŋa Hai si dimi fei, do fee ikã ikã fei, Do ilɛ fei.
Ì tɔtɔɔ ŋa ì jɛ ilaalu nŋa, Ì ce ŋa woo weei Ilaaɔ̃ Lafɛ̃ɛ nwa, Nɔ aa jɛ bomma si andunyau.
Iyi ǹ cɔ ilu má nɔ ǹ ɡbɔ anui amaleka nkpɔ ɡɔ ŋa, kukpɔ nŋa í to dubu nkpɔ nkpɔ. À kaako kitãi bommau do ilu hunde ŋau do inɛ nɡbo ŋau.
À dɔ̃ anu à waa ni, Anɡudã iyi à ceò kuweeu wo í to ku ba yiiko, Do amani, do kumà, do ɡbuɡbã, Do bɛɛrɛ, do amboe, do saabu.
Nɔ ǹ ɡbɔ mii ilu hunde ŋa fei iyi à wa lele do ilɛ, do si lɛlɛi ilɛ, do si inɔ inyi, andi ilu hunde iyi í wa si andunya fei, à dɔ̃ anu à waa ni, Inɛ iyi wa buba si kitãi bommau Do Anɡudãu, Saabu, do bɛɛrɛ, do amboe, Do ɡbuɡbã ku jɛ tu ŋa hee do ajɔ fei.
Nɔ ilu hunde mɛɛ ŋau à jɛ à ni, ami. Nɔ inɛ nɡbo ŋau à ɡulɛ à ce kutɔɔ.
Ŋɔi ǹ yɛ Anɡudãu í ɡa akãi sɛɛda mɛɛje ŋa iyi wa mási tiau, nɔ ǹ ɡbɔ inɛ akãi ilu hunde mɛɛ ŋau í la hee aa ni bɛi kulai ijĩi. Í ni, naa wa.
Iyi ǹ cɔ ilu, ŋɔi ǹ yɛ acĩ fũfũ ɡɔ wa naa. Inɛ iyi wa ɡũu wa mu bioo, nɔ à daa si fulai amanlu. Í dasi kpãa bɛi woo jɛ iɡũ iyi wa bɔ ku jɛ iɡũ wa má.
Ŋɔi Anɡudãu í ɡa sɛɛda minjisiau, nɔ ǹ ɡbɔ ilu hunde minjisiau í ni, naa wa.
Nɔ acĩ nkpa ɡɔ mɔ í fita wa. Nɔ à mua inɛ iyi wa ɡũu ɡbuɡbã ku dede iɡũ si andunya ku ba inɛ ŋa a kpa njɛ. Nɔ à naa taakuba nla ɡɔ.
Ŋɔi Anɡudãu í ɡa sɛɛda mɛɛtasiau, nɔ ǹ ɡbɔ ilu hunde mɛɛtasiau í ni, naa wa. Iyi ǹ cɔ nɔ ǹ yɛ acĩ dũdũ ɡɔ wa naa. Inɛ iyi wa ɡũu wa mu ɡũa si awɔɛ.
Nɔ ǹ ɡbɔ imu ɡɔ hai si aninii ilu hunde mɛɛ ŋau, í ni, jɔ̀ inɛ ŋa a ya ra bilee tonɡoo akã do fiai icɛi ajɔ akã. Bɛɛbɛ mɔi fiai ɔɔzu tonɡoo mɛɛta á ya jɛ. Amma jɔ̀ fiai ikpo do vɛ̃ɛ si aɡbɛɛ.
Ŋɔi Anɡudãu í ɡa sɛɛda mɛɛsiau, nɔ ǹ ɡbɔ ilu hunde mɛɛsiau í ni, naa wa.
Ǹ cɔ ilu nɔ ǹ yɛ acĩ fũfũ fɛ̀ɛ̀fɛ̀ɛ̀ ɡɔ wa naa. Inɛ iyi wa ɡũu, iriɛi Iku, nɔ bi ku wai iku ŋa wa tooɛ. Aŋai à na ɡbuɡbã a kpa ikɔ akãi kukpɛ̃ mɛɛi inɛi andunya ŋau do iŋai sako ŋa iyi à wa si ilɛu do taakuba, do ari, do bɔ̃ɔ.
Si anyii nŋu, Anɡudãu í ɡa sɛɛda miusia iyi wa mási tiau. Nɔ ǹ yɛ hundei amanɛ ŋa si icui bi kuweeu, aŋa iyi à kpa na idei Ilaaɔ̃ do na sɛɛdai Jesu iyi à jɛ.
Hunde ŋau à la à ni, Lafɛ̃ɛ kumá, ilu ntɔ, hee waati yoomai ì waa deɡbe i bɛi i kiiti inɛi andunya ŋa, i sã nŋa ɡbese si na iyi í jɔ̀ à kpa wa.
Iyi à dɔ̃ bɛɛbɛ à tã ŋɔi à daa aŋa fei si jaaɛ fũfũ, nɔ à sɔ̃ ŋa à ni a sĩmi keeke titã hee jiai woo ce icɛ kpaasi nŋa ŋa ku kɔ̃, aŋa iyi aa na a kpa bɛi à tako à kpa aŋa mɔ.
Ǹ cɔ ilu má si waati iyi Anɡudãu í ɡa sɛɛda mɛɛfasia iyi wa mási tiau. Nɔ ilɛ í yaya do ɡbuɡbã, nɔ inunu í kuku inya kiti kiti bɛi acɔ dũdũ ilu sisima, nɔ cukpa í kpã konkom bɛi njɛ.
Nɔ andaiya ŋa à wɔ wa hai lele bɛ́i isoi jĩi iko í ya wɔ wa waati iyi fufu nla wa ce wa yaɡaɛ.
Nɔ lele í tɔtɔɔ inya akã bɛi sɛ̃ɛ iyi à ka. Nɔ iri kuta do ɡunɡum ŋa fei à yaya a kù wa aɡbɛ nŋa má.
Waati bɛɛbɛi amanlui andunya ŋa, do ilu ilɛ ŋa, do ilaalui sooɡe ŋa, do ilu amani ŋa, do ilu ɡbuɡbã ŋa, do inɛ fei de, aru do inɛ ŋa iyi à nɛ ara nŋa, à waa manji si isai kuta do si afei kuta ŋa.
À waa dɔ̃ anu si iri kuta ŋau do si kuta ŋau à waa ni, i cuku si wa wa, i bii wa ku ba Ilaaɔ̃ ku maà yɛ wa, nŋu iyi wa buba si kitãi amanlu, do hai si idɔɔkɔ̃i Anɡudãu.
I bii wa ŋa si na iyi í jɔ̀ ajɔi idɔɔkɔ̃ nla nla nŋau í to wa. Yooi á yɔkɔ ku leekĩ si waju nŋa.
Si anyii nŋu, ǹ yɛ amaleka mɛɛ ɡɔ ŋa à waa leekĩ si andunya ɡonta mɛɛ, à waa ɡanji fufui andunya ɡonta mɛɛu ku ce si ilɛ do si tenku nɔ ku maà yaɡa jĩi ɡɔ.
Nɔ ǹ yɛ amaleka mmu ɡɔ wa naa hai nunui daakɔ, wa mu nyindai Ilaaɔ̃, nŋu iyi í jɛ icui kuwɛɛ. Nɔ í dɔ̃ anu si amaleka mɛɛ ŋa iyi Ilaaɔ̃ í mu nŋa ɡbuɡbã a cea ilɛ do tenku laalɔu,
í ni, i maà cea ilɛ do tenku do jĩi ɡɔ laalɔ hee káa cea woo ce icɛi Ilaaɔ̃ ŋa nyinda si ikpo nŋa.
Ŋɔi à sɔ̃m jiai inɛ ŋa iyi à cea nyindai Ilaaɔ̃ si ikpo nŋa. À wɛɛi aŋa dubu cĩɔ do ciiji do mɛɛ (144.000) hai si dimii inɛi Izirɛli ŋa fei.
Si dimii Zuda amanɛ dubu maateejii (12.000) à cea nyinda. Bɛɛbɛ mɔi si dimii Rubɛ̃ɛ amanɛ dubu maateejii. Si dimii Gadi amanɛ dubu maateejii.
Si dimii Azɛɛ amanɛ dubu maateejii. Si dimii Nɛfitali amanɛ dubu maateejii. Si dimii Manasee amanɛ dubu maateejii.
Si dimii Simeɔ̃ amanɛ dubu maateejii. Si dimii Levi amanɛ dubu maateejii. Si dimii Isakaa amanɛ dubu maateejii.
Si dimii Zabulɔ̃ɔ amanɛ dubu maateejii. Si dimii Zozɛfu amanɛ dubu maateejii. Si dimii Bɛnzamɛɛ amanɛ dubu maateejii. Inɛ ŋa iyi à daa si nyindau mbɛ.
Si anyii nŋu, nɔ ǹ cɔ ilu má nɔ ǹ yɛ zamaa nkpɔ nkpɔ iyi inɛ ɡɔ kaa yɔkɔ ku ka ŋa. À fita wa hai ilɛ fei do si dimi fei do si fee ikã ikã fei. Aŋa fei à waa leekĩ si wajui kitãu do Anɡudãu, à waa dasi jaaɛ fũfũ nɔ à waa mu wuai kpakpa si awɔ nŋa.
À waa dɔ̃ anu à waa ni, faaba nwa wa naai hai bi Ilaaɔ̃ Lafɛ̃ɛ nwa iyi wa buba si kitãi bommau do hai bi Anɡudãu.
Nɔ amaleka ŋau fei à leekĩ à kaako kitãi bommau do inɛ nɡbo ŋau do ilu hunde mɛɛ ŋau. À sɛɛbata si wajui kitãu à waa tɔɔ Ilaaɔ̃
à ni, ami. Kucĩ̀ do amboe Do kumà do saabu do bɛɛrɛ, Do ɡbuɡbã, do yiiko, Fei ndɛɛ ku jɛ ti Ilaaɔ̃ Lafɛ̃ɛ nwa Hee do ajɔ fei. Ami.
Ŋɔi inɛ akãi inɛ nɡbo ŋau í beem í ni, yoo ŋai à waa dasi jaaɛ fũfũ ŋau ihɛ̃. Hai iwoi à naa.
Nɔ ǹ jɛaa ǹ ni, lafɛ̃ɛm, n kù mà, awɔi aa mà. Nɔ í sɔ̃m í ni, inɛ ŋau ihɛ̃ à fita wai hai si bɔ̃nɛ nla nla. À fɔ jaaɛ nŋa ŋa à fũutaɛ do njɛi Anɡudãu.
Nŋui í jɔ̀ à waa leekĩ si wajui kitãi bommai Ilaaɔ̃ à waa tɔɔɛ dasãò idũ inɔ kpasɛ̃ɛ. Nɔ Ilaaɔ̃ á wa inɔ nŋa ku maa deɡbe ŋa.
Ari kaa kpa ŋa má hee má jɛ aɡbɛ, nɔ inunu kaa cã ŋa má, bɛɛbɛ mɔi inya ɡbãa kaa wahala ŋa ma.
Anɡudã iyi wa leekĩ bi kitãi bommau á ɡbã ŋa ku bɔò ŋa isɔ̃i kuwɛɛ. Ilaaɔ̃ mɔ á ɡbã cikãaju nŋa fei.
Waati iyi Anɡudãu í ɡa sɛɛda mɛɛjesiau, ilu í coko lelei Aɔ̃ zakai iju kamɛɛ kuntaa.
Si anyii nŋu, nɔ ǹ yɛ à na amaleka mɛɛje ŋa iyi à ya maa leekĩ si wajui Ilaaɔ̃u kãakãakĩ mɛɛje.
Si anyii nŋu, amaleka mmu ɡɔ í na í leekĩ kɔkɔi bi kuweeu, wa mu fatai wura bii à ya jo tulare. À náa tulare nkpɔ nkpɔ ku tɔtɔɔò kutɔɔi woo dasi naanɛ ŋa ku ba ku joo si antai bi kuweei wura iyi í wa si wajui kitãi bommai Ilaaɔ̃u.
Cuai tulareu do kutɔɔi woo dasi naanɛ ŋau í dede lele si wajui Ilaaɔ̃ hai si awɔi amalekau.
Ŋɔi amalekau í so fatau nɔ í bu ina hai bi kuweeu, í dasi inɔɛ hee í kɔ̃, nɔ í nyɔɔ ilɛ bɛ. Waati bɛɛbɛ à ɡbɔ kulai ijĩ do iba ŋa nɔ à yɛ kuŋɔi ijĩ do kuyayai ilɛ.
Si anyiɛ, amaleka mɛɛje ŋa iyi à waa mu kãakãakĩ mɛɛje ŋau, à ce sɔɔlu a fãa.
Amaleka sinteu í fã kãakãakĩɛ. Ŋɔi kutai ijĩ do ina do njɛ í yɔɡɛɛ si njɛ nɔ wa naa hai lele do ɡbuɡbã. Nɔ ikɔ akãi kukpɛ̃ mɛɛtai ilɛ í jo do jĩi ŋa do fɔfɔ tũtũ ŋa fei.
Nɔ amaleka minjisiau í fã kãakãakĩɛ. Nɔ à nyɔ nɡɔɡɔ iyi í yɛ bɛi iri kuta nla iyi wa jo si tenku. Ŋɔi ikɔ akãi kukpɛ̃ mɛɛtai tenkuu í kpɔò njɛ,
nɔ ikɔ akãi kukpɛ̃ mɛɛtai mii ilu hunde ŋa iyi à wa si inyiu à ku, nɔ ikɔ akãi kukpɛ̃ mɛɛtai akɔi inyi fei í ce nfe.
Si anyii nŋu, amaleka mɛɛtasiau í fã kãakãakĩɛ. Ŋɔi andaiya nla ɡɔ iyi í ya ina bɛi juɡula í cuku wa hai lele si ikɔ akãi kukpɛ̃ mɛɛtai ido do isɔ̃ ŋa.
Irii andaiyaui Kuro. Nɔ ikɔ akãi kukpɛ̃ mɛɛtai inyiu í ro. Iyi inɛ ŋa à mɔɔ, nkpɔ nŋa í ku si na iyi í jɔ̀ inyiu í ro.
Si anyii nŋu, amaleka mɛɛsiau í fã kãakãakĩɛ. Ŋɔi ikɔ akãi kukpɛ̃ mɛɛtai inunu do ti cukpa do ti andaiya ŋa í dũ, nɔ ikɔ akãi kukpɛ̃ mɛɛtai inya kumái dasã kù wɛɛ má, bɛɛbɛ mɔi ikɔ akãi kukpɛ̃ mɛɛtai inya kumái idũ kù wɛɛ má.
Iyi ǹ cɔ ilu má nɔ ǹ yɛ kunɡbã wa fo hee lelei Aɔ̃. Kunɡbãu wa kpata wa dɔ̃ anu hee lele wa ni, waiyooi, iko í jɛm, iko í jɛm. Bɛirei ijuukpãi inɛi andunya ŋa á to si waati iyi amaleka mɛɛta ŋa iyi à ɡbe ŋau aa fã kãakãakĩ nŋa.
Si anyii nŋu, amaleka miusiau í fã kãakãakĩɛ. Nɔ ǹ yɛ andaiya ɡɔ í cuku ilɛ hai lele wa. Nŋui à na kileei isa nla hai nɛ kɔɔu.
Andaiyau í cĩ isau nɔ cua wa fita bɛi cuai ina nla, nɔ í bii inunu í jɔ̀ inya fei í dũ.
Nɔ kɛtɛnɡbo ŋa à fita wa hai si cuau à waa tɛ ilɛ, nɔ à mu nŋa ɡbuɡbã bɛi acĩi cencee.
À na ŋa wooda à ni a maà bɛjɛ fɔfɔ walakɔ mii tũtũ ɡɔ walakɔ jĩi ɡɔ bii kù jɛ inɛ ŋa iyi a kù nɛ nyindai Ilaaɔ̃ si ikpo nŋa.
A kù na kɛtɛnɡbo ŋau wooda a kpaò amanɛ ŋa bii kù jɛ a kpã ŋa iju hee zakai cukpa miu. Ara kuroi ijuukpãu í munɡaò bɛi bii cencee í ta amanɛ.
Si cukpa miuu, inɛ ŋa aa dɛdɛ iku amma a kaa ba. Aa bi aŋa a ku amma iku á sa nŋa.
Kɛtɛnɡbo ŋau à jɔ acĩ ŋa iyi à tã sɔɔlu a bɔ iɡũ. Nɡɔɡɔ í wa si iri nŋa bɛi fulai wura, nɔ waju nŋa í yɛ bɛi ti amanɛ ŋa.
Ntoi iri nŋa í yɛ bɛi ntoi irii inaabo ŋa nɔ inyi nŋa í yɛ bɛi ti muusu nla ŋa.
À bii ɡɛndɛ nŋa do bata ku nɛ sisima ɡɔ iyi bii 1i yɔɔ aa ni isɔi. Nɔ ikpa nŋa í ya maa ce iba bɛi sarɛti nkpɔ iyi acĩ ŋa à waa fa bi ku ce iɡũ.
À nɛ akpaamu ku nɛ acĩ bɛi cencee ŋa. Do akpaamu nŋau bɛi aa kpãò amanɛ ŋa iju si cukpa miuu.
Ilaalui kɛtɛnɡbo ŋaui í jɛ amaleka ilu irii isa nla hai nɛ kɔɔu. Iriɛi í jɛ Abadɔ̃ɔ do feei Ebɛɛ. Do Gɛrɛki mɔ à ya kpooi Apoliɔ̃, waatɔ Woo bɛjɛ.
Nsɛi, iyi ijuukpã sinte í lɔ í ɡbe ijuukpã minji ɡɔ ŋa iyi aa naa má.
Ŋɔi amaleka mɛɛfasiau í fã kãakãakĩɛ. Nɔ ǹ ɡbɔ ide ku fɔ ɡɔ hai ɡonta mɛɛi bi kuweei wura iyi í wa si wajui Ilaaɔ̃.
Ide ku fɔu í sɔ̃ amaleka mɛɛfasia iyi wa mu kãakãakĩu í ni, fũ amaleka mɛɛ ŋa iyi à dĩ kɔkɔi ido nla iyi à ya kpe Efaratau.
Ŋɔi à fũ amaleka mɛɛ ŋau. Na adɔ̃u do cukpau do ajɔu do isɔu bɛi amaleka ŋau à tã sɔɔlu mam mam ku ba a kpa ikɔ akãi kukpɛ̃ mɛɛtai amanɛ ŋa.
A sɔ̃m jiai masa ŋau, à wɛɛi dubu minji ikɔ dubu cĩɔ má (200.000.000).
Si bɛi ǹ yɛ acĩ ŋau do masa ŋau si kuyɛm wee. À dasi batai iɡũ nkpa bɛi ina do booɡu bɛi bulam do iɡbaaɡba bɛi fainwita. Irii acĩ ŋau í yɛ bɛi irii muusu nla, nɔ ina do cua do fainwita wa fita wa hai si ɡɛlɛ nŋa.
Ikɔ akãi kukpɛ̃ mɛɛtai inɛi andunya ŋa á ku na saabui bɔ̃nɛ mɛɛta ŋau, waatɔ ina do cua do fainwita iyi wa fita hai si ɡɛlɛi acĩ ŋau.
Gbuɡbãi acĩ ŋau í wai si ɡɛlɛ nŋa do si akpaamu nŋa. Akpaamuu í yɛi bɛi njo, nɔ í nɛ iri. Do nŋui à ya kpã inɛ ŋa iju.
Do nŋu fei, inɛi andunya ŋa iyi à ɡbe a kù ku si bɔ̃nɛu à kɔ ku kpaasi idɔ. Nɔ à kɔ ku jɔ̀ mii ŋa iyi à ce do awɔ nŋa ku tɔɔ. À waa mɔsi inɛi inɔɔko ŋa ku tɔɔ do iwɛ̃ ŋa iyi à ce do wura do isɔ fũfũ do isɔ danya do kuta do jĩi ŋa, aŋa iyi a kaa yɔkɔ a ɡbɔ ide, a kaa nɔ a yɔkɔ a yɛ ilu, hee má jɛ a nɛ.
Bɛɛbɛ mɔi inɛ ŋau a kù jɔ̀ inɛ ku kpa do dobu dobu nŋa ŋa ku ce, do sakara ku ce, do ile nŋa ŋa.
Ǹ nyi ǹ yɛ amaleka ilu ɡbuɡbã ɡɔ má wa kita wa hai lele. Kudũi ijĩ í biiɛ bɛi jĩnɛ iyi í dasi, nɔ njoi Ilaaɔ̃ í wenwee si iriɛ, wajuɛ wa daana bɛi inunu, nɔ kutɛɛ í yɛ bɛi amɛi ina.
Wa mu tia keeke ɡɔ iyi wa cĩ si awɔɛ. Í lesi isɛ njɛɛ si antai tenku, isɛ canɡaɛ mɔ si ilɛ.
Nɔ í dɔ̃ anu bɛi muusu nla. Iyi í dɔ̃ anu í tã ŋɔi daɡba lele mɛɛje ɡɔ ŋa mɔ à waa dɔ̃ anu.
Iyi daɡba lele mɛɛje ŋau à dɔ̃ anu à tã, ɡbakã ǹ tã sɔɔlu n kɔ ide nŋau. Amma ǹ ɡbɔ ide ku fɔ ɡɔ wa hai lele wa ni, maà ti i kɔ mii iyi daɡba lele mɛɛje ŋau à fɔ. Muu si asii.
Ŋɔi amaleka iyi ǹ yɛ wa leekĩ si antai tenku do si ilɛu, í wu awɔ njɛɛ lele,
nɔ í ɡbasi do irii inɛ iyi í wɛɛ hee do ajɔ fei, iyi í taka lele do ilɛ do tenku do mii ndu ŋa ŋa fei. Amalekau í fɔ í ni, waati iyi í ɡbe kù waa sɔ má,
amma waati iyi amaleka mɛɛjesiau mɔ á fã kãakãakĩɛ, waati bɛɛbɛi Ilaaɔ̃ á kɔ̃ mii iyi í dasi idɔ ku ce iyi inɛ kãma kù màu, si bɛi í sɔ̃ walii woo ce icɛɛ ŋa wo.
Si anyii nŋu, imu iyi ǹ tako ǹ ɡbɔ hai leleu, í bam ide ku fɔ má í ni, koo ɡba tia keeke iyi wa cĩu hai si awɔi amaleka iyi wa leekĩ si antai tenku do si ilɛu.
Ŋɔi ǹ bɔ bi amalekau, ǹ tɔɔɛ ku nam tia keekeu. Nɔ í sɔ̃m í ni, ɡba i ŋɔɔ. Á ro si inɔɛ, amma á dɔ̃i si ɡɛlɛɛ bɛi nyikɔ̃.
Ŋɔi ǹ ɡba tia keekeu hai si awɔɛ, nɔ ǹ ŋɔɔ. Ntɔi, í dɔ̃ si ɡɛlɛm bɛi nyikɔ̃, amma iyi ǹ muu ǹ tã, í roi kom kom si inɔm.
Ŋɔi à sɔ̃m à ni, í ɡbe i sisi i ce walii má na inɛ nkpɔ, do ilɛ nkpɔ, do dimi nkpɔ, do ilaalu nkpɔ.
Si anyii nŋu, inɛ ɡɔ í nam mii ku wã ilɛ iyi í yɛ bɛi akpa, nɔ í sɔ̃m í ni, dede i koo i wã kpasɛ̃i Ilaaɔ̃ do bi kuweeu, nɔ i ka inɛ ŋa iyi à waa ce kutɔɔ bɛ.
Amma maà wã bantumaɛ, domi à mua dimi mmu ŋa, aŋa iyi aa tɛɛsɛ ilu kumáu si afei cukpa ciiji do minji .
Nɔ í ni nŋu á jɔ̀ woo jɛ sɛɛda minjii nŋu ŋau a fɔ idei nŋu. Aa maa we saaki ŋa, nɔ nŋu á mu nŋa yiiko a ceò walii si afei ajɔ dubu do cĩɔ minji do kita (1.260).
Woo jɛ sɛɛda minji ŋaui à yɛ bɛi jĩi ndii olivi minjiu, do bi ku lesi fitila minji iyi wa leekĩ si wajui Ilaaɔ̃ Lafɛ̃ɛi ilɛu fei.
Bii inɛ ɡɔ wa bi ku ce nŋa laalɔ, ina í ya fitai hai si ɡɛlɛ nŋa ku kpa irii mbɛɛ nŋa ŋa. Bɛɛbɛi inɛ iyi wa dɛdɛ ku ce nŋa laalɔ á kuò.
À nɛ ɡbuɡbã a cĩmbo lele, ijĩ ku maà rɔ si waati iyi à waa ce walii. À nɔ à nɛ ɡbuɡbã a kpaasi inyi njɛ. À nɔ à nɛ ɡbuɡbã má a naaò dimii wahala ikã ikã baa yooma fei wa si andunya si waati iyi à bi fei.
Waati iyi aa jɛ sɛɛda a tã, iŋai sako ɡɔ á ba ŋa iɡũ ku ce ku kãmia ŋa ku kpa ŋa. Iŋai sakou á fita wai hai si isa nla hai nɛ kɔɔu.
Iku nŋa á maa sũi si bantumai ilu nla bii à kpakpa Lafɛ̃ɛ nŋa si jĩi nɔu. À nɛ a kpe iluui wo Sodomu walakɔ Ezibiti.
Inɛ ŋa si dimi fei do si fee fei do si ilɛ fei aa cɔ iku nŋa zakai ajɔ mɛɛta do bubu, a kaa jɛ a si ŋa.
Inɔi inɛi andunya ŋa á dɔ̃, aa ce jinɡau nɔ a sambaa njɛ amua ŋa si na iyi í jɔ̀ walii minji iyi à tako à wahala ŋa ŋau à ku.
Si anyii ajɔ mɛɛta do bubuu, Ilaaɔ̃ í nyi í da nŋa si hunde ma, nɔ à dede à leekĩ. Njo nla nlai í mu inɛ ŋa iyi à yɛ ŋa fei.
Ŋɔi walii minji ŋau à ɡbɔ ide ku fɔ ɡɔ wa hai lele wa ni, i ɡũ wa ihɛ̃. Nɔ à ɡũ lele si kudũi ijĩ ijui mbɛɛ nŋa ŋa.
Bɛ ɡbakã nɔ ilɛ í yaya ntɔ ntɔ, nɔ ikɔ akãi kukpɛ̃ mɛɛwai iluu í cuku. Inɛ ŋa iyi à ku si kuyayai ilɛu, kukpɔ nŋa í to amanɛ dubu mɛɛje (7.000). Ziɡii inɛ ŋa iyi à ɡbe í da ntɔ ntɔ, nɔ à ni Ilaaɔ̃ í la.
Nsɛi, ijuukpã minjisiau í lɔ, wee mɛɛtasiaɛ wa naa má.
Si anyii nŋu, amaleka mɛɛjesiau í fã kãakãakĩɛ. Ŋɔi à ɡbɔ anu ku dɔ̃ nla nla ɡɔ ŋa lelei Aɔ̃ à ni, a sindoa Aɔ̃ Lafɛ̃ɛ nwa do inɛ iyi í cicau bommai andunyau, nɔ a jɛ bomma hee do ajɔ fei.
Waati bɛɛbɛi inɛ nɡbo kɔnfia do mɛɛ ŋa iyi à waa buba si kitãi bomma si wajui Ilaaɔ̃u, à sɛɛbata à waa tɔɔɛ
à waa ni, Aɔ̃ Lafɛ̃ɛ, ilu ɡbuɡbã fei, Awɔ iyi ì wɛɛ nsɛi, ì nɔ ì wɛɛ wo, À waa saabuɛi si na iyi í jɔ̀ ì ce icɛ do ɡbuɡbã nlaɛ. Nɔ ì sinti bommaɛ ku jɛ.
Dimii andunya fei í damɔɔ. Amma idɔɔkɔ̃ɛ í to wa. Waati í to i kiiti iku ŋa. Waati í nɔ í to i na walii woo ce icɛɛ ŋa riba nŋa, Do woo dasi naanɛ ŋa do inɛ ŋa iyi à waa jirimaɛ, Hai keekeò nlaɛ. Waati í to i ce nfei inɛ ŋa iyi à waa ce nfei andunya.
Ŋɔi à cĩ kpasɛ̃i Ilaaɔ̃ iyi í wa lele nɔ à yɛ kpakoi akabuuɛ si inɔɛ. Nɔ ijĩ wa ŋɔ, nɔ à waa ɡbɔ iba ŋa do kulai ijĩ. Nɔ ilɛ wa yaya, nɔ kutai ijĩ ŋa à waa cuku wa do ɡbuɡbã.
Ŋɔi nyinda nla ɡɔ í fita lelei Aɔ̃. Inaabo ɡɔ í wa bɛ, nunui í jɛ ibɔɛ, nɔ wa leekĩ si cukpa nɔ wa dasi fulai andaiya maateeji.
Abou í nɛ asĩ, nɔ wahalai kubí do ara ku roi inɔu í jɔ̀ wa dɔ̃ anu.
Ŋɔi nyinda mmu ɡɔ í fita má lelei Aɔ̃. Akandama nkpa nla nla ɡɔ í wa bɛ, í nɛ iri mɛɛje do nɡo mɛɛwa nɔ wa dasi fulai bomma si iriu akã fei.
Akandamau í wɔ ikɔ akãi kukpɛ̃ mɛɛtai andaiyai lele ŋa í nyɔ ŋa wa si ilɛ do akpaamuɛ. Nɔ í koo í leekĩ si wajui abo iyi wa bi ku bíu, ku ba ku ŋɔ amau bii í cuku wa.
Ŋɔi abou í bi ama inɛmɔkɔ. Amaui á ɡbã dimi fei do ɡoloi isɔ. Hee akandamau ku maa ŋɔ amau à so à bɔòɛ bi Ilaaɔ̃, bii wa buba si kitãi bommaɛ.
Abou í sa í nɛ ikpa ɡbabua bii Ilaaɔ̃ í ceaa sɔɔlui inya bii á wa a maa woo si afei ajɔ dubu do cĩɔ minji do kita (1.260).
Ŋɔi iɡũ í dede lele bɛ. Misɛli do amalekaɛ ŋa à ce iɡũ do akandamau do amalekaɛ ŋa.
Nɔ Misɛli do amalekaɛ ŋa à jɛ ŋa iɡũ. Nɔ à kɔ akandamau do amalekaɛ ŋa a wa lele bɛ má.
Ŋɔi à nyɔ akandama nla nlau wa ilɛ. Akandamaui í jɛ njo iyi í wɛɛ hai tako. Nŋui á ya kpe mbirisi walakɔ Seetam. Nɔ nŋui í dĩ ijui inɛi andunya ŋa fei. À nyɔɔ wa ilɛ do amalekaɛ ŋa ajɔ.
Si anyii nŋu, nɔ ǹ ɡbɔ ide ku fɔ nla ɡɔ lele í ni, Nsɛi, waatii faabau í to wa. Nsɛi, Aɔ̃ Lafɛ̃ɛ nwa í nyisi ɡbuɡbãɛ, nɔ í jilɛ bommaɛ. Nsɛi, inɛ iyi í cicau í ɡba inɛ nɡbo ku jɛɛ, Domi woo fɔ laalɔi inɛ nwa ŋa, nŋu iyi í ya maa fɔ laalɔ nŋa si wajui Ilaaɔ̃ dasãò idũ À nyɔɔ wa hai lele.
Inɛ nwa ŋau à jɔɔ iɡũ do saabui njɛi Anɡudãu do sɛɛdai ntɔu iyi à jɛ. A kù doo kuwɛɛ nŋa nkãma, amma à jɛsi aŋa a ku.
Na nŋu, lele, jɔ̀ i wɛɛò inɔ didɔ̃, Nɔ iŋɛ iyi ì wa lele, i wɛɛò inɔ didɔ̃ ŋa. Amma inɔ ku fɔi í jɛ ti ilɛ, Nɔ inɔ ku fɔi í jɛ ti tenku, Domi Seetam í kita si ŋɛ wa do idɔɔkɔ̃ nla nla, Si na iyi í jɔ̀ í mà iyi waati keekei í ɡbea nŋu.
Iyi akandamau í ba à nyɔ nŋu wa ilɛ, ŋɔi í lɔsi ku lele abo iyi í bí ama inɛmɔkɔu.
Amma à na abou ikpa minjii kunɡbã nla ku ba ku fo ku bɔ ikpa inya iyi Ilaaɔ̃ í ceaa sɔɔluɛu si ɡbabua bii aa woo adɔ̃ mɛɛta do bubu. Tenɡi bɛi á jĩò njou.
Ŋɔi njou í tu inyi wa hai si ɡɛlɛɛ, wa cã bɛi ido nla nla si anyii abou ku ba inyiu ku jɔɔ.
Amma ilɛ í faaba abou, domi í là, í mɔ inyi iyi wa fita hai si ɡɛlɛi akandamau wa.
Ŋɔi idɔi akandamau í kɔ̃ si abou ntɔ ntɔ, nɔ í bɔ iɡũ ku ce do dimiɛ ŋa iyi à ɡbe, aŋa iyi à waa jirima woodai Ilaaɔ̃ fei, inɛ ŋa iyi à waa leekĩ dim dim si sɛɛdai Jesu.
Nɔ í koo í leekĩ si sãai tenku.
Si anyii nŋu, ǹ yɛ iŋai sako ɡɔ wa fita wa hai inɔ tenku. Í nɛ nɡo mɛɛwa do iri mɛɛje nɔ fulai bomma wa lesi nɡo ŋau fei, nɔ si iri ŋau fei à kɔ iri laalɔ ŋa ikã ikã iyi wa yaako Ilaaɔ̃.
Iŋai sako iyi ǹ yɛu í ɡaabu bɛi mua, nɔ kutɛɛ í nɛ ɡbuɡbã, nɔ ɡɛlɛɛ í yɛ bɛi ti muusu nla. Akandamau í so ɡbuɡbãi nŋu takaɛ í naa, do kitãi bommaɛ do yiiko nlaɛ.
Iri akãi iŋai sakou í jɔ bɛi í ba kumɛɛ iyi á yɔkɔ ku kpaa, amma kumɛɛu í tã nɔ í ba iri. Inɛi andunya ŋa fei à waa cɔɔ do biti nɔ à waa tooɛ.
Aŋa fei à waa tɔɔ akandamau si na iyi í jɔ̀ í na iŋai sakou yiikoɛ. Nɔ à waa tɔɔ iŋai sakou mɔ à waa ni, yooi í yɛ bɛi iŋai sakou ihɛ̃. Yooi á yɔkɔ ku baa iɡũ ku ce.
Iŋai sakou í nɛ kpãa ku tɔɔò fufu nɔ ku bu Ilaaɔ̃, nɔ í nɛ yiiko ku ceò ɡbuɡbãɛ icɛ zakai cukpa ciiji do minji.
Ŋɔi í cĩ ɡɛlɛɛ wa bu Ilaaɔ̃ do bi ku waɛ do inɛ ŋa iyi à wa lele fei nɔ wa fɔ si ŋa ide laalɔ.
À muaa kpãa ku ce iɡũ do inɛi Ilaaɔ̃ ŋa nɔ ku jɛ ŋa iɡũ. Nɔ à naa yiiko si dimi fei do fee fei do ilɛ baa yooma fei.
Inɛi andunya fei á tɔɔɛ, waatɔ inɛ ŋa iyi Ilaaɔ̃ kù kɔ iri nŋa si tiai kuwɛɛ hee ku maa taka andunya, tia iyi í jɛ ti Anɡudã iyi à kpau.
Na nŋu, inɛ iyi í nɛ itĩ, ku ɡbɔ.
Inɛ iyi í nɛ piisɔ̃ɔ ku bɔ, tilasi piisɔ̃ɔi á bɔ. Inɛ mɔ iyi à nɛ a kpa do taakuba, tilasi taakubai á kpaa. Na nŋu, í sĩa woo dasi naanɛ ŋa a ya maa temua nɔ a leekĩ si naanɛ ku dasi nŋa .
Si anyii nŋu, ǹ yɛ iŋai sako ɡɔ má wa fita wa hai si ilɛ. Í nɛ nɡo minji bɛi nɡoi anɡudã, nɔ wa fɔ ide bɛi akandama.
Iŋa sinteui í naa yiiko iyi í nɛ fei ku ceò icɛ si wajuɛ. Í tilasi inɛi ilɛ ŋa a tɔɔ iŋa sinte iyi í ba kumɛɛ iyi á yɔkɔ ku kpaa wo, nɔ í ba iriu.
Iŋa minjisiau bɛi í ce dobu dobu nla nla ŋa hee í jɔ̀ ina í kita wa hai lele í naa ilɛ si wajui amanɛ ŋa.
Í dĩ ijui inɛi andunya ŋa do dobu dobu ŋa iyi í ce si wajui iŋa sinte iyi í náa yiikou. Wa sɔ̃ inɛi andunya ŋa a ɡbe mii iyi á jɔ iŋa sinte iyi à tako à mɛɛ do taakuba nɔ kù kuu.
Iŋai ankãanyiu í ba yiiko ku mua mii iyi à ɡbeu kuwɛɛ, nɔ ku fɔ ide bɛi amanɛ, ku ba ku kpa inɛ ŋa iyi à kɔ ku tɔɔɛ fei.
Nɔ iŋau í tilasi inɛ fei, ilu ɡbuɡbã ŋa do hai nɛ ɡbuɡbã ŋa, ilu fia ŋa do ilu are ŋa, aru ŋa do inɛ ŋa iyi à nɛ ara nŋa ŋa, à ce nŋa nyinda si awɔ njɛ nŋa walakɔ si ikpo nŋa.
Inɛ ɡɔ kù wɛɛ iyi á yɔkɔ ku ra walakɔ ku ta bii kù nɛ nyinda iyi í jɛ irii iŋai sakou, walakɔ lambai iriɛ.
Iyi í sĩa ka ce si laakai wee, inɛ iyi í nɛ bisi fei í sĩa ku mà yaasei lambai iŋai sakou. Lambaɛ, lambai amanɛi. Jiaɛi cĩɔ mɛɛfa do kita do mɛɛfa (666).
Si anyiɛ iyi ǹ cɔ ilu nɔ ǹ yɛ Anɡudãu wa leekĩ si iri kutai Siɔ̃ɔ. Amanɛ dubu cĩɔ do ciiji do mɛɛ (144.000) í wa bi tɛɛ, aŋa iyi à kɔ irii Anɡudãu do ti Baaɛ si ikpo nŋa.
Nɔ ǹ ɡbɔ imu ɡɔ hai lele aa ni bɛi ibai iri cuui inyi nla, walakɔ bɛi kulai ijĩi. Iba iyi ǹ ɡbɔu wa dɔ̃i bɛi mɔɔlɔ iyi inɛ ŋa à waa cã.
Inɛ ŋau à waa leekĩ si wajui kitãi bommau, bii ilu hunde mɛɛ ŋau do inɛ nɡbo ŋau à wa. À waa kɔ̃ iri titɔ̃ iyi inɛ ɡɔ kaa yɔkɔ ku mà bii kù jɛ amanɛ dubu cĩɔ do ciiji do mɛɛ ŋau (144.000), aŋa iyi à yá hai si andunya.
Inɛ ŋau, a kù sũò inaabo. À mu ara nŋa a kù mà inaabo titã. À waa too Anɡudãu bii wa bɔ fei. À yá ŋa hai si inɔi amanɛ ŋa. À yɛi bɛi amaajɛ sinte iyi à na Ilaaɔ̃ do Anɡudãu.
Inɛ ɡɔ kù ɡbɔ ibo hai si ɡɛlɛ nŋa, à jɛ inɛ ŋa iyi a kù nɛ taale.
Ŋɔi ǹ nyi ǹ yɛ amaleka ɡɔ má wa fo hee lelei Aɔ̃. Nŋui á sisi laabaau jiida iyi ci ya tã bi inɛi andunya fei, si ilɛ fei, do si dimi fei, do si fee ikã ikã fei, do bi inɛ fei.
Í dɔ̃ anu wa ni, i jirima Ilaaɔ̃ nɔ i naa amboe ŋa, domi waati í to ku kiitiò inɛ fei. I tɔɔ Ilaaɔ̃, nŋu iyi í taka lele do ilɛ, do tenku, do isɔ̃ ŋa.
Amaleka minjisia ɡɔ wa too anyiɛ wa ni, Babilɔni, ilu nlau, í cuku, í cuku. Nŋui í fa dimi fei si sakara hai nɛ kɔɔɛ. Sakaraɛui í yɛ bɛi atɛ̃ iyi wa cĩ ŋa iju. Atɛ̃ vɛ̃ɛui í jɛ idɔɔkɔ̃i Ilaaɔ̃.
Amaleka mɛɛtasia ɡɔ wa too inɛ minji ŋa iyi à cuau, nɔ í dɔ̃ anu wa ni, inɛ iyi wa tɔɔ iŋai sakou do mii iyi í ɡbeu fei, nɔ í jɔ̀ à kɔ iriɛ si ikpoɛ walakɔ si awɔɛ,
nŋu mɔ á mɔ atɛ̃ iyi í jɛ idɔɔkɔ̃i Ilaaɔ̃u. Inɛ iyi wa ce bɛɛbɛ fei á yɛ bɔ̃nɛ si ina do fainwita si wajui Anɡudãu do amaleka kumá ŋau.
Cuai ina iyi á nyisi ŋa bɔ̃nɛu á dedei hee lele hee do ajɔ fei. Inɛ ŋa iyi à waa tɔɔ iŋai sakou do mii iyi à ɡbeu, do inɛ ŋa iyi à nɛ nyindai iriɛu, a kaa nɛ kusĩmi alɛò daakɔ.
Na nŋu, í sĩa woo dasi naanɛ ŋa a temua, aŋa iyi à waa jirima woodai Ilaaɔ̃ nɔ à dasi Jesu naanɛ.
Si anyii nŋu, ǹ ɡbɔ ide ku fɔ ɡɔ má hai lele í ni, kɔ iyi ihɛ̃, ilu inɔ didɔ̃ ŋai inɛ ŋa iyi aa na a ku hai nsɛi na naanɛ iyi à dasi Lafɛ̃ɛ. Ŋɔi Hundei Ilaaɔ̃ í ni, ntɔi, bɛɛbɛi. Aa sĩmi, domi ribai icɛ jiida nŋa á too ŋa.
Si anyii nŋu, nɔ ǹ yɛ anduulai ijĩ ɡɔ, inɛ ɡɔ wa buba bɛ í jɔ amai amanɛ. Wa dasi fulai wurai amanlu si iriɛ, nɔ wa mu kɔɔma ku dɔ̃ anu ɡɔ.
Amaleka ɡɔ í fita wa hai kpasɛ̃i Ilaaɔ̃, nɔ í dɔ̃ anu í sɔ̃ inɛ iyi wa buba si kudũi ijĩu í ni, so kɔɔmaɛ i mu, domi awaatii kumu í to. Andunyau í to ku mu.
Ŋɔi inɛ iyi wa buba si kudũi ijĩu í dasi kɔɔmaɛ si andunya, wa mu.
Amaleka ɡɔ í fita wa hai kpasɛ̃i Ilaaɔ̃ iyi í wa leleu má, nŋu mɔ wa mu kɔɔma ku dɔ̃ anu ɡɔ.
Nɔ amaleka ɡɔ í fita wa má hai bi kuweeu, í nɛ ɡbuɡbã si antai ina. Í la hee lele í sɔ̃ inɛ iyi wa mu kɔɔma didɔ̃u í ni, ka rezɛ̃ɛ iyi í wasi andunya do kɔɔmaɛ domi í jĩa.
Amalekau í dasi kɔɔmaɛ nɔ í kaò isoi jĩi ŋau, nɔ í cuusi danɡala bi ku fɔ̃ inyii rezɛ̃ɛ. Iyi bɛ wa nyisi idɔɔkɔ̃i Ilaaɔ̃.
À fɔ̃ isoi rezɛ̃ɛu bi ku fɔ̃ɛ anyii inɔ iluu. Nɔ hai bi ku fɔ̃ inyii isoi jĩi nɔu, njɛ í cã wa bɛ hee kusɔɛ í to dubu akã do cĩɔ mɛɛfa (1.600) si yaasei ilɛ ku wã, nɔ kujĩi isaɛ í to ɡɛndɛi acĩ.
Si anyii nŋu, ǹ yɛ nyinda ɡɔ má lelei Aɔ̃, í lá nɔ í nɛ njo. Iyi ǹ yɛ wee, amaleka mɛɛje ɡɔ ŋa à waa mu ijuukpã mɛɛje. Aŋai à jɛ ijuukpãi ankãanyi domi si bɛi idɔɔkɔ̃i Ilaaɔ̃ á tã.
Ŋɔi ǹ yɛ tenku ɡɔ wa daana bɛi diɡi í yɔɡɛɛ do ina. Nɔ ǹ yɛ inɛ ŋa iyi à jɛ iŋai sakou iɡũ do mii iyi à ɡbeu do lambai iriɛ. Inɛ ŋau à waa leekĩ si antai tenkuu à waa mu mɔɔlɔ ŋa iyi Ilaaɔ̃ í na ŋa.
À waa kɔ̃ irii Moizi, woo ce icɛi Ilaaɔ̃u, do ti Anɡudãu, à waa ni, Aɔ̃ Lafɛ̃ɛ, ilu ɡbuɡbã fei, Icɛɛ í la, nɔ í jɛ maamaake. Awɔi ì jɛ amanlui ilɛ fei. Kpãaɛ í jɛ ntɔ, nɔ í jɛ dee dee.
Yooi kaa ce njoɛ, Lafɛ̃ɛ. Yooi á kɔ ku saabu iriɛ. Awɔ akãi ì jɛ inɛ kumá. Inɛi ilɛ baa yooma fei á naa bi tɛɛ, Aa na a ɡulɛ a tɔɔɛ, Domi ì nyisi iyi kiitiɛ í jɛ dee dee.
Si anyii nŋu, iyi ǹ cɔ ilu nɔ ǹ yɛ à cĩ kpasɛ̃i Ilaaɔ̃ iyi í wa lele, tenɡi bii í jɛ bi kuwai akabuuɛu.
Amaleka mɛɛje ŋa iyi à waa mu ijuukpã mɛɛje ŋau à fita hai kpasɛ̃u. À waa dasi nyau fũfũ iyi wa daana nɔ à waa dĩ santikii wura si kpaka nŋa.
Ŋɔi inɛ akãi mii ilu hunde mɛɛ ŋau í na amaleka mɛɛje ŋau fatai wura ara mɛɛje iyi í kɔ̃ do idɔɔkɔ̃i Ilaaɔ̃, nŋu iyi í wɛɛ hee do ajɔ fei.
Nɔ kpasɛ̃u í kɔ̃ do cua iyi wa naa hai si amboei Ilaaɔ̃ do ɡbuɡbãɛ. Inɛ ɡɔ kaa nɔ ku yɔkɔ ku lɔ si inɔɛ hee ijuukpãi amaleka mɛɛje ŋau koo kpaò iri.
Ŋɔi ǹ ɡbɔ ide ku fɔ nla ɡɔ hai kpasɛ̃i Ilaaɔ̃u í sɔ̃ amaleka mɛɛje ŋau í ni, i koo i nikã idɔɔkɔ̃i Ilaaɔ̃ iyi í wa si fata mɛɛje ŋau si ilɛ.
Amaleka sinteu í koo í nikã titɛɛ ilɛ. Ŋɔi dimii nɡoli kuro laalɔ ɡɔ í naa si inɛ ŋa iyi à nɛ nyindai iŋai sakou nɔ à waa tɔɔ mii iyi à ɡbeu .
Ŋɔi amaleka minjisiau mɔ í nikã titɛɛ si tenku. Inyiu í sinda bɛi njɛi iku, nɔ mii ilu hunde baa yooma fei í ku si inɔ inyiu.
Ŋɔi amaleka mɛɛtasiau mɔ í nikã titɛɛ si ido nla ŋa do si isɔ̃ ŋa, nɔ inyi nŋa í kpaasi njɛ.
Nɔ ǹ ɡbɔ anui amaleka iyi í nɛ ɡbuɡbã si antai inyiu í ni, awɔ Ilaaɔ̃ ì nɛ ntɔ i kiiti bɛ ihɛ̃, awɔ inɛ kumá, awɔ iyi ì wɛɛ, ì nɔ ì wɛɛi wo.
Inɛ ŋau à kpa woo dasi naanɛ ŋa do walii ŋa à nikã njɛ nŋa, nɔ ì na ŋa njɛ a mɔ. Bɛɛbɛi à jɔò.
Si anyii nŋu, ǹ ɡbɔ ide ku fɔ ɡɔ má hai bi kuweeu í ni, ntɔi Aɔ̃ Lafɛ̃ɛ ilu ɡbuɡbã fei, kiitiɛ í tɛ í jɛ ntɔ.
Ŋɔi amaleka mɛɛsiau mɔ í nikã titɛɛ si inunu, nɔ inunu í ba ɡbuɡbã wa jo amanɛ ŋa do inya ɡbãaɛ bɛi ina.
Nɔ inya ɡbãa nlau í jo amanɛ ŋa, nɔ à waa bu Ilaaɔ̃, nŋu iyi í nɛ yiiko si antai bɔ̃nɛ ŋau. Amma à kɔ ku kpaasi idɔ a jirimaɛ.
Ŋɔi amaleka miusiau mɔ í nikã titɛɛ si antai kitãi bommai iŋa buuu. Nɔ ilu í kuku si bommaɛu. Nɔ inɛ ŋa à waa ŋɔ amɛ nŋa ŋa na ara kuro.
À waa bu Ilaaɔ̃ na ara kuro do nɡoli nŋa ŋa, amma à kɔ ku jɔ̀ laalɔ ku ce nŋa.
Ŋɔi amaleka mɛɛfasiau mɔ í nikã titɛɛ si ido nla iyi à ya kpe Efarata, nɔ í ɡbɛ mam mam ku mua amanlui nunui daakɔ ŋa kpãa a kua.
Nɔ ǹ yɛ inɛi inɔɔko mɛɛta ɡɔ ŋa à kpaasi ara nŋa bɛi kpɔlɔ, akã í fita wa hai si ɡɛlɛi akandamau, akã mɔ hai si ɡɛlɛi iŋa buuu, mɛɛtasiau mɔ hai si ɡɛlɛi walii ilu ibou.
Inɛi inɔɔko ŋaui à jɛ mɔcɔi Seetam ŋa iyi à waa ce dobu dobu ŋa. Nɔ à waa bɔ bi amanlui andunya ŋa fei a tɔtɔɔ ŋa a ce iɡũ si ajɔ nlai Ilaaɔ̃ ilu ɡbuɡbã fei.
Ŋɔi Jesu í ni, ǹ wa n naa ku zamba ŋɛ bɛi ile. Ilu inɔ didɔ̃i inɛ iyi wa wɔ njoo, nɔ wa dasi jĩnɛɛ ŋa ku ba ku maà na ku dasi kpãa bàsĩ ku na ku yɛ anyɔ si bantuma.
Ŋɔi inɛi inɔɔko ŋau à tɔtɔɔ amanlu ŋau fei bii ɡɔ iyi à ya kpe do feei Ebɛɛ Aamaɡedɔ̃ɔ.
Si anyii nŋu, amaleka mɛɛjesiau mɔ í nikã titɛɛ si fufu. Nɔ à ɡbɔ ide ku fɔ nla ɡɔ hai bi kitãi bomma iyi í wa kpasɛ̃i Ilaaɔ̃u í ni, ide í tã.
Ŋɔi ijĩ í ŋɔ, nɔ à ɡbɔ iba ŋa do kulai ijĩ. Nɔ ilɛ í yaya ntɔ ntɔ. Ilɛ kuyayau í caa. Dimiɛ kù ce titã hai waati iyi à taka amanɛ ŋa.
Ilu nlau í kpɛ̃ ikɔ mɛɛta, nɔ ilui ilɛ fei í cuku. Ilaaɔ̃ kù ɡbɛjɛ laalɔ ku cei inɛi Babilɔni ŋa ilu nlau nɔ í nyisi ŋa idɔɔkɔ̃ nlaɛ.
Gunɡum kãma kù wa bɛ má, nɔ a kù waa yɛ iri kuta ŋa mɔ má.
Ŋɔi kutai ijĩ nla nla ŋa à waa cuku si inɛ ŋa wa. Akãɛ fei í to kilo ciiji. Nɔ à waa bu Ilaaɔ̃ na bɔ̃nɛi kutai ijĩu, domi bɔ̃nɛu í caa.
Ŋɔi inɛ akãi amaleka mɛɛje ŋa iyi à waa mu fata mɛɛje ŋau í sɔ̃m í ni, naa wa, an nyisiɛ bɛi Ilaaɔ̃ á kiiti abo à ce sakara nlau ihɛ̃, nŋu iyi wa buba si antai inyi nlau.
Abo à ce sakara nlau í dasi amanlui andunya ŋa sakara ku ce, nɔ inɛi andunya ŋa à waa too si daa nkpɔ nkpɔɛ hee í baa í sinda iri nŋa bɛi atɛ̃ í ya sinda irii inɛ.
Ŋɔi Hundei Ilaaɔ̃ í naa sim nɔ amalekau í bɔòm ɡbabua. Bɛi, ǹ yɛ abo ɡɔ wa buba si antai iŋai sako nkpa ɡɔ. Iŋai sakou í nɛ iri mɛɛje do nɡo mɛɛwa nɔ à kɔ si araɛ fei iri laalɔ ku yaako Ilaaɔ̃ ŋa.
Abou wa dasi nyau nkpa jiida ɡɔ dimi iyi amanlu ŋa à ya dasi, nɔ wa dasi booda ŋa iyi à ce do wura do kuta ku nɛ fia ɡɔ ŋa do lɛɡɛ fũfũ bii fei. Wa mu kɔɔfui wura si awɔ si bii mii laalɔ do riisii sakara ku ceɛ wa kɔ̃.
À kɔ iri ɡɔ si ikpoɛ, yaasei iriui í jɛ asii. Iriu wee, Babilɔni ilu nla, iyei inaabo à ce sakarai andunya ŋa, do iyei daa bututu fei.
Nɔ ǹ yɛ abou í mɔ njɛi woo dasi naanɛ ŋa do ti inɛ ŋa iyi à kpa si na iyi í jɔ̀ à jɛ sɛɛdai Jesu, nɔ iriɛ í sinda bɛi atɛ̃ í ya sinda irii inɛ. Iyi ǹ yɔɔ, ǹ biti ntɔ ntɔ.
Ŋɔi amalekau í sɔ̃m í ni, na mii í ce ì waa biti. An sisiɛ asiii abou do ti iŋai sako iyi í nɛ iri mɛɛje do nɡo mɛɛwau.
Iŋai sako iyi ì yɛu bɛ í wɛɛ wo amma kù wɛɛ má nsɛi. Bii í kɔ̃ɔsi à fita wa hai si isa nla hai nɛ kɔɔu ku bɔ nfe ku ce. Inɛi andunya ŋa iyi Ilaaɔ̃ kù kɔ iri nŋa si tiai kuwɛɛ hee ku maa taka andunya, aa biti bii à yɛ iŋai sakou má, domi í tako í wɛɛ wo amma kù wɛɛ má nsɛi nɔ á na ku faata wa má.
Inɛ ku bɛi ku ɡbɔ yaasei ideu, í nɛ bukaatai bisi iyi í nɛ laakai. Iri mɛɛje ŋau, aŋai à jɛ iri kuta mɛɛje bii abou wa buba.
Nɔ aŋai à nyi à jɛ amanlu mɛɛje ŋau. Amanlu miu í cuku tã, inɛ akã í wɛɛ si nsɛi, nɔ inɛ akã mɔ kù to wa titã. Bii í na í to wa, kaa kpɛ.
Nɔ iŋai sako iyi í wɛɛ wo nɔ kù wɛɛ nsɛi máu, nŋu takaɛ í jɛ ilaalu mɛɛjɔsia, nɔ í jɛ inɛ akãi amanlu mɛɛje ŋau nɔ wa bɔ nfe ku ce.
Nɡo mɛɛwa iyi ì yɛu, aŋai à jɛ amanlu mɛɛwa ŋa iyi a kù jɛ bomma titã, amma aa ba yiiko a jɛ bomma isɔ akã do iŋai sakou ajɔ.
Aŋa mɛɛwau fei mii akãi à waa lele, nɔ aa na iŋai sakou ɡbuɡbã do yiiko nŋa.
Aa ce iɡũ do Anɡudãu, amma Anɡudãu á jɛ ŋa iɡũ si na iyi í jɔ̀ í jɛ Lafɛ̃ɛi lafɛ̃ɛ ŋa nɔ í jɛ Amanlui amanlu ŋa. Nɔ ilu naanɛ ŋa iyi Ilaaɔ̃ í kpe í cica, aŋaò Anɡudãu aa jɛ iɡũ ajɔ.
Nɔ amalekau í sɔ̃m má í ni, inyi iyi ì yɛ abo à ce sakarau wa buba si antaɛu bɛ, nŋui í jɛ inɛ nkpɔ iyi wa naa hai ilɛ ikã ikã nɔ à waa fɔ fee ikã ikã.
Nɡo mɛɛwa iyi ì yɛu bɛ do iŋai sakou, aa cé abo à ce sakarau. Aa so mii iyi í nɛ fei nɔ a jɔ̀ɔ basĩ. Aa ŋɔ iŋaɛ nɔ a joo ina mam mam.
Aa ce bɛɛbɛi si na iyi í jɔ̀ Ilaaɔ̃ í jɔ̀ à ce idɔɔbiɛ. Bɛɛbɛi à ce anu akã ku ba a so yiikoi amanlu nŋa a na iŋai sakou. Aa maa jirima iŋai sakoui hee idei Ilaaɔ̃ koo ceò.
Abo iyi ì yɛu, nŋui í jɛ ilu nla iyi í nɛ ɡbuɡbã si amanlui ilɛ fei.
Si anyii nŋu ǹ yɛ amaleka mmu ɡɔ wa kita wa hai lele. Í nɛ yiiko nla nla, nɔ amboeɛ wa daana bari bari wa má inya si andunya fei.
Í dɔ̃ anu í ni, Babilɔni ilu nlau, í cuku, í cuku. Nsɛi í baa í jɛ bii ku wai zĩi ŋa do bii ku manjii inɛi inɔɔko baa yooma fei. Yɛi laalɔ do yɛi sãmi fei í wa bɛ.
À jɔ̀ iluu í cuku si na iyi í jɔ̀ dimi fei í dasi sakaraɛ ku ce. Sakaraɛui í yɛ bɛi atɛ̃ iyi wa cĩ ŋa iju. Í dasi amanlui andunya ŋa sakara ku ce do nŋu takaɛ ajɔ, nɔ woo nya sĩai andunya ŋa à ce fia na amani nlaɛu.
Ŋɔi ǹ ɡbɔ ide ku fɔ ɡɔ má hai lele í ni, iŋɛ inɛm ŋa, i fita wa hai inɔ iluu, ku ba i maà na i nɛ ikpɛ̃ si dulum dɛɛ nɔ bɔ̃nɛ ŋa iyi á baa ku maà ba ŋɛ,
domi dulum dɛɛu í kã hee lele, nɔ Ilaaɔ̃ kù ɡbɛjɛ laalɔ ŋa iyi í ce.
Bɛi í cea inɛ ŋa, i sãa bɛɛbɛ isɛ ɡbeeji. Wahala iyi í dasi inɛ ŋa í sãa ikɔ minji.
Zaka bɛi í so araɛ lele í wɛɛ do inɔ didɔ̃ si amani nlaɛ, iŋɛ mɔ i nyisiɛ ijuukpã do inɔ ku fɔ zaka bɛɛbɛ ŋa. Wa ni si idɔɛ, ǹ wa n buba bɛi amanlu, n kù jɛ jaaɔ̃. Bɛɛbɛ mɔi n kaa n yɛ inɔ ku fɔ pai.
Na nŋu, bɔ̃nɛ ikã ikã á baa si ajɔ akã. Bɔ̃nɛ ŋau wee, bɔ̃ɔ do inɔ kufɔi iku do ari. Nŋu takaɛ á joi mam mam, domi Aɔ̃ Lafɛ̃ɛ iyi í kiitiɛ í jɛ ilu ɡbuɡbã.
Amanlui andunya ŋa iyi à ce daa nkpɔ nkpɔ do abo à ce sakarau fei nɔ à kpɛ̃ amani nlaɛu, aa na a kpata, aa cã buubuu na iriɛ si waati iyi aa yɛ cuai ina iyi wa joou.
Aa leekĩ a jĩòɛ si na iyi í jɔ̀ à waa ce njoi ijuukpã iyi í baa, nɔ aa ni, waiyooi, waiyooi, Babilɔni ilu nla ilu ɡbuɡbã, si isɔ akãi kiiti í jɛɛ.
Woo nya sĩai andunya ŋa aa kpata do inɔ ku fɔ na iriɛ, si na iyi í jɔ̀ inɛ ɡɔ kù waa ra iwò nŋa má
iyi í jɛ wura do isɔ fũfũ, do kuta jiida ku nɛ fia ŋa, do lɛɡɛ fũfũ ŋa, do acɔ fũfũ kú nɛ fia ɡɔ do acɔ iyi í jɛ ti ilaalu do acɔ iyi à ya ceò maǹɡò bɔnsuɛ do acɔ nkpa jiida. Inɛ ɡɔ kù waa ra jĩi ku nɛ inunu jiida ilu fia má, do dimii mii ikã ikã iyi à ce do inyii jua walakɔ do jĩi jiida wala do isɔ nkpa wala do isɔ wala do kuta fũfũ.
A kù waa ra fufui anyii jĩi iyi à ya kpe kanɛli, do nyaui ayɛ do tulare do ikpo ku dɔ̃ inunu iyi à ya kpe miru do ikpo dimi mmu ɡɔ má, do vɛ̃ɛ do ikpo do iyafũ do bilee, do kɛtɛ ŋa do anɡudã ŋa, do acĩ do sarɛti nŋa ŋa, do aru ŋa.
Nɔ woo nya sĩa ŋau à sɔ̃ iluu à ni, mii jiida iyi ì bi ku jɛ titɛɛ fei wo í lɔɛ, nɔ amaniɛ do mii ku sĩaɛ fei í nyɔɛ, amanɛ kaa yɔɔ má pai.
Woo nya sĩa ŋau, aŋa iyi à ce fia do saabui iluu aa leekĩ ku jĩ, aa maa kpata, a maa weewea na njoi ijuukpã iyi í baau,
aa maa ni, waiyooi, irei ì ɡbɔ bɔ̃nɛ iyi í ba ilu nlau ihɛ̃. Iluu í tako í yɛi bɛi abo iyi í ya we acɔ fũfũ ku nɛ fia ɡɔ, do acɔ nkpa jiida do acɔ iyi í jɛ ti ilaalu, nɔ í ya dasi wura si araɛ do kuta jiida ku nɛ fia ŋa, do lɛɡɛ fũfũ ŋa.
Nɔ si isɔ akã amaniɛ fei í ce nfe. Woo mu akɔi inyi ŋau fei do woo ce icɛɛ ŋa do inɛ ŋa iyi à wa inɔ akɔi inyi ŋau fei hee do inɛ ŋa iyi à waa ba ijɛ si inyi dũdũu, à leekĩ à jĩòɛ,
à waa dɔ̃ anu iyi à yɛ cuai kujoi iluu à waa ni, ilu nla ɡɔ kù wɛɛ bɛi iluu ihɛ̃ má.
À waa kosi iri nŋa sãa à waa nyisiò inɔ ku fɔ nŋa. À waa kpata à dɔ̃ anu à waa ni, waiyooi, irei ì ɡbɔ bɔ̃nɛ iyi í ba ilu nlau ihɛ̃. Do saabui amaniɛi ilu akɔi inyi ŋa fei à ceò fia. Nɔ si isɔ akã, fei ndɛɛ í kpɔò bomma.
Iŋɛ inɛi lele ŋa, i jɔ̀ inɔ nŋɛ ku dɔ̃. Iŋɛ woo dasi naanɛ ŋa mɔ do woo bɛ ŋa do walii ŋa, i jɔ̀ inɔ nŋɛ ku dɔ̃, si na iyi í jɔ̀ Ilaaɔ̃ í kiiti iluu í sã nŋɛ ɡbese.
Ŋɔi amaleka ilu ɡbuɡbã ɡɔ í so kuta nla bɛi alɔ ɡɔ í nyɔɔ si inyi dũdũu í ni, bɛɛbɛ mɔi aa kɛkɛ Babilɔni ilu nlau do ɡbuɡbã nɔ a kaa yɔɔ má pai.
A kaa ɡbɔ anu ku dɔ̃i mɔɔlɔ má bi titɛɛ do woo kɔ̃ iri ŋau do ɡaasia ŋau do woo fã kãakãakĩ ŋau. A kaa ba woo ce icɛi awɔ dimi ikã ikã má, a kaa ɡbɔ ibai alɔ iyi wa lɔlɔ má.
A kaa yɛ inya kumái fitila bɛ má, a kaa nɔ a ɡbɔ ɡɛlɛi abo titɔ̃ do mɔkɔ titɔ̃. Woo nya sĩaɛ ŋai à nɛ ɡbuɡbã à re wo si andunyau ihɛ̃ fei, nɔ ì dĩ ijui inɛi ilɛu ihɛ̃ fei do dobu dobuɛ.
À nyisi ilui Babilɔni ijuukpã si na iyi í jɔ̀ à yɛ siɛ njɛi walii ŋa do ti woo dasi naanɛ ŋa do njɛi inɛ ŋa iyi à kpa si andunyau ihɛ̃ fei.
Si anyii nŋu, ǹ ɡbɔ ide ku fɔ ɡɔ bɛi anu ku dɔ̃i zamaa ikpa lelei Aɔ̃ í ni, ka saabu Ilaaɔ̃ Lafɛ̃ɛ nwa, nŋui í faaba wa, í nɔ í nɛ amboe do ɡbuɡbã.
Kiitiɛ í jɛ ntɔ, nɔ í tɛ, domi í kiiti abo à ce sakara iyi í bɛjɛ andunya fei do daa bututuɛ, nɔ í nyisiɛ bɔ̃nɛ si na iyi í jɔ̀ í nikã njɛi woo ce icɛɛ ŋa.
Nɔ à dɔ̃ anu má à waa ni, ka saabu Ilaaɔ̃ Lafɛ̃ɛ nwa. Cuai ilu nlau á maa bɔ lelei hee do ajɔ fei.
Ŋɔi inɛ nɡbo kɔnfia do mɛɛ ŋau do ilu hunde mɛɛ ŋau à sɛɛbata si wajui Ilaaɔ̃, nŋu iyi wa buba si kitãi bommau à tɔɔɛ à waa ni, ami, ka saabu Ilaaɔ̃ Lafɛ̃ɛ nwa.
Waati bɛɛbɛi à ɡbɔ ide ku fɔ ɡɔ hai ikpa bi kitãi bommau í ni, i saabu Ilaaɔ̃ Lafɛ̃ɛ nwa, iŋɛ woo ce icɛɛ ŋa fei, iŋɛ iyi ì waa ce njoɛ, keekeò nla.
Nɔ ǹ ɡbɔ ide ku fɔ ɡɔ bɛi imui zamaa. Aa ni bɛi iri cuui inyi nla ɡɔi walakɔ bɛi kulai ijĩ. Ide ku fɔu í ni, ka saabu Ilaaɔ̃, domi Ilaaɔ̃ Lafɛ̃ɛ nwa ilu ɡbuɡbã fei í jɛ bomma.
I jɔ̀ ka nyaanyi, ka wɛɛò inɔ didɔ̃. I jɔ̀ ka saabu amboeɛ domi abɔdɔ̃i Anɡudãu í to wa, mudɛ̃ɛu takaɛ mɔ í tã sɔɔlu.
À jɔ̀ í dasi nyau fũfũ wau wau ku nɛ bɛɛrɛ iyi í má. Nyau ku nɛ bɛɛrɛui í jɛ kookoosu jiidai woo dasi naanɛ ŋa.
Ŋɔi amalekau í sɔ̃m í ni, kɔ iyi ihɛ̃. Ilu inɔ didɔ̃ ŋai inɛ ŋa iyi à kpe ku jɛ bi ku ce abɔdɔ̃i Anɡudãu. Nɔ í sɔ̃m má í ni, ideu ide ku fɔi Ilaaɔ̃ takaɛi.
Ŋɔi ǹ sɛɛbata ku ba n tɔɔɛ, amma í ni, maà ce bɛɛbɛ. Amu mɔ woo ce icɛi bɛi awɔ do bɛi kpaasiɛ ŋa iyi à waa mu ide ntɔ iyi Jesu í nyisi wau. Tɔɔ Ilaaɔ̃. Ide ntɔ iyi Jesu í nyisi wau nŋui í jɛ icui idei walii fei.
Si anyii nŋu, ǹ yɛ lelei Aɔ̃ í cĩ nɔ acĩ fũfũ ɡɔ í faata wa. Inɛ iyi wa ɡũui à ya kpe ilu naanɛ do ilu ntɔ. Si ntɔi í ya kiiti, bɛɛbɛ mɔi í ya ceò iɡũ.
Ijuɛ í yɛi bɛi amɛi ina, nɔ wa dasi fulai bomma nkpɔ si iriɛ. Nɔ à kɔ iri ɡɔ siɛ iyi inɛ ɡɔ kù mà bii kù jɛ nŋu akã.
Wa dasi ibɔ ɡɔ iyi à mù do njɛ. Iriɛi Idei Ilaaɔ̃.
Woo ce iɡũi lele ŋa à ɡũ acĩ fũfũ ŋa à waa tooɛ nɔ à waa dasi jaaɛ fũfũ ku nɛ bɛɛrɛ iyi í má wau wau.
Taakuba didɔ̃ ɡɔ wa fita wa hai si ɡɛlɛɛ iyi á jɛò dimii andunya ŋa iɡũ. Si anyiɛ nɔ ku ɡbã ŋa do ɡoloi isɔ nɔ ku fɔ̃ inyii isoi jĩi ndii rezɛ̃ɛ. Iyi bɛ wa nyisi idɔɔkɔ̃ nlai Ilaaɔ̃ ilu ɡbuɡbã fei iyi á naa si inɛi andunya ŋa.
Si ibɔɛ do si itãɛ à kɔ iriɛ à ni, Amanlui amanlu ŋa do Lafɛ̃ɛi lafɛ̃ɛ ŋa.
Nɔ ǹ yɛ amaleka ɡɔ ma wa leekĩ si inunu. Nɔ í dɔ̃ anu wa kpe yɛi ŋa iyi à waa fo hee lelei Aɔ̃ fei wa ni, i naa i tɔtɔɔ i jɛ jinɡau nlai Ilaaɔ̃ ŋa.
I naa i jɛ iŋai arai ilaalu ŋa do ti inɛ nɡboi sooɡe ŋa do ti woo ce iɡũ ŋa, do ti acĩ ŋa do masa nŋa ŋa, do iŋai inɛ fei, hai aru hee do inɛ ŋa iyi à nɛ ara nŋa, keekeò nla.
Ŋɔi ǹ yɛ iŋai sakou do amanlui andunya ŋa do woo ce iɡũ nŋa ŋa, aŋa fei à tɔtɔɔ ku ba a ce iɡũ do inɛ iyi wa ɡũ acĩu do woo ce iɡũɛ ŋa.
Ŋɔi masau do woo ce iɡũɛ ŋa à mu iŋai sakou do walii ilu ibou ajɔ, nŋu iyi wa ce dobu dobu si wajui iŋai sakou wo. Do dobu dobuui í dĩ ijui inɛ ŋa iyi à tako à nɛ nyindai iŋai sakou nɔ à tɔɔ mii iyi à ɡbeu. À sɔsi aŋa minji fei si ina nla iyi wa jo do fainwitau njaawɛ.
Nɔ masau í kpa woo ce iɡũ nŋa ŋa do taakuba iyi wa fita wa hai si ɡɛlɛɛ. Nɔ yɛi fei í jɛ iŋa nŋa í yo.
Si anyii nŋu, ǹ yɛ amaleka ɡɔ má wa kita wa hai lelei Aɔ̃, wa mu kileei isa hai nɛ kɔɔu do sesee nla ɡɔ.
Ŋɔi í bata akandama, njo iyi í wɛɛ hai tako tako, iyi í jɛ mbirisi do Seetam, nɔ í dũu do seseeu hee adɔ̃ dubu.
Nɔ í tale siɛ inɔ isa nlau í sɔkɔ siɛ nɔ í ce nyinda ku ba ku maà dĩ ijui dimii inɛi andunya ŋa má hee adɔ̃ dubuu koo tãò. Si anyiɛ à nɛ a cũu nɔ a fũu si waati keeke má.
Ŋɔi ǹ yɛ kitãi bomma ɡɔ ŋa nɔ inɛ ŋa à waa buba si. À na inɛ ŋa iyi à waa buba si ŋau yiiko a kiiti inɛ ŋa. Nɔ ǹ yɛ inɛ ŋa iyi à bu iri nŋa na idei Ilaaɔ̃ do si na iyi í jɔ̀ à jɛ sɛɛdai Jesu. Aŋai a kù tɔɔ iŋai sakou hee má jɛ mii iyi à ɡbeu, nɔ a kù jɛ aŋa a nɛ nyindaɛ si ikpo nŋa wala si awɔ nŋa. À dede hai si balɛ nɔ à jɛ bomma do Kirisi ajɔ adɔ̃ dubu.
Iyi bɛi í jɛ kudede sintei iku ŋa. Amma iku ŋa iyi à ɡbe a kù dede hai si balɛ, í ɡbe hee adɔ̃ dubuu koo kɔ̃ò.
Ilu inɔ didɔ̃ ŋai inɛ ŋa iyi à wa si kudede sinteu. Aŋai à nya ikã na irii Ilaaɔ̃. Iku minjisiau kù nɛ ɡbuɡbã si ŋa má, amma aa maa jɛ woo weei Ilaaɔ̃ ŋa do ti Kirisi, nɔ aa jɛ bomma do nŋu adɔ̃ dubu.
Bii adɔ̃ dubuu í kɔ̃ aa jɔ̀ Seetam hai si piisɔ̃ɔɛ.
Nɔ á fita koo dĩ ijui dimii inɛi andunya ŋa fei, waatɔ Gɔɡu do Maɡɔɡu, nɔ ku tɔtɔɔ ŋa a ce iɡũ. Aa kpɔ bɛi sãai acĩi ido.
Aŋai à dede wa hai ilɛ fei à naa à kaako ɡbodoi woo dasi naanɛ ŋa do ilu iyi Ilaaɔ̃ í biu. Amma ina í naa hai lele, nɔ aŋa fei à jo.
Ŋɔi à so Seetam, nŋu iyi í dĩ ijui inɛ ŋau, à sɔsi ina nla iyi wa jo do fainwitau, tenɡi bii à dasi iŋai sakou do walii ilu ibou wo. Bɛi aa yɛ ijuukpã nla nla dasãò idũ hee do ajɔ fei.
Si anyii nŋu, ŋɔi ǹ yɛ kitãi bomma nla fũfũ ɡɔ do inɛ iyi wa buba si antaɛ. Nɔ ilɛ do lele à sa hai wajuɛ, nɔ a kù yɛ ɡɔɡɔ nŋa ɡɔ má.
Ŋɔi ǹ yɛ iku ŋa, keekeò nla, à waa leekĩ si wajui kitãi bommau. Nɔ à cĩ tia ŋa do tia ɡɔ iyi à ya ni tiai kuwɛɛ. À kiiti iku ŋa si bɛi kookoosu nŋa iyi à kɔ si tia ŋau í to.
Waati bɛɛbɛi tenku í sindo iku ŋa iyi à wa inɔɛ wa, nɔ iku do bi ku wai iku ŋa à sindo iku nŋa ŋa iyi à waa mu wo. Aŋa fei à baa si kuwɛɛ nɔ à kiiti ŋa si bɛi kookoosu nŋa í to.
Ŋɔi à so iku do bi ku wai iku ŋau à dasi ina nlau. Ina nlaui í jɛ iku minjisia.
Inɛ baa yooma iyi a kù kɔ iriɛ si tiai kuwɛɛu à soo à dasi ina nlau.
Si anyii nŋu, ǹ yɛ lele titɔ̃ do ilɛ titɔ̃. Lele nwo do ilɛ nwo ŋau a kù wɛɛ má. Tenku mɔ kù wɛɛ má.
Nɔ ǹ yɛ ilu kumá iyi í jɛ Zeruzalɛmu titɔ̃ í kita wa hai lelei Aɔ̃. Í tã sɔɔlu bɛi abo titɔ̃ iyi wa bɔ mɔkɔɛ ku ko.
Nɔ ǹ ɡbɔ ide ku fɔ nla ɡɔ hai bi kitãi bommau í ni, nsɛi bi kuwai Ilaaɔ̃ í wɛɛ do amanɛ ŋa. Ilaaɔ̃ á maa wɛɛ do aŋa, nɔ aa jɛ inɛɛ ŋa. Ilaaɔ̃ takaɛ á wa si anini nŋa.
Á ɡbã cikãaju nŋa ŋa fei. Iku do inɔ ku fɔɛ do kukpata do ara ku ro kaa wɛɛ má, domi mii ndii tako ŋau fei í lɔ.
Waati bɛɛbɛi inɛ iyi wa buba si kitãi bommau í ni, wee ǹ ce mii fei titɔ̃. Nɔ í sɔ̃m í ni, kɔ iyi ihɛ̃ domi idem ide ntɔi, nɔ í nɛ naanɛ.
Nɔ í sɔ̃m má í ni, fei ndɛɛ í tã. Inɛ kãma kù takom nɔ inɛ kãma kaa naa do anyim. Amui ǹ jɛ sintei mii fei do iri ku kpaɛ. Inɛ iyi aɡbɛ wa kpa fei an jɔ̀ ku mɔ inyii isɔ̃ hai nɛ fia ku sã. Nɔ inɛ iyi í mɔ inyiu fei á maa wɛɛi.
Inɛ iyi í jɛ iɡũ aa naa mii ŋau bɛ, nɔ an jɛ Ilaaɔ̃ Baabaɛ, nɔ nŋu mɔ ku jɛ amam.
Amma inɛ ŋa iyi à mɔnɡɔ do hai dasi naanɛ ŋa do woo ce laalɔ ŋa do woo kpa inɛ ŋa do woo ce sakara ŋa, do woo ce dobu dobu ŋa do woo tɔɔ iwɛ̃ ŋa do woo sɔ ibo ŋa fei aa ba ikpɛ̃ nŋa si ina nla iyi wa jo do fainwitau. Iyi bɛi í jɛ iku minjisiau.
Ŋɔi amaleka mɛɛje ŋa iyi à tako à waa mu fata mɛɛje ŋa si bii bɔ̃nɛ mɛɛje í wa siu, inɛ akã nŋa í naa í sɔ̃m í ni, naa wa n nyisiɛ abo titɔ̃ iyi Anɡudãu í so.
Hundei Ilaaɔ̃ í naa sim nɔ amalekau í bɔòm si antai iri kuta nla ɡɔ. Í nyisim Zeruzalɛmu, ilu kumá iyi wa kita wa hai lelei Aɔ̃u.
Wa daana do amboei Ilaaɔ̃ bɛi kuta kusĩa jiida ku nɛ fia ɡɔ iyi à ya kpe zasipu, iyi í má bɛi diɡi.
Nɔ bindi nla ku ɡboka ɡɔ í kaakoɛ. Í nɛ andɛ maateeji, nɔ amaleka maateeji ɡɔ ŋa à waa deɡbe andɛ koofa ŋau. Si andɛ koofa ŋaui à kɔ irii dimi maateejii inɛi Izirɛli ŋau.
Gonta mɛɛi bindiu fei í nɛ andɛ mɛɛta mɛɛta. Andɛ mɛɛta í wa ikpa nunui alɛ, mɛɛta mɔ í wa ikpa nunui daakɔ, nɔ mɛɛta mɛɛta í wa cinɡaa do cinɡaa.
À nyɔ icui bindii iluui do kuta maateeji. Si antaɛi à kɔ irii woo bɛ maateejii Anɡudãu.
Amaleka iyi wa bam ide ku fɔu, wa mu ɡoloi wura iyi í jɛ mii ku wã ku ba ku wãò iluu do koofaɛ ŋa do bindiɛ.
Gontai iluu fei wa munɡai, kucĩɛ do kusɔɛ fei akãi. Amalekau í wãa do ɡolo ku wãɛ. Nɔ kusɔɛ í ce dubu maateeji (12.000) si yaasei ilɛ ku wã . Bɛɛbɛ mɔi kucĩɛ do kuɡbokaɛ.
Amalekau í wã bindiu nɔ sisimaɛ í ce aɡbãawɔ cĩɔ do ciiji do mɛɛ (144). Í wãa do yaase bɛi amanɛ ŋa mɔ à ya ce.
À ma bindiui do dimii kuta ku nɛ fia ɡɔ iyi à ya kpe zasipu nɔ à ma iluu takaɛi do wura alala iyi í má bɛi diɡi.
À nyɔ icui bindiui à ce boodaɛ do kuta kusĩa ku nɛ fia ɡɔ ŋa dimi ikã ikã, í nɛ ila ikã ikã. Kuta sinteui à ya kpe zasipu, minjisiaɛ mɔ safira, mɛɛtasiaɛ aɡati, mɛɛsiaɛ emɛrodu,
miusiaɛ saadonisi, mɛɛfasiaɛ saadɔni, mɛɛjesiaɛ kisoliti, mɛɛjɔsiaɛ berili, mɛɛsãsiaɛ topazi, mɛɛwasiaɛ kisopazi, maatakãsiaɛ zasɛnti, maateejisiaɛ amɛtisi.
Nɔ à ce ɡamboi lɛɡɛ maateeji. Gambo akã fei à cooi do lɛɡɛ fũfũ akã ku nɛ fia. Nɔ à ce kpãai iluu do wura alala iyi í má bɛi diɡi.
N kù yɛ bi kuwai Ilaaɔ̃ si iluu si na iyi í jɔ̀ Aɔ̃ Lafɛ̃ɛ ilu ɡbuɡbã fei do Anɡudãu, à wai bii fei.
Iluu kù nɛ bukaatai inunu walakɔ cukpa iyi á máa inya, domi amboei Ilaaɔ̃ wa má inya siɛ, nɔ Anɡudãu í jɛ fitilaɛ.
Dimii ilɛ fei á maa nɛ si inya kumáɛ, nɔ amanlui ilɛ ŋa fei aa naaò amani nŋa wa bɛ.
Koofai iluu á maa cĩi waati kãma fei, domi idũ kaa dũ bɛ má pai.
Aa naaò amanii ilɛ fei wa do bɛɛrɛɛ si iluu.
Amma mii riisi kãma kaa lɔ bɛ. Bɛɛbɛ mɔi inɛ iyi wa ce laalɔ do woo sɔ ibo a kaa lɔ bɛ pai. Inɛ ŋa iyi aa lɔ bɛ, aŋai à jɛ inɛ ŋa iyi à kɔ iri nŋa si tiai Anɡudãu iyi í jɛ tiai kuwɛɛ.
Si anyii nŋu, amalekau í nyisim inyii ido iyi í ya na inɛ ŋa kuwɛɛ. Inyiu wa daana bɛi diɡi nɔ wa cã wa hai si kitãi bommai Ilaaɔ̃ do Anɡudãu.
Wa cã si aninii kpãai iluu. Jĩi ndii kuwɛɛ wa leekĩ si ice do icei idou. Í ya so tuuba maateeji si adɔ̃ akã, ɡbakã akã si cukpa baa yooma fei. À ya ce iwɔ do wuai jĩi nɔu a faabaò dimii andunya fei.
Ilaaɔ̃ kaa ceekpe inɛ ɡɔ má. Kitãi bommai Ilaaɔ̃ do ti Anɡudãu í wa bɛ, nɔ woo ce icɛi Ilaaɔ̃ ŋau aa maa tɔɔɛ.
Aa yɛ wajuɛ, nɔ á kɔ iriɛ si ikpo nŋa.
Idũ kaa ya dũ bɛ. A kaa nɛ bukaatai inya kumái fitila walakɔ ti inunu, domi Aɔ̃ Lafɛ̃ɛi í jɛ inya kumá nŋa. Aa nɔ a jɛ bomma hee do ajɔ fei.
Ŋɔi amalekau í sɔ̃m í ni, ideu ihɛ̃ ide ntɔi, í nɔ í nɛ naanɛ. Aɔ̃ Lafɛ̃ɛ, nŋu iyi í ɡbã walii ŋau, í bɛ amalekaɛ wa bi woo ce icɛɛ ŋa ku sɔ̃ ŋa mii iyi á ce bii í kɔ̃ɔsi.
Ŋɔi Jesu í ni, wee, an nyi wa kaa kpɛ. Ilu inɔ didɔ̃i inɛ iyi wa jirima ide iyi à ce waliiɛ si tiau ihɛ̃.
Amu Zãa ǹ ɡbɔ ideu ihɛ̃, nɔ ǹ yɛ mii ŋau. Iyi ǹ ɡbɔɔ nɔ ǹ yɔɔ ǹ tã, ŋɔi ǹ sɛɛbata si wajui amaleka iyi í nyisim fei ndɛɛu ku ba n tɔɔɛ.
Amma í sɔ̃m í ni, maà ce bɛɛbɛ. Amu mɔ woo ce icɛi bɛi awɔ do bɛi walii kpaasiɛ ŋa do bɛi inɛ ŋa iyi à waa jirima idei tiau ihɛ̃ fei. Tɔɔ Ilaaɔ̃.
Ŋɔi í ni má, maà ti i sinɡaa inɛ ŋa idei walii iyi à kɔ si tiau ihɛ̃ domi waati í maai wa ku ce.
Inɛ iyi wa ce laalɔ ku hanya ku maa ce laalɔɛ, inɛ mɔ iyi wa ce daa sãmi ku hanya ku maa ce daa sãmiɛ. Inɛ mɔ iyi wa ce jiida ku hanya ku maa ce jiidaɛ, inɛ mɔ iyi í jɛ inɛ kuma ku jɔ̀ ku má ku maa koo.
Jesu í ni, wee n kaa n kpɛtɛ n nyi wa. An naaò riba wa n sãaò inɛ fei si bɛi icɛɛ í to.
Amui ǹ jɛ iriò isɛ. Inɛ kãma kù takom nɔ inɛ kãma kaa naa do anyim. Amui ǹ jɛ sintei mii fei do iri ku kpaɛ.
Ilu inɔ didɔ̃ ŋai inɛ ŋa iyi kuwɛɛ nŋa í má bɛi nyau iyi à fɔ sãa sãa, ku ba a ba kpãa a jɛ isoi jĩi ndii kuwɛɛu nɔ a lɔ inɔ iluu hai do andɛɛ.
Amma woo ce laalɔ ŋa anyii iluui aa wa do woo ce dobu dobu ŋa do woo ce sakara ŋa do woo kpa inɛ ŋa do woo tɔɔ iwɛ̃ ŋa do inɛ ŋa iyi à bi ibo nɔ à ya maa sɔ ibou fei.
Amu Jesu, amui ǹ bɛ nŋɛ amalekam wa ku sɔ̃ iɡbɛi inɛm ŋa fei ideu ihɛ̃. Amui ǹ jɛ tɔkui Davidi, nɔ ǹ jɛ andaiyai amɛɛjuuma iyi wa má inya.
Hundei Ilaaɔ̃ do abo titɔ̃ à fɔ à waa ni, naa wa, Lafɛ̃ɛ Jesu. Inɛ iyi wa ɡbɔ ideu fei nŋu mɔ ku ni ku naa wa. Inɛ iyi aɡbɛ wa kpa ku naa wa, inɛ mɔ iyi í bi inyi iyi í ya na inɛ ŋa kuwɛɛ ku naa ku ɡba, kù nɛ ku sã.
Amu Zãa, ide iyi ǹ wa n sɔ̃ inɛ baa yooma iyi wa ɡbɔ idei tiai waliiu ihɛ̃ wee, bii inɛ ɡɔ í kɔ̃ɔsi ide ɡɔ si antai iyi à kɔ si tiau ihɛ̃, Ilaaɔ̃ á kɔ̃ɔsi ijuukpãi lafɛ̃ɛ do bɔ̃nɛ ŋa iyi à kɔ si tiau.
Bɛɛbɛ mɔi inɛ iyi í kaye ide ɡɔ hai si tiai idei waliiu ihɛ̃, Ilaaɔ̃ á kɔ̀ lafɛ̃ɛ ikpɛ̃i isoi jĩi ndii kuwɛɛ do ilu kumá iyi à sisi yaaseɛ si tiau ihɛ̃.
Jesu, nŋu iyi í fɔ ideu ihɛ̃ fei í jilɔɔ do naanɛ, í ni, bɛɛbɛi an nyi wa kaa kpɛ. Nɔ amu Zãa ǹ jɛ ǹ ni, ami, naa wa Lafɛ̃ɛ Jesu.
Didɔ̃i Lafɛ̃ɛ Jesu ku wɛɛ do inɛɛ ŋa fei. Ami.









































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































