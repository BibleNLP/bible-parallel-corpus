












































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Yeesu Kirisi yɛ Tafiti kɛyasɛ lɛ, Tafiti pɔ́ɔn kɔ Apiraham kɛyasɛ. Upikpurɛ anyiri yɛ nnyɛ́:
Apiraham yɛɛ Isaaki mari, Isaaki pɔ́ɔ Yakupu maru, Yakupu pɔ́ɔ Yuta nɛ upimarɛcɔ márɛi,
Yuta pɔ́ɔ Perɛsi nɛ Sera maru. Piuni yɛɛ Tamaa. Perɛsi pɔ́ɔ Hɛsirɔɔ maru, Hɛsirɔɔ pɔ́ɔ Aram maru,
Aram pɔ́ɔ Aminatapi maru, Aminatapi pɔ́ɔ Nasɔɔ maru, Nasɔɔ pɔ́ɔ Salimani maru,
Salimani pɔ́ɔ Poosi maru. Pi yɛ Poosi uni sée rɛ Rahapi. Poosi pɔ́ɔ Opɛti maru. Uyɛ̃ uni yɛɛ Ruuti. Opɛti pɔ́ɔ Yesee maru,
Yesee pɔ́ɔ uyɔ́ɔpi Tafiti maru, Tafiti pɔ́ɔ Salomɔɔ maru. Salomɔɔ uni yɛ mɛkɛɛ-mɛ Urii sɔ́ɔnlɛnlɛ.
Salomɔɔ pɔ́ɔ Ropowam maru, Ropowam pɔ́ɔ Apiya maru, Apiya pɔ́ɔ Asaa maru,
Asaa pɔ́ɔ Yosafati maru. Yosafati pɔ́ɔ Yoram maru. Yoram pɔ́ɔ Osiyasi maru,
Osiyasi pɔ́ɔ Yotam maru, Yotam pɔ́ɔ Akaasi maru, Akaasi pɔ́ɔ Esekiyasi maru,
Esekiyasi pɔ́ɔ Manasee máru, Manasee pɔ́ɔ Amɔɔ maru, Amɔɔ pɔ́ɔ Yosiyasi maru,
Yosiyasi pɔ́ɔ Yekoniya nɛ upimarɛcɔ márɛi. Likumúŋɛ́ kpɛ-i kapi Isirayɛɛli pikɔ́ cɔ́pii apí nɛ Papilɔɔni kuyu sĩ.
Kapi Isirayɛɛli pikɔ́ n cɔ́pii apí nɛ Papilɔɔni kuyu sĩ mɛmáá kɛ Yekoniya pɔ́ɔ pɛɛ Sealitiyɛli mari, Sealitiyɛli pɔ́ɔ Soropapɛɛli maru,
Soropapɛɛli pɔ́ɔ Apihuuti maru, Apihuuti pɔ́ɔ Eliyakim maru, Eliyakim pɔ́ɔ Asɔɔ maru,
Asɔɔ pɔ́ɔ Satɔki maru, Satɔki pɔ́ɔ Akim maru, Akim pɔ́ɔ Eliwuuti maru,
Eliwuuti pɔ́ɔ Eleyasaa maru, Eleyasaa pɔ́ɔ Matani maru, Matani pɔ́ɔ Yakupu maru,
Yakupu pɔ́ɔ Maari ula Yosɛfi maru. Maari kɛ́mɛɛ́ kɛ Yeesu kapi yɛ kɔ n sée rɛ Kirisi uu léemɛ.
Lɛ̃ nnya, kaí nɛ Apiraham-i n kpísi aí nɛ Tafiti-i pá, li walɛ ncɔpuri anai kɛfi nɛ ana. Kai Tafiti-i n kpísi aí nɛ kumúŋɛ́ kpɛ-i kapi Isirayɛɛli pikɔ́ n cɔ́pii apí nɛ Papilɔɔni kuyu sĩ pá, li walɛ ncɔpuri anai kɛfi nɛ ana. Kai kɔ kei n kpísi aí nɛ Kirisi imarɛtuŋɛ pá, li walɛ ncɔpuri anai kɛfi nɛ ana acɔ.
Lɛ̃ kapi Yeesu Kirisi m mári yɛ nní: Uuni Maari kapí pɛɛ Yosɛfi feleilɛ̃, amá Nfáasɔnɛ nn tíyɛsɛ uu fapisi u nɛ Yosɛfi ápi kɔ kahanɛ kulee rimpɛ́nɛ.
Uula Yosɛfi yɛ asei ute lɛ, úu pɛɛ́ la ukɛ́ unɔ́si isɛi lukɛisɛ kuyu kukɛ́ kṍ, uu pɛɛ́ n la ukɛ́ risɛ́ɛ́ nɛ u lakasɛ.
Kuu ń we un likɛcáá músu, Upíima uleecaatumɛ unyinɛ uu kɛlárɛ́-i u kpáfúmɛ uu u maa rɛ: Tafiti kɛpirɛ̃ Yosɛfi, Maari pikpíkɛ́ ápi kapɛ pɔ́ n cɔ́ŋlɛ̃. Nfáasɔnɛ mɛɛ tíyɛsɛ kuu fapisi.
U kɛwántisi marunɛ aa kɛ séi rɛ Yeesu. Kɛkɛɛ sɔ́nti kɛkɛ́ kɛmpuri pikɔ́ akópɛ kɛ́mɛɛ lesɛ.
Lɛ̃ nnɛ́í ai wai, Upíima rinɔɔ kuu mɛkɛɛ antepu Esayi m máasɛ rikɛ́ nɛ n li nnya. Lɛlɛɛ rɛ:
Ukpére yɛɛ úu utisi n nyu yɛ́ kɛfa wa, uu kɛwántisi maru api kɛ séi rɛ Emanuyɛɛli, liasei rɛ Uléécaa yɛ kɛrɔ́mɛɛ́ we.
Kɛ Yosɛfi uu n yisi, uu lɛ̃ kɛ Upíima uleecaatumɛ uu u n símisi wai, uu Maari kunɔ́si kpísi.
Amá u nɛ uyɛ̃ ápi kulee ripɛ́nɛ uú ha nɛ kɛwántisi maru. Kuu kɛ m mári, Yosɛfi uu kɛ séi rɛ Yeesu.
Yutee kɛtẽ kɛ́mɛɛ kapi Pɛtɛlɛhɛm-pɔ Yeesu mari. Erooti yɛɛ pɛɛ kei kumúŋɛ́ kpɛ-i uyɔ́ɔpi píima. Pinyuwɛ píima pinyinɛ api kɛtuŋɛleemɛ-mɛmpɔ yisi api Yerusalɛm tulu.
Apí ha pisɛ rɛ: Yei yɛ kɛwã́ kɛ̃ kapi m mári pin tee rɛ kɛkɛɛ sɔ́nti kɛkɛ́ Pisuifi iyɔɔpi tonɛ? Hái kɛtuŋɛleemɛ-pɔ kari riwárɛpi tɛɛ n nyísɛlɛ̃ tɛ pi kɛwã́ kɛ̃ mari yɛ̃. Lɛ̃ nnya karí ka rɛ tɔkɛ́ kɛ yáási ari wúla.
Kɛ uyɔ́ɔpi píima Erooti uu lɛ̃ n kṍ, ai u nɛ Yerusalɛm pikɔ́ nnɛ́í mpɔ́ɔcaai tani.
Uu pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nnɛ́í nɛ isé picélaa cápinɛ uu pi pisɛ rɛ kɛlõ kɛ́ye-i kapí uyɛ̃ kɛ Uléécaa uu n wɛ́ɛ marunɛ.
Api u pɛsɛ rɛ: Yutee kɛteni-i, Pɛtɛlɛhɛm-pɔ le. Antepu Misee yɛ mɛkɛɛ-mɛ wɔi rɛ:
Pɔ̃́ Pɛtɛlɛhɛm kuyu! Ái pɔ́ɔ Yutee kɛtẽ kɛcáá ayu kɛcɔpɛ ríyu paalɛ̃. Li we rɛ kɛpɔ́mɛɛ́ kɛ uyɔ́ɔpi píima uu léerinɛ, uyɛɛ yɛ́ pinɛ́soi Isirayɛɛli pikɔ́ n séni.
Kei kɛ Erooti uu pɛɛ pinyuwɛ píima pɛ̃ mɛyaa sée uu pi pisɛ rɛ pikɛ́ u símisi ńsɔnɛ ukɛ́ céri kumúŋɛ́ kpɛ-i kɛ riwárɛpi tɛ̃ ari n léemɛ.
Uu pɛɛ limɛmáá Pɛtɛlɛhɛm-pɔ pi tum uu pi maa rɛ: ani n ŋme ani ha kɛwã́ kɛ̃ kɛcáá ńsɔnɛ písɛi ani kóm. Nɔn kɛ n yɛ̃, ani pɛɛri ani nɛ́ símisi nɛ́ɛkɛ́ ha kɔ kɛ yáási kɛ́ riwula.
Kɛ Erooti uu lɛ̃ pisímɛ́ pi ḿ masí, api yisi api ncée pɔlɔ. Kei kapi pɛɛ ripaí, api yɛ́nu riwárɛpi tɛ̃ kapí pɛɛ kɛtuŋɛleemɛ-pɔ n yɛ̃́ tin pikɛyu sɔ́nɛ pin ti tikilɛ̃. Ari kɛlõ kɛ-i kɛ kɛwã́ kɛ̃ akɛ ń we tulu, ari nyɛrɛ.
Kapi kei ri n yɛ̃́, ai mɛyíkíyiki pi larisi.
Api kɛ́yɔ loni api kɛwã́ nɛ kɛuni Maari yɛnu, api kɛ yáási apí nɛ wula. Api pɛɛ pimɛmá fénnɛ api wura nɛ tulaali ŋmaa-ŋmaa nɛ mɛ́kpɔ kapi yɛ n sée rɛ miiri lesɛ api kɛ hɛkɛsi.
Uléécaa uu pɛɛ́ masí kɛlárɛ́ kɛ́mɛɛ pi símisi rɛ ápi kapɛ Erooti kɛ́mɛɛ pɛlɛ. Kei kapi pɛɛ ncée féé kpísi apí nɛ pikuyu pɛlɛ.
Kɛ pinyuwɛ pɛ̃ api n tɔ́mpɔ, Upíima uleecaatumɛ unyinɛ uu kɛlárɛ́-i Yosɛfi kpáfúmɛ uu rɛ: A yisi, a kɛwã́ nɛ kɛuni kpísi aa wuru aa Esipiti kɛtẽ loni. Erooti yɛ lalɛ ukɛ́ kɛ kpu. Lɛ̃ nnya, ani ha kei-pɔ n tũ likɛ́ ha nɛ tu kumúŋɛ́ kpɛ-i kam yɛ́ nɔ́ n símisi rɛ ani pɛɛmɛ.
Yosɛfi uu yisi uu kɛwã́ nɛ kɛuni kpísi uú nɛ kɛsinɛcɔ wuru uú ha Esipiti-pɔ pésu.
Uu kei n we Erooti uú ha nɛ kpi. Lɛ̃ kɛ Upíima uú pɛɛ uantepu m máasɛ likɛ́ nɛ n wa nnya kai lɛ̃ wa. U pɛɛ rɛ: Nɛ unɛ́ŋmánɛ sée rɛ ukɛ́ Esipiti kɛteni-i le.
Kɛ Erooti uu ń ka uu céru rɛ pinyuwɛ pɛɛ u kiraasɛlɛ, kuwɔ́i píima kunyinɛ aku u wai. Uu pɛɛ kumúŋɛ́ kpɛ̃ kɛ pinyuwɛ pɛ̃ api u n símisi nɛ pámɛ uu tíyɛsɛ api siwántisi nnɛ́í sɛɛ aŋmɛ̃ atɛ́ n tu nɛ sɛ̃ sisíńsá Pɛtɛlɛhɛm nɛ ayu nyɛɛ nɛ kei n kɔ́lɛ̃ kɛ́mɛɛ kóni.
Lɛ̃ kɛ antepu Yeremii uú pɛɛ mɛkɛɛ-mɛ ḿ ma kai lɛ̃ wa. U pɛɛ rɛ:
Rama-pɔ kari nní nnɛ̃́ kómɛiri. Sicááila nɛ ikpɔtu kɛ unyinɛ uu wɔ́rii Rasɛɛli yɛɛ lɛ̃ usiwã kɛcáá téni. Úu nkpáni la pikɛ́ u kpurɛi. Nɛ kɛsɛ, ái nkpáni u tisɛ.
Upíima uleecaatumɛ unyinɛ uu Esipiti-pɔ Erooti mɛkpɔ-maá kɛlárɛ́-i Yosɛfi kpáfúmɛ,
uu rɛ: A yisi, a kɛwã́ nɛ kɛuni kpísi aá nɛ Isirayɛɛli kɛtẽ pɛlɛ. Pɛpɛɛ pɛɛ ń la pikɛ́ kɛwã́ kɛ̃ kpu yɛ kpínlɛ.
Kei kɛ Yosɛfi uu yisi uu kɛwã́ nɛ kɛuni kpísi uú nɛ Isirayɛɛli pɛlɛ.
Amá kɛ Yosɛfi uu n kṍ tɛ Aricelayuusi yɛɛ usáa Erooti iyɔɔpi Yutee kɛtẽ kɛcáá tónɛ, iwamɛ ii u wai uu pɛɛ́ n yulu rɛ úu kei tonɛnɛ. Uléécaa uu kɔ kɛlárɛ́-i u símisi uu yisi uu Kalilee kɛtẽ-mɛ̃ tɔ́mpɔ,
uú ha kuyu kpɛ̃ kapi yɛ n sée rɛ Nasarɛti-i tonɛ. Lɛ̃ kɛ antepuyɛ apí pɛɛ ḿ ma kai lɛ̃ tikilɛ̃. Pi pɛɛ rɛ: Pi yɛ́ kam api kɛwã́ kɛ̃ séi rɛ Nasarɛti ukɔ́.
Aí weri kumúŋɛ́ kunyinɛ-i, Yohani Úniwolɛ uu léeri un Yutee kucɛsi kóima-i yóólɛ̃ tɛ:
Ani mɛfinɛ consɛ, Uléécaa iyɔɔpi yɛ nyahaimɛlɛ!
Yohani nsímɛ́ kɛ antepu Esayi uú pɛɛ maa rɛ: Usoi rinɔɔ yɛ ri tɛɛ kucɛsi kóima-i n yóólɛ̃ tɛ: Ani Upíima ncee nyɔ́ɔnsɛ, ani usiceepi tɛ̃iisɛ.
Kuyooyoo nkpíí kɛtukanka kɛ Yohani uú pɛɛ tanaalɛ̃ un kɛkónɛpampi kɛhalɛ-i télɛ̃. Apááni nɛ mɛtɛ̃́ kuú pɛɛ le.
Yerusalɛm pikɔ́ nɛ Yutee kɛtẽ nnɛ́í pikɔ́ nɛ Yuritɛɛ nkoi kɛtẽ pikɔ́ nnɛ́í yɛ pɛɛ ukɛmɛɛ sɔ́naapɔlɛ,
api yɛ piakópɛ yámnɛ api tíyɛsɛ uu Yuritɛɛ nkoi kɛ́mɛɛ míni pi wolɛ.
Yohani uu yɛ́nu rɛ Pifarisi nɛ Pisatusee pɛɛ ukɛmɛɛ n sɔ́naapɔ rɛ ukɛ́ míni pi wolɛ ápi kusa kulúi we. Uu pɛɛ pi maa rɛ: Nɔ́ akpurii nnyɛ́! Wóo nɔ́ céesi rɛ ani Uléécaa kuwɔi kpɛɛ n nyahaimɛ kaasɛ?
Ani nɔ́mɛnɛ́wai nɛ nyísɛ rɛ nɔ mɛsei mɛfinɛ consɛlɛ.
Áni kapɛ n nyu rɛ kani nní ḿ máikɛɛ rɛ Apiraham yɛɛ nɔ́unɛ́sáayaha nnya, lɛɛ nɛ nɔ́ piyɛ. Amá nɛ kalɛ kɛ́ nɔ́ símisi rɛ Uléécaa yɛ́ fe uu aparɛ nnyɛ́ pansɛsɛ Apiraham siyasɛ.
Isɔ yɛ pinaŋaa máálɛnlɛ pikɛ́ nɛ aléé iníŋí sémni. Lɛ̃ nnya, kuléé kúye kunsá apipi sɔnɛ m maru, pi yɛ́ ku riké api nna-i sápɔ.
Míni ŋmanɛ kɛ nɛ́ɛ nɔ́ wolɛ likɛ́ nyísɛ rɛ nɔ mɛfinɛ consɛlɛ. Amá uyɛɛ nɛ̃́ mɛmáá n sɔ́nti yɛ nɛ́ felɛ. Ám tu ricuruu kɛ́ uanɛ́ɛ́ri u mahã. Uyɛɛ sɔ́nti ukɛ́ Nfáasɔnɛ nɛ nna nɔ́ wolɛ.
U nkpáni yarɛ usoi nkó yɛɛ kulũ kapí nɛ n cácai m múílɛ̃. U yɛ́ kukpépi pééi uu mɛlukɛpipi risímɛ-i súúni, uu kɔ acɔ́lɛ́ ilúkɛ́ té ukɛ́ wa ukɛ́ nna tɛnɛcirɛ́ kɛ́mɛɛ a risɛ́.
Kumúŋɛ́ kpɛ-i kɛ Yohani uu kei ń we un pisoi míni wolɛ kɛ Yeesu uu Kalilee-pɔ yisi uu Yuritɛɛ nkoi mmɛ-i u lɛɛpɔ rɛ ukɛ́ kɔ uyɛ̃ míni wolɛ.
Amá Yohani uu yúlu uu rɛ: Nɛ̃́ kaí nɛ sá rɛ kɛ́ kɛpɔ́mɛɛ́ hapɔ pɔkɛ́ nɛ́ wolɛ, ái pɔ́ɔ yɛ́ mɛníŋɛ kɛnɛ́mɛɛ́ kam.
Yeesu uu pɛɛ u pɛsɛ rɛ: A riyá likɛ́ pɛɛ lɛ̃ n we kɛlenɛ. Lɛ̃ kari yɛ́ fe arí nɛ lɛ̃ nnɛ́í kɛ Uléécaa uu ń la ńsɔnɛ wai. Kuu lɛ̃ ḿ ma, Yohani uu pɛɛ kóm uu míni u wolɛ.
Kɛ Yohani uu lɛ̃ Yeesu piwólɛ ḿ masí, Yeesu uu míni-i léepɔ. Kɛyómɛ akɛ kei nní wúkulɛ uu Uléécaa Nfaasɔnɛ yɛnu nn kɛyómɛcaa-pɔ súiri yarɛ rilɔ́ɔlã, nn ukɛcáá tonɛ.
Tinɔ́ɔ rinyinɛ ari pɛɛ kɛyómɛcaa-pɔ leeri rɛ: Nkó yɛɛ Kɛnɛ́pipi lala kɛcirɛ, ám yɛ ukɛcáá kṍ.
Lɛ̃ mɛmáá, Uléécaa Nfaasɔnɛ nn pɛɛ Yeesu kpísi nń nɛ kucɛsi kóima loni rɛ Setani ukɛ́ ha u peikɛɛ.
Kɛ Yeesu uu sitúŋɛ́ afɛɛna nɛ sisinɛ afɛɛna anɔ́ɔ m paasi, nkṹ nn u wai.
Setani yɛɛ m peikɛɛ uú nɛ u kɔ uu u maa rɛ: Pɔn mɛsei Uléécaa Kɛpipi, a aparɛ nnyɛ́ rinɔ́ɔ maa akɛ́ pansɛ akpɔ́nɔ́, aa le.
Yeesu uu u pɛsɛ rɛ: Li Nléécaasimɛ́ kɛ́mɛɛ wɔ́laalɛ̃ tɛ: Ái ilukɛ ŋmanɛ yɛɛ yɛ usoi nfáa hɛ, amá ḿpá nsímɛ́ ń-ye mɛɛ Uléécaa nnɔɔ-i n léemɛ yɛɛ kɔ usoi nfáa hɛlɛ.
Setani uu kɔ Yeesu kpísi uú nɛ Uléécaa kuyu Yerusalɛm sĩ, uú ha kei Uléécaa kɛyɔ kɛhórɛ́-pɔ u tɔsi
uu rɛ: Pɔn mɛsei Uléécaa Kɛpipi, a mɛpɔ́círɛ kɛteni-i risápɔ. Li we rɛ li Nléécaasimɛ́ kɛ́mɛɛ wɔ́laalɛ̃ tɛ: Uléécaa yɛ́ pɔ̃́ nnya upileecaatumɛ rinɔ́ɔ hɛ api pɔ́ yéu kupɔ́na áku kapɛ nɛ riparɛ rinyinɛ rinkpɔ́u nnya.
Yeesu uu kɔ u pɛsɛ rɛ: Li kɔ kɛmɛ́ɛ wɔ́laalɛ̃ tɛ: Kapɛ Upíima Upɔ́léécaa peikɛɛ pɔkɛ́ ukɛtɔ yɛ̃.
Setani uu kɔ pikpíkɛ́ u kpá uú ha riyɔ́pɛ maamaa píima rinyinɛ kɛhórɛ́-pɔ tɔsi uu kɛtẽ nkɛ́ kɛcáá ayɔɔpiyu nɛ ammulɛ nnɛ́í u nyísɛntɛ
uu pɛɛ kɔ u maa rɛ: Pɔn n ŋmurɛi aa wúla aa nɛ́ yáási, am nní nnɛ́í pɔ́ hɛ.
Yeesu uu u maa rɛ: A kɛnɛ́kúrí yisi, Setani. Li Nléécaasimɛ́ ritɛlɛ́-i wɔ́laalɛ̃ tɛ: Upíima Upɔ́léécaa mɛcirɛ kóló kaí pisɛ rɛ usoi ukɛ́ riwula ukɛ́ yáási.
Kei kɛ Setani uu pɛɛ Yeesu riyá, piléécaatumɛ api ukɛkúrí hapɔ api pɛɛ ukɛcáá m paílɛ̃.
Kɛ Yeesu uu n kṍ tɛ Yohani yɛ kukpaniilee-i we, uu yisi uu Kalilee kɛtẽ-mɛ̃ pɛlɛ.
Kuu n hápɔ, úu Nasarɛti-i tónɛ, amá Kapɛrinawum-mɛ̃ kuu tɔ́mpɔ. Kei yɛ kupiyɛ ritimɛ welɛ, Sapilɔɔ nɛ Nɛfitalii kɛtẽ-pɔ.
Lɛ̃ kɛ antepu Esayi uú pɛɛ ḿ ma likɛ́ nɛ n wa nnya kai lɛ̃ wa. U pɛɛ rɛ:
Nɔ̃́ Sapilɔɔ nɛ Nɛfitalii sitẽ pikɔ́, nɔ́ɔ mínimaa ritimɛ ń we nɛ nɔ́ɔ Yuritɛɛ nkoi mɛtɛ́ŋ́ ń we, nɔ̃́ mpuri sanɛ pikɔ́, nɔ́ɔ Kalilee kɛteni-i ń we,
nɔ́ɔ pɛɛ kuŋmaha-i ń we, ani kõ tɛ nɔ nkpéni mɛtɛ́í píima yɛnlɛ. Nkpɔ kuhorɛ-i kaní pɛɛ́ we, mɛtɛ́í yɛ nkpéni nɔ́ lɛɛpɔlɛ.
Kaí nɛ kei n kpísi kɛ Yeesu uu pɛɛ piyóó lõ tɛ: Ani mɛfinɛ consɛ, Uléécaa iyɔɔpi yɛ nyahaimɛlɛ.
Yeesu yɛ pɛɛ Kalilee kupiyɛ ritimɛ sɔ́nɛlɛ uu Simɔɔ kapi rinyíri n hɛ rɛ Piyɛɛ nɛ uuwã Antiree yɛnu. Pikɛtɛ́ yɛ pikpíntomɛ́cɔ́pii lɛ. Anyɛŋ́ kapí pɛɛ fóm pin nɛ ikpíntomɛ́ cɔ́pii.
Uu pɛɛ pi maa rɛ: Ani nɛ́ ritiki kɛ́ tíyɛsɛ ani yɛ pisoi pɛɛ yɛ́ nɛ́ rintíki wɛ́ɛ́si.
Api mɛsɛ nɛ mɛsɛ anyɛŋ́ sá api u tiki.
Kuu kei n yisi, uu kɛ́yu-mɛ̃ sĩ uu kɔ Sepetee piŋmánɛ pitɛ́ Yakupu nɛ uuwã Yohani yɛnu pi nɛ piusaa Sepetee pin pikuninɔi-i we pin pianyɛŋ́ nyɔ́ɔnsɛntɛ. Uu pi séi
api mɛsɛ nɛ mɛsɛ kúninɔi nɛ piusaa yá api u tiki.
Yeesu yɛ pɛɛ Kalilee kɛtẽ nnɛ́í kɔ́ɔ́núlɛnlɛ un Pisuifi ayomɛyáhaalee kɛ́mɛɛ céési un kɔ Uléécaa iyɔɔpi Nsímɛ́ Kɛcirɛ yóólɛ̃ un kɔ itói ncɔpuri nɛ ncɔ́ŋ ncɔpuri mɛɛ pisoi m pɛkɛsi pɔisɛntɛ.
Kei kɛ urinyiri ari pɛɛ Sirii kɛtẽ nnɛ́í kɛcáá rikɔ́ɔ́nú. Api pɛɛ́ nɛ pitóikɔ́ nnɛ́í ncɔpuri nɛ pɛ̃ nnɛ́í pɛɛ piipiŋɛ-i ncɔ́ŋ nnyinɛ n kómɛi u n sɔ́naapɔ un pi pɔisɛntɛ. Lɛlɛɛ nní yarɛ pinírihélaa nɛ rikpínkpĩ́ pikɔ́ nɛ síkankáláká.
Asoiwuí píima nyɛɛ Kalilee-pɔ nɛ Ayu Kɛfi kɛtẽ-pɔ nɛ Yerusalɛm-pɔ nɛ Yutee-pɔ nɛ Yuritɛɛ nkoi mɛtɛ́ŋ́-pɔ n léemɛ aa pɛɛ u n tikilɛ̃.
Kɛ Yeesu uu lɛ̃ tisoiwuí n yɛ̃́, uu yisi uu riyɔ́pɛ yopoi uú ha tonɛ. Upipirɛtiki api pɛɛ kei u lɛɛpɔ,
uu pɛɛ picélaa pi loni. Icélaa iyɛɛ nnyí:
Pɛpɛɛ n nyu rɛ ápi Uléécaa inipɛɛ-i líka tulaalɛ̃ pɛɛ pínarɛkomɛ. Pɛpɛɛ Uléécaa iyɔɔpi te.
Pɛpɛɛ n téni pɛɛ pínarɛkomɛ. Uléécaa yɛ sɔ́ntilɛ ukɛ́ pi kpurɛi.
Pɛpɛɛ ḿ purú pɛɛ pínarɛkomɛ. Uléécaa yɛ́ kɛtẽ kuú nɛ upisoi m mɛ̃́ pi pa.
Pɛpɛɛ n náási pikɛ́ mɛwai wa mɛkɛ́ asei n tikilɛ̃ pɛɛ pínarɛkomɛ. Uléécaa yɛ́ kam uu pimɛla pi wai.
Pɛpɛɛ yɛ picɔ íwɛ n tẽ́ pɛɛ pínarɛkomɛ. Uléécaa yɛ́ kam uu kɔ pɛ̃ íwɛ téni.
Pɛpɛɛ kɛfa n kpã́iilɛ̃ pɛɛ pínarɛkomɛ. Pi yɛ́ kam api Uléécaa yɛ́nu.
Pɛpɛɛ n wɛ́ɛ́si rɛ pin yei n we, likɛ́ kei n niŋú pɛɛ pínarɛkomɛ. Uléécaa yɛ́ kam uu pi séi rɛ usipipi.
Pɛpɛɛ asei n tíkilɛ̃, pisoi pin lɛ̃ nnya pi wéékusɛlɛ̃ pɛɛ pínarɛkomɛ. Pɛpɛɛ Uléécaa iyɔɔpi pikɔ́.
Nɔ́ mpí kapi n lámisi pin nɔ́ wéékusɛlɛ̃ pin nɛ̃́ nnya nɔ́kɛnɛ́cáá nnɔ́ɔmɛ símaankɛɛ, nɔ́ɔ pínarɛkomɛ.
Likɛ́ nɔ́ n láárú nɔn nɛ mpɔ́ɔnarɛ cuunkɛɛ. Nɔ́inɛ́hɛɛ yɛ kɛyómɛcaa-pɔ piyɛlɛ ái kumúŋɛ́ má. Limɛcɔ kapí pɛɛ antepuyɛ pɛɛ pɛɛ́ ń we ani kɛlenɛ weri wéékusɛlɛ̃.
Nɔ́ɔ kɛtẽ kɛcáá nnyási. Nnyási mɛlõ mɛn nkpéni n kpu, yo kapi yɛ́ pɛɛ́ nɛ mɛlõ n pɛsɛ? Li tisɛ pikɛ́ kɛtahai-mɛ̃ n fómpɔ pisoi pikɛ́ tɛ́lɛisɛ.
Nɔ́ɔ kɔ kɛtẽ mɛtɛ́í. Kuyu kpɛɛ riyɔ́pɛ kɛcáá m mɔ́maalɛ̃ áku yɛ́ fe kukɛ́ m pékaalɛ̃.
Úka úu yɛ kɛ́firáa risɛ́ uu kucári kɛ kipi. Kɛcácá kuu yɛ kɛ ritɔsi akɛ ḿpá úye kɛ́yɔ-i n kpã́iilɛ̃.
Limɛcɔ kai pisɛ rɛ nɔ́mɛnɛ́tɛ́í mɛkɛ́ n kpã́iilɛ̃ pisoi nnɛ́í pin mɛ nyáni. Pisoi pikɛ́ nɔ́mɛnɛ́wai sɔnɛ n nyáni pin nɛ Nɔ́unɛ́sáa Uléécaa yɛɛ kɛyómɛcaa-pɔ ń we ríyu waisɛ.
Yeesu uu kɔ pimáa pi kpá rɛ: Áni kapɛ m músu rɛ Moisi isé nɛ antepuyɛ icélaa kam pikópɛ ka. Ám ka rɛ kɛ́ i kpu, amá nɛ kalɛ rɛ likɛ́ lɛ̃ li.
Asei kam nní nɔ́ símisi, kɛtẽ nɛ kɛyómɛ yɛ kpére we, kɛwɔ́ipi cíú-cíú kɛ́ka nɛ́ɛ kɛsímɛ́pi kɛ́ka ákɛ isé kɛ́mɛɛ mɛ́lelɛ má, likɛ́ ha nɛ ḿpá yo kɛtɔ tu.
Lɛ̃ nnya, úye un isé rinɔɔ rinyinɛ n kɛsi uu kɔ picɔ céési rɛ pikɛ́ ri kɛsi, ḿpá rinɔ́ɔ tɛ̃ tinsá pitíki m páápú, uyɛɛ yɛ́ masí Uléécaa iyɔɔpi kɛ́mɛɛ usíńsá. Amá úye un ti m pakarɛ un kɔ picɔ n céési rɛ pikɛ́ limɛcɔ wa, uyɛɛ yɛ́ masí Uléécaa iyɔɔpi kɛ́mɛɛ úyukɔɔ́.
Asei yɛ nyɛ rɛ nɔnsá Uléécaa mɛla n tikilɛ̃ likɛ́ isé picélaa nɛ Pifarisi n fe, áni yɛ́ Uléécaa iyɔɔpi kɛ́mɛɛ lõ.
Yeesu uu kɔ pimáa pi kpá rɛ: Nɔ kõ tɛ Uléécaa yɛ pirɔ́kpurɛ maa rɛ: Kapɛ usoi kpu. Úye un usoi n kpu, pikɛ́ liute nɛ túhaanɛ.
Amá nɛ̃́ nɛ nɔ́ maa rɛ: Úye un nɛ uucɔ n wɔ́ɔsi, pikɛ́ nɛ liute túhaanɛ. Úye un uucɔ m maa rɛ: Pɔ́ uníri nkó, pikɛ́ liute nɛ pɛpɛɛ yɛ kɛtúhaanɛ píima-i n túhaanɛ kɛ́mɛɛ ha. Úye un uucɔ m maa rɛ: Pɔ́ uníri nkó, li tu rɛ pikɛ́ liute nna tɛnɛcirɛ́ iwɛ kɛ́mɛɛ risápɔ.
Lɛ̃ nnya, pɔn Uléécaa kɛyɔ-i kɛnyɔ́ɔnsɛ-i linyinɛ nɛ Uléécaa pihɛɛ n ha, pɔn n léisɛ rɛ upɔ́cɔ yɛ nɛ pɔ́ wɔ́laalɛ̃,
li pisɛ rɛ pɔkɛ́ kei ipɔ́hɛɛ iyɛ̃ tiyá pɔkɛ́ liute lɛɛpɔ nɔkɛ́ nsímɛ́ nyɔ́ɔnsɛ kɛlenɛ, aa pɛɛ inyɔ́ɔnsɛ piwai pɛlɛ.
Pitele pin nɔ́ nɛ unyinɛ kɛcɔpɛ n we, nɔn kɛtahai pitúhaanɛ n sĩ, a tíyɛsɛ nɔ́ nɛ uyɛ̃ ani ncée kómɛinɛ. Insá lɛ̃, u yɛ́ nɛ utúhaanɛ-i pɔ́ ha, uyɛ̃ uu pɔ́ kpísi uu pisɔ́ɔ́ca pa, pɛ̃ api kukpaniilee pɔ́ tani.
Asei kam nní pɔ́ símisi, pɔnsá ripɔ́wómɛ nnɛ́í n hɛ́ɛlɛ tikɛ́ tɛnɛ cáká-cáká nɛ kɛtanká tɔrɔɔ-pɔ, áa kei mɛ́lelɛ má.
Yeesu uu kɔ pimáa pi kpá rɛ: Nɔ kõ tɛ Uléécaa yɛ maa rɛ: Kapɛ iwásá wa.
Amá nɛ̃́ nɛ nɔ́ maa rɛ: Utisi úye un ucɔ unɔsi n yɛ̃ uu káipi, u ukɛmúŋɛ́ kɛ́mɛɛ iwásá nɛ unɔ́si uyɛ̃ piwai masilɛ lɛ̃.
In tɛ mɛpɔ́nípɛɛ lukɛ-lukɛ mɛɛ akópɛ pɔ́ waisɛ, a mɛ lesɛ aa kɛtaa-pɔ fómpɔ. Li kutɔsi we usoi ukɛ́ uipiŋɛ likɔ́ linyinɛ paa uú nɛ nfáa yɛnu nɛ kuu yɛ́ uipiŋɛ nnɛ́í ḿ má apí nɛ nna tɛnɛcirɛ́ kɛ́mɛɛ u sápɔ.
In tɛ kupɔ́nípɛ lukɛ-lukɛ kpɛɛ yɛ akópɛ pɔ́ waisɛ, a ku riké aa kɛtaa-pɔ ku fómpɔ. Li kutɔsi we pɔkɛ́ kupɔ́nípɛ lukɛ-lukɛ paa aá nɛ nfáa yɛnu nɛ kaa yɛ́ ipɔ́piŋɛ nnɛ́í ḿ má apí nɛ nna tɛnɛcirɛ́ kɛ́mɛɛ pɔ́ sápɔ.
Yeesu uu kɔ pimáa pi kpá rɛ: Nɔ kõ tɛ pi pɛɛ pirɔ́kpurɛ maa rɛ: Úye un unɔ́si n lakasɛ, ukɛ́ rítɛlɛ́ wa ukɛ́ unɔ́si rimúísɛ rɛ u u yɛlɛ.
Amá nɛ̃́ nɛ nɔ́ maa rɛ: Úye un unɔ́si n lakasɛ linsá iwásá nnya, iwásá kuu lɛ̃ u tani. Úye un kɔ unɔ́si kɛ ucɔ uu n lákasɛ n kpísi, iwásá kɛ liute uu lɛ̃ wa.
Yeesu uu kɔ pimáa pi kpá rɛ: Nɔ kõ tɛ pi pɛɛ pirɔ́kpurɛ maa rɛ: Pɔn tinɔ́ɔ n yekei, a ti ritiki. Pɔn tinɔ́ɔ n yekei rɛ pɔ́ Upíima linyinɛ wa, kapɛ piwai li riyá.
Amá nɛ̃́ nɛ nɔ́ maa rɛ: Áni kapɛ yɛ rinɔ́ɔ yekei rɛ nɔ́ Uléécaa linyinɛ wa. Áni kapɛ yɛ wéeri aní nɛ kɛyómɛcaa séi. Kai nní kei yɛ Uléécaa riyɔɔpitũ nnya.
Áni kapɛ yɛ kɔ wéeri aní nɛ kɛtẽ séi, kai nní kei yɛ Uléécaa ritũ nnya. Áni kapɛ yɛ kɔ wéeri aní nɛ Yerusalɛm séi, kai nní kei yɛ uyɔ́ɔpi wɛ́ɛ́sɛ kuyu nnya.
Áni kapɛ yɛ kɔ wéeri aní nɛ nɔ́rinɛ́yu séi, káni yɛ́ nní n fe nɔkɛ́ ḿpá nnyúpi cirɛníŋɛ riwárarasɛ nɛ́ɛ nɔkɛ́ risɔmaasɛ nnya.
Nɔn yɛ m maa rɛ "ɛɛɛ", likɛ́ "ɛɛɛ"! Nɔn yɛ m maa rɛ "eehei", likɛ́ "eehei"! Nɔn lɛ̃ mɛmáá nnyinɛ ncɔ rinkpásɛ, Setani nkɔ́ yɛ mmɛ̃.
Yeesu uu kɔ pimáa pi kpá rɛ: Nɔ kõ tɛ pi maa rɛ: Úye un ucɔ mɛnípɛɛ n fori, pikɛ́ liute mɛnípɛɛ piforɛ cɛɛi. Úye un ucɔ kunĩ́ n wɛhɛ, pikɛ́ liute kunĩ́ piwɛ́hɛ cɛɛi.
Amá nɛ̃́ nɛ nɔ́ maa rɛ: Áni kapɛ yɛ usoi mɛwai kópɛ cɛɛi. Usoi un kulukɛ-lukɛ-mɛ̃ kɛpɛsɛ pɔ́ n tɔ, a kumíi-mɛ̃ pansɛ ukɛ́ kɔ kei kɛpɛsɛ pɔ́ tɔ.
Usoi un n la ukɛ́ kɛtahai pɔ́ sée ukɛ́ kɛpɔ́túkanka tene yɔsí, aa mɛsɛ kupɔ́kpɛ́lɛnku mahani aa u múísɛ.
Usoi un pɔ́ n tĩ un ilũ pɔ́ n cɔnsɛ rɛ a nɛ rinã tisɛ u sarumpɔ, aa mɛsɛ i cɔni aá nɛ tinã tɛ̃ mɛtɛ́ u sarumpɔ.
Úye un linyinɛ pɔ́ n we, a u hɛ, úye un kɔ rɛ u yɛ́ linyinɛ pɔ́ lõ, a u lonsɛ.
Yeesu uu kɔ pimáa pi kpá rɛ: Nɔ kõ tɛ pi maa rɛ: A upɔ́sánɛ n la aa upɔ́láarɔ ipuri n yulu.
Amá nɛ̃́ nɛ nɔ́ maa rɛ: Ani nɔ́pinɛ́láarɔ n la, ani yɛ pɛpɛɛ nɔ́ n wéékusɛlɛ̃ kɛcáá kɛyómɛ yáási.
Nɔn lɛ̃ n wai, nɔ pɛɛ mɛsei Nɔ́unɛ́sáa Uléécaa yɛɛ kɛyómɛcaa-pɔ ń we sipipi lɛ. U yɛ tíyɛsɛlɛ ituŋɛ ii pisoi sɔnɛ nɛ pikópɛ leeri, uu kɔ tíyɛsɛ ikónɛ ii cuuni ai pɛpɛɛ u m pakarɛlɛ̃ nɛ pɛpɛɛ ápi u m pakarɛlɛ̃ yoriyɛ.
Asei kɛcáá, in tɛ pɛpɛɛ nɔ́ ń la ŋmanɛ kaní la, ihɛ́ɛ́ íye kani pɛɛ mɛ̃́ tɛ Uléécaa ukɛ́ nɔ́ pa? Pilampooyɔɔ́ ŋmaa ricuruu pɔ̃́ nɛ yɛ kɔ limɛcɔ walɛ.
In tɛ nɔ́pinɛ́márɛcɔ ŋmanɛ kaní yɛ yáasi, yo kani pɛɛ wa lisáŋa? Pɛpɛɛ ápi Uléécaa m pakarɛlɛ̃ ticuruu yɛɛ kɔ limɛcɔ walɛ.
Ani n nyaḿ nɛ kɛ́tɔ-pɔ yarɛ kɛ Nɔ́unɛ́sáa yɛɛ kɛléécaa-pɔ ń we uu ń nyaḿ nɛ kɛ́tɔ-pɔ mɛcɔ.
Yeesu uu kɔ pimáa pi kpá rɛ: Ani nɔ́mɛnɛ́círɛ tĩ, áni kapɛ yɛ lɛ̃ kaí nɛ n sá rɛ nɔkɛ́ Uléécaa nnya wa pisoi inipɛɛ-i wa rɛ pikɛ́ nɔ́ yɛ̃́ pikɛ́ pakarɛ nnya. Insá lɛ̃, Nɔ́unɛ́sáa yɛɛ kɛyómɛcaa-pɔ ń we úu ihɛ́ɛ́ íka nɔ́ panɛ.
Lɛ̃ nnya pɔn úwɛkɔɔ́ linyinɛ n hɛ, kapɛ kuloo pi pɔkɛ́ riyóó yarɛ kɛ kɛcáá kɛcáá mɛwai pikɔ́ api yɛ ayómɛyáhaalee-i nɛ icée kɛcáá n wai rɛ pisoi pikɛ́ pi pakarɛ mɛcɔ. Asei kɛcáá, pi piihɛ́ɛ́ piyɔ́ɔ́ masilɛ lɛ̃!
Amá pɔ́ɔn yɛ linyinɛ úwɛkɔɔ́ n hɛ, kupɔ́nípɛ mii áku kapɛ lɛ̃ kɛ kulukɛ-lukɛ aku n wa ceri.
A yɛ risɛ́ɛ́ nɛ hɛ. Upɔ́sáa Uléécaa yɛɛ mɛpɔ́wai kaá nɛ risɛ́ɛ́ n wai n nyáni yɛ́ pɛɛ pɔ́ hɛ́ɛ́lɛ.
Yeesu uu kɔ pimáa pi kpá rɛ: Nɔn yɛ kɛyómɛ n yáási, áni kapɛ yɛ kɛcáá kɛcáá mɛwai pikɔ́ mɛcɔ n wai. Pi yɛ n lalɛ pikɛ́ ayómɛyáhaalee-i nɛ sicéepɛnɛ-i n nyɛnu pin nɛ kɛyómɛ yáási rɛ pisoi pikɛ́ pi yɛ̃ nnya. Asei yɛ nyɛ kam nní nɔ́ símisi rɛ pi piihɛ́ɛ́ piyɔ́ɔ́ masilɛ.
Amá pɔ́ɔn yɛ n la pɔkɛ́ kɛyómɛ yáási, a yɛ kupɔ́lee lõ aa hánɛsi aa pɛɛ Upɔ́sáa Uléécaa kɛ úka úu n nyáni yáási. Upɔ́sáa Uléécaa yɛɛ n nyáni lɛ̃ kaá nɛ risɛ́ɛ́ n wai yɛ́ ipɔ́hɛ́ɛ́ pɔ́ pa.
Nɔn yɛ kɛyómɛ n yáási, áni kapɛ yɛ mɛ́woo kusímɛ́naapí n wai yarɛ pɛpɛɛ ápi Uléécaa n nyu mɛcɔ. Pi yɛ m músu rɛ pin lɛ̃ mɛyã́ n símaankɛɛ, Uléécaa yɛ́ nɛ pi kõ.
Áni kapɛ pimɛcɔ n wai. Nɔ́unɛ́sáa Uléécaa yɛ lɛ̃ kai nɔ́ m pisɛ nyulɛ ani yɛ kɛlenɛ li u welu.
Lɛ̃ kai m pisɛ rɛ nɔkɛ́ yɛ kɛyómɛ n yáási yɛ nní: Urɔ́sáa, pɔ́ɔ kɛyómɛcaa-pɔ ń we,
Pisoi pikɛ́ céri rɛ tipɔ́nyíri yɛ kóólɛlɛnlɛ, Ipɔ́yɔ́ɔpi ikɛ́ kam, Mɛpɔ́la mɛkɛ́ kɛtẽ kɛcáá wa yarɛ kɛyómɛcaa-pɔ.
A yɛ ḿpá kɛweesi kɛ́ye ilukɛ rɔ́ hɛ,
A arɔ́kópɛ rɔ́ sárɛi yarɛ kɛ tɔ́ɔ yɛ kɔ picɔ n sárɛi pin akópɛ rɔ́ n wa mɛcɔ.
Kapɛ tíyɛsɛ tɔkɛ́ pipeikɛɛ kɛ́mɛɛ loó. Amá a kuníri anipɛ-i rɔ́ lesɛ. Li we rɛ pɔ́ɔ iyɔ́ɔpi nɛ ńnaŋɛ nɛ ḿmulɛ te ḿpá píyei-pɔ. Amí.
Nɔn yɛ picɔ akópɛ kapi nɔ́ n wa pi n sárɛi, Nɔ́unɛ́sáa yɛɛ kɛyómɛcaa-pɔ ń we yɛ́ kɔ nɔ́anɛ́kɔ́ nɔ́ sárɛi.
Amá nɔnsá yɛ picɔ akópɛ pi n sárɛi, Nɔ́unɛ́sáa páa yɛ́ kɔ nɔ́anɛ́kɔ́ nɔ́ sárɛi.
Yeesu uu kɔ pimáa pi kpá rɛ: Nɔn yɛ anɔ́ɔ m pahaalɛ̃, áni kapɛ yɛ kɛcáá kɛcáá mɛwai pikɔ́ mɛcɔ kɛ́yu n caailɛ̃. Pi yɛ kɛ́yu n cɔ́hɔnɛlɛnlɛ rɛ pisoi pikɛ́ céri rɛ anɔ́ɔ kapi pahaalɛ̃. Asei kam nní nɔ́ símisi rɛ pi piihɛ́ɛ́ lɛ̃ piyɔ́ɔ́ masilɛ.
Amá pɔ́ɔn yɛ anɔ́ɔ m pahaalɛ̃, a yɛ lihí aa ríyu tulaali fóm.
Pisoi ápi kapɛ nɛ n céri rɛ anɔ́ɔ kaa pahaalɛ̃ nnya. Upɔ́sáa Uléécaa kɛ úka úu n nyáni ŋmanɛ yɛɛ nyáni lɛ̃ kaá nɛ risɛ́ɛ́ n wai. Uyɛɛ yɛ́ pɛɛ ipɔ́hɛ́ɛ́ pɔ́ pa.
Yeesu uu kɔ pimáa pi kpá rɛ: Áni kapɛ n wɛ́ɛ́si nɔkɛ́ kɛtẽ nté mɛmá yɛ̃́ nɔkɛ́ curii. Apapi nɛ ncámɛ́ yɛ̀ɛ̀ nté mɛ caailɛ, piyaa pɔ́ɔ ihánaa foru api mɛ yáái.
Amá kɛyómɛcaa-pɔ kaí nɛ sá rɛ nɔkɛ́ mɛmá yɛ̃́ nɔkɛ́ curii. Apapi nɛ ncámɛ́ nn yɛ kei fe nkɛ́ mɛ caai, piyaa ápi yɛ́ kɔ fe pikɛ́ ihánaa fori pikɛ́ mɛ yáái.
Li we rɛ kei kɛ mɛpɔ́má amɛ ń we kɛ kɛpɔ́múŋɛ́ akɛ́ wepɔ.
Yeesu uu kɔ pimáa pi kpá rɛ: Inípɛɛ yɛɛ ipiŋɛ kɛfiráa. Ipɔ́nípɛɛ in n nyaḿ, i yɛ ipiŋɛ nnɛ́í n kpã́iilɛnlɛ.
Amá ipɔ́nípɛɛ in m pɔ́ɔ́lú, ipɔ́piŋɛ nnɛ́í yɛɛ yɛ kuŋmaha-i n we. Lɛ̃ nnya, in tɛ mɛtɛ́í mɛ̃ kaa m má yɛ pansɛlɛ kuŋmaha, a yɛ̃ tɛ kuŋmaha píima-i kaá we.
Yeesu uu kɔ pimáa pi kpá rɛ: Úka úu yɛ́ fe ukɛ́ kumúŋɛ́ kusɛ kɛ́mɛɛ píyɔsaa pitɛ́ n tikilɛ̃. Ḿpá likɛ́ íye wa, u yɛ́ usɛ ipuri yɛ̀ uu ucɔ ikɔ́ n la, nɛ́ɛ u yɛ́ usɛ nɛ kutu n cɔlɛ̃ úu yɛ pɛɛ ucɔ n waisɛlɛ̃. Áni yɛ́ fe nɔkɛ́ kumúŋɛ́ kusɛ kɛ́mɛɛ Uléécaa nɛ siwóó n tikilɛ̃.
Yeesu uu kɔ pimáa pi kpá rɛ: Lɛ̃ nnya kam nɔ́ maa rɛ áni kapɛ lɛ̃ kani yɛ́ n li nɛ lɛ̃ kani yɛ́ ń ntí nɔkɛ́ nɛ nfáa m má nɛ ilũ kani yɛ́ nɔ́inɛ́piŋɛ n yárii nfasimɛ́ wa. Nfáa nn ilukɛ fee, nɛ́ɛ ipiŋɛ yɛɛ ilũ fe?
Ani sinúipi ripaí nkɛ̃́. Ási yɛ lukɛsi, ási yɛ kpasi, ási yɛ líka risímɛ súũ. Amá Nɔ́unɛ́sáa yɛɛ kɛyómɛcaa-pɔ ń we yɛ si kpíniilɛ! Yarɛ nɔ̃́ ŋmaa áni pɛɛ ríyu má lin sinúipi sɛ̃ fee?
Nɔ́ úye yɛɛ yɛ́ fe uu nfasimɛ́ wai uú ha nɛ unfaa aŋmɛ̃ ḿpá nkáripi kpásɛ?
Yo nnya kani pɛɛ nkpáni ilũ kani yɛ́ nɔ́inɛ́piŋɛ n yárii nfasimɛ́ wai? Ani mɛyúi mɛɛ yɛ sicarɛ-i n fɛlɛsi ripaí nkɛ̃́! Ámɛ pikɛi píka wai, ámɛ kɔ ilũ íka nyɛlaankɛɛ.
Amá kɛ́ nɔ́ símisi rɛ ḿpá nɛ lɛ̃, Uyɔ́ɔpi píima Salomɔɔ ricuruu nɛ ummulɛ mmú nnɛ́í, úu pɛɛ ilũ inyinɛ má yɛɛ ń nyaḿ ai mɛfɛlɛ mɛnyinɛ tulu.
Nɔ́ pisoi mpí nfatɛnɛ ńn piyɛ. In tɛ Uléécaa yɛ mɛyúi mɛɛ nɛni kɛcarɛ-i ń we pin kɔ kóso nna mɛ ŋmaasinɛ lɛ̃ sɔnukusɛ, nɔ̃́ kɛcáá kúu yɛ́ pɛɛ mɛníŋɛ ripaíí?
Lɛ̃ nnya, áni kapɛ yɛ nfasimɛ́ wa nɔkɛ́ maa rɛ: Yo kari yɛ́ li nɛ́ɛ yo kari yɛ́ ń ntí nɛ́ɛ yo kari yɛ́ tã.
Pɛpɛɛ ápi Uléécaa n nyu pɛɛ lɛ̃ likɔ́ mɛsɛ́rɛ wɛ́ɛ́si. Amá Nɔ́unɛ́sáa yɛɛ kɛyómɛcaa-pɔ ń we yɛ nyulɛ lɛ̃ kai nɔ́ m pisɛ.
Uléécaa iyɔɔpi kani yɛ́ mɛfoí wɛ́ɛ́si, ani kɔ lɛ̃ kuu m pisɛ n wai, u yɛ́ kɔ litɔ́rɔɔ nní nnɛ́í mpuri pihɛɛ nɔ́ rikpá.
Lɛ̃ nnya, áni kapɛ yɛ nfasimɛ́ wa rɛ íye kai yɛ́ kóso n we. Li we rɛ ḿpá kɛyáa kɛ́ye nɛ kɛnkɔ́ yɛ mu.
Yeesu uu kɔ pimáa pi kpá rɛ: Áni kapɛ yɛ picɔ nɛ túhaanɛ, Uléécaa úu kapɛ nɛ nɔ̃́ n túhaanɛ nnya.
Lɛ̃ kani yɛ picɔ akópɛ ḿ pa mɛcɔ kɛ Uléécaa uu akópɛ nɔ́ panɛ. Kɛmúŋɛ́ kɛ̃ kani yɛ nɛ picɔ ḿ musí kapi kɔ nɛ nɔ̃́ músunɛ.
Yo nnya kaa kɛyúipi kɛɛ upɔ́cɔ mɛnipɛɛ-i ń we nyáni, áa pɛɛ kɛnawɛlɛ́pi kɛɛ mɛpɔ́kɔ́-i ń we nyáni?
Íye kaa yɛ́ fe aa ucɔ maa rɛ: A nyɛrɛ kɛ́ kɛyúipi mɛpɔ́nípɛɛ-i lesɛ, kɛnawɛlɛ́pi kɛn kɔ pɛɛ́ nɛ mɛpɔ́kɔ́ kɛ́mɛɛ́ we?
A tíyɛ pɔ kɛcáá kɛcáá mɛwai má kpa! Kɛnawɛlɛ́pi kɛɛ mɛpɔ́nípɛɛ-i ń we kaa yɛ́ mɛfoí lesɛ aa pɛɛ ńsɔnɛ n nyáni aá nɛ kɛyúipi kɛɛ ucɔ mɛnipɛɛ-i ń we lesɛ.
Áni kapɛ yɛ Uléécaa likɔ́ sipɔpi pa rɛ sikɛ́ li. Insá lɛ̃, si yɛ́ nɛ nɔ́ pansɛ asi nɔ́ kɛ́hɛni. Áni kapɛ yɛ kɔ nɔ́inɛ́kólɛ́ kɛcirɛ áfɔŋ kɛyu-i risá. Insá lɛ̃, a yɛ́ i tɛlɛisɛ ii caai.
Yeesu uu kɔ pimáa pi kpá rɛ: Ani yɛ Uléécaa we, u yɛ́ nɔ́ hɛ. Ani yɛ ukɛmɛɛ piwɛ́laa ha, u yɛ́ tíyɛsɛ ani yɛ́nu. Ani yɛ ihánaa u rikóḿkóḿ, u yɛ́ nɔ́ hánnɛ.
Úye un u n we, u yɛ u hɛlɛ. Úye un ukɛmɛɛ linyinɛ n wɛ́ɛ́si, u yɛ li yɛnlɛ. Úye un kɔ ihánaa u rinkóḿkóḿ, u yɛ u hánnɛlɛ.
Nɔ́ úye kɛpipi kɛɛ yɛ́ ilukɛ u we, uu pɛɛ riparɛ kpísi uu kɛ hɛ?
Nɛ́ɛ nɔ́ úye kɛpipi kɛɛ yɛ́ nkpíntomɛ́ u we, uu pɛɛ iwáa kpísi uu kɛ hɛ?
Ḿpá nɔ́ pikpááree mpí nní, nɔ yɛ felɛ ani nɔ́sinɛ́pipi lisɔnɛ hɛ. Nɔ́unɛ́sáa yɛɛ kɛyómɛcaa-pɔ ń we yɛɛ yɛ́ pɛɛ mɛníŋɛ pɛpɛɛ lisɔnɛ u m pisɛ pihɛɛ riyáá?
Lɛ̃ nnɛ́í kani ń la rɛ pisoi pikɛ́ yɛ nɔ́ wa, ani yɛ limɛcɔ pi wa. Lɛ̃ kɛ isé nɛ antepuyɛ api pisɛ rɛ nɔkɛ́ yɛ wa.
Yeesu uu kɔ pimáa pi kpá rɛ: Ani nɛ rinɔnɔɔ tɛɛ m mɔ́kú-mɔ́kúlɛ̃ lompɔ. Tinɔnɔɔ pɛ́rɛ́-pɛ́rɛ́ nɛ ncée mɛɛ n laanu pelele yɛ nkpɔ-mɛ̃ simpɔlɛ. Pisoi kulúi pɛɛ yɛ nɛ kei lompɔ.
Amá rinɔnɔɔ tɛɛ yɛ nɛ nfáa-mɛ̃ ń ha yɛ mɔ́kú-mɔ́kúlɛnlɛ. Lincee pɔ̃́ nɛ kɔ nkpáni mɛsɛ wɛ́kɛ́-wɛ́kɛ́. Pisoi pɛɛ yɛ n n yɛ̃́ ápi kulúi we.
Yeesu uu kɔ pimáa pi kpá rɛ: Ani nɔ́mɛnɛ́círɛ tĩ nɛ antepuyɛ nɔɔmɛ. Pi yɛ rikpárálɛ apí n nyísɛlɛ̃ tɛ pi asáŋpipi lɛ, nɛ́ḿpákanɛ pi pisifa-i ákpɛ kpááree lɛ.
Pimɛwai kani yɛ́ɛ́ nɛ pi ceri yarɛ kapi yɛ aléépipi nɛ akuléé ń céri mɛcɔ. Ápi yɛ arɛɛsɛɛ sinípɛleépi kɛcáá tɔ. Ápi yɛ kɔ afiiki ahííhíí kɛcáá tɔ.
Kuléé sɔnɛ kpɛɛ yɛ apipi sɔnɛ mari, kuléé kópɛ pɔ́ɔ apipi kópɛ maru.
Limɛcɔ kɛ kuléé sɔnɛ áku yɛ fe kukɛ́ apipi kópɛ mari, kukópɛ páa yɛ kɔ fe kukɛ́ apipi sɔnɛ mari.
Pi yɛ kuléé kpɛɛ áku apipi sɔnɛ m máru rikélɛ api nna-i ku sápɔ.
Limɛcɔ kani yɛ́ɛ́ antepuyɛ nɔɔmɛ mɛwai nɛ pi ceri.
Yeesu uu kɔ pimáa pi kpá rɛ: Ái pɛ̃ nnɛ́í pɛɛ nɛ́ n sélei rɛ Upíima, Upíima pɛɛ Uléécaa iyɔɔpi kɛ́mɛɛ loninɛ, amá pɛpɛɛ Unɛ́sáa yɛɛ kɛyómɛcaa-pɔ ń we mɛla n wai ŋmanɛ pɛɛ Uléécaa iyɔɔpi kɛ́mɛɛ loninɛ.
Mɛyã́ nɛ́ ha kɛyáa kɛ̃ kɛ Uléécaa uu pisoi n túhaanɛnɛ nɛ́ maa rɛ: Upíima, Upíima, ái tɔ́ɔ ripɔ́nyíri nɛ Uléécaa nsímɛ́ pisoi símisi ari aníri lakasɛntɛ ari kɔ tipɔ́nyíri nɛ mɛwaisaŋa kulúi wapisii?
Kei kam yɛ́ pɛɛ pi símisi ńsɔnɛ rɛ: Ám píkai nɔ́ nyu! Nɔ́ pikópɛkɔɔ́ mpí. Ani kɛnɛ́kúrí nté rinyɔsɔ́!
Yeesu uu pɛɛ ntɔ́rɔɔ pi maa rɛ: Úye un nsímɛ́ mmú nnɛ́í kutu rincɔ un kɔ n tintiki, u we yarɛ usɔhɔɔ yɛɛ kɛparɛ kɛcáá ukɛyɔ m mɔ̃́.
Ikónɛ ii cuuni, ikói ii yipu, kuyɔ píima kunyinɛ aku kɛ́yɔ kɛ-i pépu, ái nkpáni líka kɛ wa, kakɛ kɛparɛ kɛcáá m mɔ́maalɛ̃ nnya.
Nkó yɛɛ nsímɛ́ mmú nnɛ́í kutu rińcɔ, úu yɛ pɛɛ n titiki yɛ we yarɛ uníri yɛɛ nnyɛnɛ kɛcáá ukɛyɔ mɛ́woo m mɔ̃́.
Ikónɛ ii cuuni ikói ii yipu, kuyɔ píima kunyinɛ aku kɛ́yɔ kɛ-i pépu, akɛ lólu akɛ foru tɛ́kɛ́-tɛ́kɛ́.
Kɛ Yeesu uu anɔ́ɔ nyɛ̃ nnɛ́í pimáa ḿ masí, umɛcélaa amɛ pɛɛ pisoi riwúí mɛyã́ nnɔ́ɔ n yipaalɛ̃.
Uyɛ̃ úu céési yarɛ isé picélaa mɛcɔ. Amá Uléécaa nnaŋɛ kɛ uyɛ̃ uú pɛɛ́ nɛ céési.
Kɛ Yeesu uu riyɔ́pɛ rincɛ́pimɛ mɛmáá, asoiwuí píima anyinɛ aa pɛɛ u n tikilɛ̃.
Kei kɛ uyɔ̃́ unyinɛ uu ukɛkúrí hápɔ uu wúla uu rɛ: Upíima, pɔn n la, pɔ́ nɛ́ wolɛ am funi.
Yeesu uu kunípɛ saapɔ uu u ca uu rɛ: Nɛ lalɛ a peí. Mɛsɛ nɛ mɛsɛ, kɛyɔ̃́ akɛ ukɛcáá lelu uu funi.
Yeesu uu pɛɛ rinɔ́ɔ u hɛ rɛ: Kapɛ wa unyinɛ ukɛ́ kṍ. Amá a uyɛɛ Uléécaa inyɔ́ɔnsɛ n wai lɛɛpɔ ukɛ́ pɔ́ musí ukɛ́ yɛ̃́ tɛ pɔ peí, aa pɛɛ limɛmáá inyɔ́ɔnsɛ kɛ Moisi uú nɛ nɔ́ n tíyɛ wai likɛ́ ḿpá úye nyísɛ rɛ pɔ peilɛ.
Yeesu uu pɛɛ limɛmáá ncée kpísi uu Kapɛrinawum kuyu lompɔ. Rɔm usɔ́ɔ́ca kpéẽ unyinɛ uu ukɛkúrí nyɔsɔ́pɔ uú nɛ u téni rɛ ukɛ́ u comɛ.
U Yeesu maa rɛ: Upíima, unɛ́kɛikɔ́ yɛ kɛ́yɔ-pɔ nɛ kufɔ́ŋ finupɔlɛ lin ána u pahaalɛ̃, úu nkɛ́hɛ̃ nɛ kɛ́yu mápɔ.
Yeesu uu u pɛsɛ rɛ: Nɛ kõ, nɛ́ ha u pɔisɛ.
Kei kɛ usɔ́ɔ́ca kpéẽ uyɛ̃ uu pɛɛ kɔ rɛ: Ám tu rɛ pɔkɛ́ kɛnɛ́yɔ-i lompɔ, Upíima. Amá pɔ kpére rinɔ́ɔ hɛ, unɛ́kɛikɔ́ yɛ lɛ̃ peilɛ.
Li we rɛ nɛ̃́ ticuruu yɛ pinɛ́wɛ́ɛ́sɛ málɛ nɛn pi pakarɛlɛ̃. Nɛn kɔ pisɔ́ɔ́ca má pɛɛ nɛ̃́ m pakarɛlɛ̃. Nɛn piunyinɛ m maa rɛ ukɛ́ mɛ́ye ha, u yɛ halɛ. Nɛn kɔ ucɔ m maa rɛ ukɛ́ kam, u yɛ kalɛ. Nɛn kɔ unɛ́kɛikɔ́ m maa rɛ ukɛ́ linyinɛ wa, u yɛ li walɛ.
Kɛ Yeesu uu anɔ́ɔ nyɛ̃ n kṍ, ai nnɔ́ɔ u yipu, uu pɛpɛɛ u n tíkilɛ̃ maa rɛ: Asei kam nní nɔ́ símisi, ám Isirayɛɛli kɛteni-i ricuruu úka kɛ́mɛɛ nfatɛnɛ píima mmú ncɔ yɛnaalɛ̃.
Nɛ la kɛ́ nɔ́ símisi rɛ pisoi mɛyã yɛ́ kɛtuŋɛleemɛ nɛ kɛtuŋɛlolɛ́-mɛ̃ leemɛ, pi nɛ pirɔ́sáayaha Apiraham nɛ Isaaki nɛ Yakupu api Uléécaa iyɔɔpi-i tonɛ api kɛsẽ́ ilukɛ le.
Amá pi yɛ́ pɛ̃ kaí pɛɛ́ nɛ n sá rɛ pikɛ́ Uléécaa iyɔɔpi kɛ́mɛɛ lõ kɛtahai kuŋmaha-mɛ̃ fómpɔ api pɛɛ kei m pupukɛɛ pin inĩ́ takai.
Kei kɛ Yeesu uu pɛɛ usɔ́ɔ́ca kpéẽ uyɛ̃ maa rɛ: A n ŋme a kui. Mpɔ́fatɛnɛ nnya, lɛ̃ kaa m pisɛ yɛ́ wa. Ukɛikɔ́ uu mɛsei ituŋɛ isɛ iyɛ-i pélu.
Yeesu uu pɛɛ limɛmáá yisi uu Piyɛɛ kɛyɔ sĩ, uu kei uyɛ̃ ulɔ́hɔ́ni lɛɛpɔ un finu uipiŋɛ in tolú.
Yeesu uu kunípɛ u ca, kupiŋɛtoi aku tɛnɛ, unɔ́si uu yisi uu ukɛcáá paí.
Kai nnyɔ́ɔ́ n wa, apí nɛ pinírihélaa kulúi Yeesu lɛɛpɔ, uu rinɔ́ɔ aníri malɛ, aa wuru aa pikɛmɛɛ́ lelu, uu kɔ pitóikɔ́ nnɛ́í pɔisɛntɛ.
Lɛ̃ kɛ antepu Esayi uú pɛɛ ḿ ma kɛ mɛwai mɛ̃ amɛ ritiki rɛ: Tirɔ́nárɛi kuú yɔsí uu irɔ́tói kpísi uu cɔni.
Kɛyáa kɛnyinɛ kɛ Yeesu uu Kalilee kupiyɛ ritimɛ we, risoiwuí ari u kálaapɔ. Kei kuu pɛɛ upipirɛtiki maa rɛ u nɛ pɛ̃ pikɛ́ ritímɛ ricɔ-mɛ̃ ha.
Kei kɛ isé ucélaa usɛ uú nɛ u rikɔ uu u maa rɛ: Ucélaa, ḿpá yei kaa sĩ́ nɛ́ pɔ́ ritiki.
Yeesu uu u pɛsɛ rɛ: Sisáŋá yɛ sialééri málɛ, sinúipi sin siayámɛ́ má. Amá nɛ̃́ Usoi Kɛpipi, ám tíka má kam yɛ́ ríyu n tampɔ kɛ́ wéntɛ.
Kei kɛ uupirɛtiki usɛ pɔ́ɔ pɛɛ kɔ u maa rɛ: Upíima, a ncée nɛ́ hɛ kɛ́ ha unɛ́sáa kulɛsi kɛ́ pɛɛ kɛlenɛ pɔ́ ritiki.
Yeesu uu u pɛsɛ rɛ: A nɛ́ ritiki aa pikpɔkpɔ yá pikɛ́ pipikpɔkpɔ kulaankɛɛ.
Yeesu uu kúninɔi kɛ́mɛɛ lompɔ, upipirɛtiki api yisi api u lɛɛpɔ.
Kapi n tɔ́su, mɛyɔ píima mɛnyinɛ amɛ pipépɛ kápáá, míni amɛ kúninɔi yarii. Amá Yeesu pɔ́ɔn pɛɛ lɔni.
Upipirɛtiki api ukɛkúrí nyɔsɔ́pɔ api u yóŋsɛ api rɛ: Upíima a rɔ́ comɛ, tɔ kpíninɛ.
Yeesu uu pɛɛ pi maa rɛ: Yo nnya kani iwamɛ wai? Nɔ́ pisoi mpí, nɔ́nnɛ́fatɛnɛ ńn piyɛ. Kei kuu pɛɛ yisi uú nɛ kuyɔ nɛ míni cɛ́si, ai pɛɛ sɛ́ɛ́ lɛ́kɛ́-lɛ́kɛ́ keu.
Ai ḿpá úye nnɔ́ɔ yipu api pɛɛ pimɛcɔpɛcirɛ n tee rɛ: Usoi úye kɛcirɛ yɛ nkó kaí nɛ kuyɔ nɛ míni ripɛ́nɛ lin u pakarɛlɛ̃?
Kɛ Yeesu uu kupiyɛ ritimɛ tɛ-i n yisi uu Kataraa kɛtẽ-pɔ ritimɛ ricɔ tulu, pinírihélaa pitɛ́ pinyinɛ api akpíí kɛcɔpɛ leeri api u lɛɛpɔ. Pisoi pɛ̃ tikpákárá kapi n wai nnya, úka úu yɛ pɛɛ kaha ukɛ́ ncée mmɛ̃ titiki.
Kapí nɛ Yeesu rinsánɛ, api pɛɛ́ n cáái rɛ: Uléécaa Kɛpipi, tɔ́ nɛ mpɔ̃́ nɛ ń-ye? Pɔ ka rɛ pɔkɛ́ íwɛ rɔ́ wa Uléécaa ituŋɛ iyɛ-i kuú nɛ rɔ́ n túhaanɛnɛ ikɛ́ kɛlenɛ tuu?
Áfɔŋ anyinɛ yɛ pɛɛ kei kulúi welɛ an túkuri, ái mɛyã́ nɛ kɛtaa pi we.
Aníri aa Yeesu suúlusɛ rɛ: Pɔn n la pɔkɛ́ pisoi mpí-i rɔ́ lákasɛ, a tíyɛ tɔkɛ́ ha áfɔŋ nnyɛ́ nyɛɛ nté-pɔ nní kulúi ń we kɛ́mɛɛ lompɔ.
Yeesu uu a maa rɛ: Ani n tɔ́su! Aa pɛɛ pisoi pitɛ́ pɛ-i yisi aá ha áfɔŋ nyɛ-i loni. Mɛsɛ nɛ mɛsɛ, áfɔŋ nyɛ̃ aa wuru aá nɛ rikúú cɛ́pi aá ha nɛ kupiyɛ-i kpúupɔ aa kpíni.
Pɛpɛɛ pɛɛ áfɔŋ nyɛ̃ m mɛ̃́ api itóó karii api kuyu sĩ apí ha lɛ̃ nnɛ́í lɛɛ n wa nɛ lɛlɛɛ pinírihélaa pɛ̃ n wa kɛɛni.
Kei kɛ kuyu pisoi nnɛ́í api ripehépɔ api Yeesu lɛɛpɔ. Kapi u n yɛ̃́, api u suúlusɛ rɛ ukɛ́ pikɛteni-i le ukɛ́ tɔ́mpɔ.
Yeesu uu pɛɛ kúninɔi loni uu kupiyɛ pitɛ́ŋ́ kpá, uu ukuyu pɛlɛ.
Api pɛɛ kɛ́kankáláká kɛnyinɛ risáŋáápɔrɛ́ wai apí nɛ u lɛɛpɔ. Kuu pinfatɛnɛ n yɛ̃́, uu kɛ́kankáláká kɛ̃ maa rɛ: A n kahari unɛ́pipi, nɛ apɔ́kópɛ pɔ́ sárɛilɛ.
Kei kɛ isé picélaa pinyinɛ api pɛɛ pimɛcɔpɛcirɛ tee rɛ: Utisi nkó yɛ Uléécaa riyu kopulɛ!
Yeesu uu pikɛmúŋɛ́ céru uu rɛ: Yo nnya kani lɛ̃ nɔ́sinɛ́fa-i simúŋɛ́ kópɛ wai?
Anɔ́ɔ nnyɛ́ kɛtɛ́ kɛcɔpɛ, ríye tɛɛ fákú nɛ ricɔ: Kɛ usoi uu yɛ́ kɛ́kankáláká ḿ maa rɛ: Nɛ apɔ́kópɛ pɔ́ sárɛi nɛ́ɛ kuu yɛ́ kɛ ḿ maa rɛ: A yisi a sɔ́nɛ?
Nɛ la nɔkɛ́ céri rɛ nɛ̃́, Usoi Kɛpipi yɛ kɛtẽ kɛcáá ńnaŋɛ málɛ kɛ́ nɛ pisoi akópɛ pi sárɛi. Kei kuu pɛɛ kɛ́kankáláká kɛ̃ maa rɛ: A yisi a nyɛrɛ, a ripɔ́sáŋáápɔrɛ́ pílɛsi aá kulu.
Utisi uu yisi uú kulu.
Kɛ pisoi kulúi pɛɛ kei ń we api lɛ̃ n yɛ̃́, ai pírí pi wai api pɛɛ Uléécaa m pakarɛntɛ rɛ u sisoipipi ńnaŋɛ píima mmɛ̃ hɛ nnya.
Yeesu uu kɛ́yu-mɛ̃ n tɔ́su uu utisi unyinɛ kapi yɛ n sée rɛ Matiyee yɛnu un pilampooyɔɔ́ kɛkɛi-i tṹ. Uu u maa rɛ: A yisi a nɛ́ ritiki. Matiyee uu yisi uu u tiki.
Yeesu uu pɛɛ lɛ̃ mɛmáá sĩ́ uú ha Matiyee kɛyɔ-i n tũ un ilukɛ le. Pilampooyɔɔ́ nɛ pikópɛkɔɔ́ picɔ apí hapɔ api kei u nɛ upipirɛtiki kɛkúrí tonɛ.
Kɛ Pifarisi api lɛ̃ n yɛ̃́, api Yeesu pipirɛtiki maa rɛ: Yo nnya kɛ nɔ́unɛ́célaa nɛ pilampooyɔɔ́ nɛ pikópɛkɔɔ́ picɔ api kɛlõ kɛsɛ tũ pin le?
Yeesu uu kóm pin lɛ̃ símisi uu rɛ: Ái pisoi pɛɛ isarɛ n láárú nnya kɛ upɔisɛ uú we, amá pitóikɔ́ nnya kuú we.
Ani ha Uléécaa nsímɛ́ mmú kuu ḿ ma asei wɛ́ɛ́si ani kóm. U maa rɛ: Nɛ̃́, Uléécaa yɛ nɔ́ písɛi rɛ ani íwɛ n ténaanɛ, ám nɔ́ písɛi rɛ ani yɛ isɛɛ nɛ nɛ́ nyɔ́ɔnsɛ. Yeesu uu kɔ pimáa pi kpá rɛ: Ái pɛpɛɛ pimɛcirɛ n nyáni rɛ pi pisoi lɛ pɛɛ asei n tikilɛ̃ kam piséi ka, amá pikópɛkɔɔ́ nnya kaḿ ka.
Kei kɛ Yohani Úniwolɛ pipirɛtiki api Yeesu kɛkúrí hápɔ api u pisɛ rɛ: Yo nnya kɛ tɔ́ nɛ Pifarisi ari anɔ́ɔ pahaankɛɛ mɛsɛ́rɛ, amá pɔ̃́ pipirɛtiki ápi yɛ pɛɛ paasi?
Yeesu uu pɛɛ pi pɛsɛ rɛ: Nɔ músu rɛ usoi yɛ́ pisɔ́ɔnnɛ anyã́ n wai uu upisanɛ séi api pɛɛ́ hapɔ apí nɛ mpɔ́ɔcaai n tũ? Aai, mmɛ̃ ńn we. Li yɛ́ kam api kumúŋɛ́ kunyinɛ-i unɔ́sikɔ́ uyɛ̃ pikɛcɔpɛ lesɛ apí nɛ tɔ́mpɔ. Pɛɛ́ uyɛ-i kapi yɛ́ pɛɛ anɔ́ɔ paasi.
Yeesu uu kɔ pimáa pi kpá rɛ: Ápi yɛ kusáŋáá falɛ kɛpampi kpísi apí nɛ risípii kpurɛ taŋɛnɛ. Insá lɛ̃, kusáŋáá falɛ kɛpampi yɛ́ kusáŋáá kpurɛ nkú m pasalɛ̃ aí cɛɛ́ri, kupólɛ aku pɛɛ kufoí feriyɛ.
Uu kɔ kpá rɛ: Úka úu yɛ píta pelẽ akónɛnuŋ́ kpurɛ-i súũ. Insá lɛ̃, píta yɛ́ kam api pelu, anúŋ́ aa kpáfú api kɛteni-i lúlu, anúŋ́ pɔ́ɔ kɔ mɛ́woo wai. Amá akónɛnuŋ́ falɛ kɛ́mɛɛ kapi yɛ píta falɛ súũ, ai lɛ̃ n we apí ha nɛ pelu.
Yeesu un lɛ̃ we un nɛ Yohani Úniwolɛ pipirɛtiki símisi, Pisuifi uyukɔɔ́ unyinɛ uú hapɔ uu ukɛyu-i wúla uu rɛ: Unɛ́kpére yɛɛ nfáani nní kpupɔ ái kahanɛ n náŋai. Amá a kam a ha anípɛ ukɛcáá rilaa. U yɛ́ nfáa wa.
Yeesu uu yisi u nɛ upipirɛtiki api u tiki.
Unɔ́si unyinɛ yɛɛ mɛ́nyɛ n foho hái iŋmɛ̃ kɛfi nɛ itɛ́, uú nɛ Yeesu kɔ, uu uilũ titimɛ kɛpirɛ-mɛ̃ ca.
Ái mɛ́woo kuu lɛ̃ tica. U ukɛfa-i maa rɛ: Nɛn pɛɛ́ ŋmaa uilũ kerí n fe aḿ ca, nɛ yɛɛ pɛɛ́ peí.
Yeesu uu pɛɛ kɛpirɛ-mɛ̃ pansɛpɔ uu u yɛnu uu u maa rɛ: A n kahari unɛ́kpére, mpɔ́fatɛnɛ yɛ pɔ́ péisɛlɛ. Unɔ́si uyɛ̃ uu kei nní pélu.
Kɛ Yeesu uú ha úyukɔɔ́ uyɛ̃ kɛyɔ n tuipɔ, pisunsímaa pɛɛ pimɛcirɛ n cápinɛ pikɛ́ nkpɔ wa nɛ risoiwuí nɛ iwɔ́ɔ líkí-líkí kuu lɛɛpɔ kɛ́yɔ mɛyipɛ.
Uu pi maa rɛ: Ani nté léepɔ. Kɛkpérepi nkɛ́ ákɛ kpu, kɛ lɔnilɛ. Kuu lɛ̃ ḿ ma, api u sɛ́nnyi.
Kapi pisoi kɛtahai-mɛ̃ n lésɛpɔ, Yeesu uu pɛɛ kulee lompɔ. Uu kɛkpérepi kunípɛ tini, akɛ yisi akɛ nyɛrɛ.
Nsímɛ́ nn kei kɛtẽ kɛ̃ nnɛ́í kɔ́ɔ́nú nn táŋɛnɛ.
Kɛ Yeesu uu kei n yisi un tɔ́su, pinyíyɛ pitɛ́ pinyinɛ api u n tikilɛ̃ pin cáái rɛ: A irɔ́wɛ yɛ̃, Tafiti Kɛpipi.
Kuu kɛ́yɔ n tu, pinyíyɛ pɛ̃ api ukɛkúrí hapɔ. Kei kuu pɛɛ pi pisɛ rɛ: Nɔ nɛ kɛfa tɛnɛ rɛ nɛ́ fe am lɛ̃ kani ń la waii? Api u pɛsɛ rɛ: Ɛɛɛ Upíima, pɔ́ fe.
Kei kɛ Yeesu uu pɛɛ piinipɛɛ rica uu rɛ: Uléécaa ukɛ́ lɛ̃ kaní nɛ nní kɛfa n tɛnɛ nɔ́ wa.
Kuu lɛ̃ ḿ ma, piinipɛɛ ii wúkulɛ apí n nyáni. Uu pɛɛ pi kúrúrúsɛ rɛ: Ani nɔ́mɛnɛ́círɛ tĩ ńsɔnɛ, áni kapɛ tíyɛ unyinɛ ukɛ́ lɛ̃ kõ.
Amá kapi yɛ́ kei nní n léepɔ, api pikɛtẽ kɛ̃ nnɛ́í nɛ Yeesu nsímɛ́ kɔ́ɔ́nú api ríyu u waisɛ.
Pinyíyɛ pɛ̃ pɔ́ɔn nní fáaupɔlɛ̃, pinyinɛ apí nɛ unírihélaa unyinɛ yɛɛ úu yɛ nsímɛ́ n fe Yeesu lɛɛpɔ.
Kɛ Yeesu uu yɛ́ kuníri kpɛ̃ n lákasɛpɔ, utisi uyɛ̃ uu nsímɛ́ kápáá. Ai riwúí tɛ-i ḿpá úye nnɔ́ɔ yipu, api pɛɛ rɛ: Ári píkai Isirayɛɛli kɛteni-i mɛwai mmɛ́ mɛcɔ yɛnaalɛ̃!
Amá Pifarisi pɔ́ɔ rɛ: Kunírilã wɛ́ɛ́sɛ kpɛɛ ńnaŋɛ u hɛ un nɛ aníri lakasɛ!
Yeesu yɛ pɛɛ ayu nɛ siyupi nnɛ́í kɔ́ɔ́núlɛnlɛ un kei Pisuifi ayomɛyáhaalee kɛ́mɛɛ céési un kɔ Uléécaa iyɔɔpi Nsímɛ́ Kɛcirɛ pisoi yóólɛ̃ un kɔ itói ncɔpuri nɛ ncɔ́ŋ ncɔpuri mɛɛ pisoi m pɛkɛsi pɔisɛntɛ.
Uu asoiwuí yɛ́nu an pɔɔnɛlɛ̃ lin a feriyɛlɛ̃, an mɛ́woo tóórinkɛɛ yarɛ isáŋ yɛɛ íi usẽ́ m má, ai íwɛ u wai.
Uu pɛɛ upipirɛtiki maa rɛ: Kɛcarɛ kɛɛ kúkpaa n tu yɛ laanulɛ pelele, amá pɛpɛɛ yɛ́ kɛ ń kpasi ápi pɛɛ kulúi we.
Lɛ̃ nnya, ani Upíima pisɛ rɛ ukɛ́ pikɛikɔ́ pɛɛ yɛ́ ń kpasi pamɛ.
Yeesu uu pɛɛ upirɛtiki kɛfi nɛ pitɛ́ séi uu ńnaŋɛ pi hɛ pikɛ́ yɛ nɛ aníri lakasɛ api yɛ kɔ nɛ itói ncɔpuri nɛ ncɔ́ŋ ncɔpuri mɛɛ pisoi m pɛkɛsi pɔisɛntɛ.
Pitumɛ kɛfi nɛ pitɛ́ pɛ̃ anyiri yɛ nnyɛ́: Ufoí yɛɛ Simɔɔ kapi rinyíri n hɛ rɛ Piyɛɛ nɛ uuwã Antiree, nɛ Yakupu nɛ uuwã Yohani. Pɛ̃ kɛtɛ́ yɛ Sepetee piŋmánɛ lɛ,
nɛ Filipu nɛ Patelemii nɛ Tomaa nɛ ulampooyɔɔ́ Matiyee nɛ Alifee uŋmánɛ Yakupu nɛ Tatee,
nɛ Simɔɔ yɛɛ pɛɛ ukuyu pimúlɛ́ kɛcáá n tɔpu nɛ Yutasi Isikariyɔɔti yɛɛ Yeesu n tĩ́ uu piláarɔ anipɛ-i wai.
Pisoi kɛfi nɛ pitɛ́ pɛ̃ kɛ Yeesu uú nɛ pikɛi tũ uu pi céési rɛ: Ani silõ sɛ-i kɛ mpuri sanɛ pikɔ́ api ń we n kaasɛ. Áni kapɛ Samarii pikɔ́ ayu kɛ́mɛɛ ha.
Amá Isirayɛɛli pikɔ́ pɛɛ ń we yarɛ isáŋ yɛɛ m pɔ kɛ́mɛɛ kani yɛ́ ha.
Ani icée kɛ́mɛɛ pi n símisi rɛ: Uléécaa iyɔɔpi yɛ nyahaimɛlɛ.
Ani pitóikɔ́ m pɔisɛntɛ, ani pikpɔkpɔ yukusɛntɛ, ani tíyɛsɛ piyɔ̃́ pikɛ́ pansɛ pisoi pɛɛ ápi mɛ́kpɛrinkpɛ m má, ani aníri lakasɛ. Faalaa kani yɛ̃́, faalaa kɛ nɔ́ɔ yɛ́ kɔ picɔ hɛ.
Áni kapɛ nkpáni wura nɛ́ɛ nwóóweni nɛ́ɛ mɛwóópipi kpísi nɔkɛ́ awóólɔɔ-i wa nɔkɛ́ nɛ ripɛ́nɛ.
Áni kapɛ kulɔ́ɔ kpísi nɔkɛ́ nɛ ncée ritiki, áni kapɛ kɔ kɛtúkanka kɛsɛ kpísi. Áni kapɛ kɔ anɛ́ɛ́ri nɛ́ɛ kusɛ́lɛ rimúlú. Li we rɛ ukɛikɔ́ yɛɛ yɛ upikɛi pilukɛ li.
Ḿpá kuyu maa-i nɛ́ɛ kɛyupi-i kani lompɔ, ani yɛ uyɛɛ yɛ́ ń ŋmurɛi uu nɔ́ yɔ́su wɛ́ɛ́si. Un n ŋmurɛi un nɔ́ n yɔsí, ani ukɛmɛɛ́ tonɛ aí ha nɛ nɔ́kɛnɛ́tɔ́ŋɛ́yaa tulu.
Nɔn yɛ kɛ́yɔ kɛ́ye-i n lompo, ani yɛ kɛpikɔ́ yáási rɛ: Likɛ́ nɔ́ n niŋú!
Kɛ́yɔ kɛ̃ pikɔ́ pin nɔ́ n yɔsí, nkíŋniŋɛ kaní nɛ pi ń la nkɛ́ pikɛcáá n we. Amá pinsá nɔ́ n yɔsí, nkíŋniŋɛ kaní nɛ pi ń la nkɛ́ nɔ́kɛnɛ́mɛɛ pɛɛpɔ.
Pin kɛ́yɔ kɛnyinɛ-i nɛ́ɛ kuyu kunyinɛ-i n yɛ̀ rɛ ápi nɔ́ yɔ́sunɛ nɛ́ɛ ápi kɔ nɔ́nnɛ́símɛ́ kutu cɔnɛ, ani kɛ́yɔ kɛ-i nɛ́ɛ kuyu kpɛ-i léepɔ ani nɔ́anɛ́na nkoŋo péi ani pikuwɛ́ɛ́-mɛ̃ yaapɔ.
Asei kam nní nɔ́ símisi rɛ kɛyáa kɛ̃ kɛ Uléécaa uu n sɔ́nti ukɛ́ nɛ pisoi n túhaanɛ, Sotɔm nɛ Komɔɔri pikɔ́ kɛ Uléécaa uu nna n ŋmaasi iwɛ yɛ́ nɛ kuyu kpɛ̃ ikɔ́ kutɔsi wa.
Yeesu uu kɔ pimáa pi kpá rɛ: Ani ńsɔnɛ kõ tɛ, kam nní nɔ́ n tum, ani isáŋ yɛɛ ákpɛ kɛcɔpɛ ń we mɛcɔ n sɔ́nɛ. Lɛ̃ nnya, ani mɛsɔhɔ m má yarɛ iwáa, ani alɔ́ɔlã mɛcɔ kɛ́yu m purú.
Ani nɔ́mɛnɛ́círɛ nɛ pisoi tĩ. Li yɛ́ kam api yɛ nɔ́ tini apí nɛ sitúhaanɛ-i sĩ́, api yɛ kɔ piayomɛyáhaalee-i isɛ́í nɔ́ súúkɛɛ.
Pi yɛ́ kam api yɛ nɛ̃́ nnya píyukɔɔ́ nɛ piyɔ́ɔpi kɛ́mɛɛ nɔ́ séi rɛ nɔkɛ́ kɔ pɛ̃ kɛyu-i nɛ mpuri sanɛ pikɔ́ kɛyu-i inɛ́tansei li nnya.
Pin yɛ kɛtahai nɔ́ n sée, iwamɛ íi kapɛ yɛ nɔ́ wa rɛ ń-ye kani yɛ́ ha símisi nɛ́ɛ íye kani yɛ́ ha n símisi. Liituŋɛ in n tu, Uléécaa yɛ́ ḿmaa-maa nɔ́ hɛ aní malɛ.
Ái nɔ́kɛnɛ́mɛɛ knn léerinɛ. Amá Nɔ́unɛ́sáa Uléécaa Nfaasɔnɛ yɛɛ nɔ́kɛnɛ́mɛɛ símisinɛ.
Usoi yɛ́ umárɛcɔ kpísi uú pa rɛ pikɛ́ kpu. Usoi uu kɔ ukɛpipi kpísi uú nɛ limɛcɔ wai. Siwã́ asi pisáa nɛ píni kɛcáá nyɛrɛ asi pi kpísi así pa rɛ pikɛ́ kpu.
Pisoi nnɛ́í yɛ́ kam api nɛ̃́ nnya nɔ́inɛ́puri yulu. Amá nkó yɛɛ rinkáhá-káhá nɛ kɛ́tɔ-pɔ, Uléécaa yɛ́ uriyu lɔ.
In kuyu kúye-i nɔ́ n wéékusɛlɛ̃, ani wuri ani kucɔ tɛ́ŋ́. Asei kam nɔ́ símisi rɛ áni Isirayɛɛli ayu kɔ́ɔ́núnɛ nɔkɛ́ táŋɛnɛ Usoi Kɛpipi kɛkɛ́ kɛlenɛ kam.
Upeikɛɛ úka úu uucélaa fe. Limɛcɔ, ukɛikɔ́ úka úu ukɛisaa fe.
Li nyam tɛ upeikɛɛ ukɛ́ ucélaa kɛtulɛ tu. Li nyam tɛ ukɛikɔ́ ukɛ́ ukɛisaa kɛtulɛ tu. Nɛ́ɛ nɔ́unɛ́yɔsaa, nɛ̃́ kápi piséi tíyɛ rɛ Pɛlisepulɛ, wóo pɛɛ nɔ̃́ pinɛ́yɔkɔ́?
Yeesu uu kɔ pimáa pi kpá rɛ: Áni kapɛ pisoi n wuru. Lɛ̃ nnɛ́í lɛɛ m pékaalɛ̃ nɛ lɛ̃ nnɛ́í kɛ úka úu n nyu yɛ́ kam ai mɛtɛ́í kɛ́mɛɛ léeri ḿpá úye uu li yɛnu uu kɔ li ceru.
Mmɛ̃ kam nní kuŋmaha-i nɔ́ n símisi, ani ha mɛtɛ́í kɛ́mɛɛ n tiyóó. Ani ha kɔ mmɛ̃ kam nní kutu-i nɔ́ rinwɛ́í-wɛ́í, kɛcácá-i nyɛrɛ ani yóó ḿpá úye ukɛ́ kṍ.
Áni kapɛ pɛpɛɛ yɛ usoi ń kpu ápi yɛ pɛɛ fe pikɛ́ ukumííri kpu n wuru. Amá Uléécaa kani yɛ́ mɛníŋɛ n wuru rɛ u yɛ felɛ uu usoi kopu uu kɔ u nɛ ukumííri kpísi uu nna tɛnɛcirɛ́ kɛ́mɛɛ waipɔ nnya.
Ńté pi yɛ sinúipi yukɛ-yukɛ sitɛ́ yáa aí nɛ kɛ́tanká kumúŋɛ́ sá, nɛ́ɛ yo? Ḿpá nɛ lɛ̃, kɛ́ka ákɛ yɛ mɛ́woo kpu kái Nɔ́unɛ́sáa Uléécaa mɛla.
Ticuruu Uléécaa yɛ nɔ́rinɛ́yu kɛcáá nnyúpi kɛɛnlɛ un n-nnɛ́í nyu.
Lɛ̃ nnya, iwamɛ íi kapɛ yɛ nɔ́ wa. Nɔ Uléécaa inipɛɛ-i ríyu málɛ lin sinúipi yukɛ-yukɛ kulúi fe.
Yeesu uu kɔ kpá rɛ: Úye un pisoi kɛcɔpɛ n ŋmurɛi rɛ u unɛ́kɔ́ lɛ, nɛ̃́ nɛ́ kɔ Unɛ́sáa yɛɛ kɛyómɛcaa-pɔ ń we kɛyu-i ŋmurɛi rɛ nɛ́ɛ u te.
Amá úye un kɔ pisoi kɛcɔpɛ n kɛsi rɛ úu unɛ́kɔ́, nɛ̃́ nɛ́ kɔ Unɛ́sáa yɛɛ kɛyómɛcaa-pɔ ń we kɛyu-i kɛ́si rɛ ám u nyu.
Yeesu uu kɔ kpá rɛ: Áni kapɛ m músu rɛ ńniŋɛ kaḿ nɛ kɛtẽ kɛcáá ka. Ái nkpáni ńniŋɛ, amá atɔpi kaḿ nɛ ka.
Nɛ kalɛ kɛ́ uŋmánɛ nɛ usáa cɛ́ŋsɛ, am kɔ ukpére nɛ úni nɛ ufɔsi nɛ unyáani cɛ́ŋsɛ.
Usoi kɛyɔ cirɛ pikɔ́ ŋmaa pɛɛ iláarɔ u wainɛ.
Usoi nkó yɛɛ usáa nɛ́ɛ úni ń la ai tɔ́su lɛ̃ kuu nɛ́ ń la úu nɛ sá rɛ ukɛ́ unɛ́pirɛtiki. Nkó yɛɛ kɔ uuŋmánɛ nɛ́ɛ uukpére ń la ai tɔ́su lɛ̃ kuu nɛ́ ń la úu nɛ sá rɛ ukɛ́ unɛ́pirɛtiki.
Nkó yɛɛ úu n ŋmurɛi rɛ ukɛ́ mɛnɛ́cɔ ukunapɛ́ɛ́kɔɔ́ riya ukɛ́ pɛɛ nɛ́ ritiki, úu nɛ sá rɛ ukɛ́ unɛ́pirɛtiki.
Nkó yɛɛ ń la ukɛ́ unfaa m múílɛ̃, yɛ́ kam uú nɛ n fómni. Amá nkó yɛɛ nɛ̃́ nnya unfaa n fóm, yɛ́ kam uu n yɛnu.
Yeesu uu kɔ pimáa pi kpá rɛ: Nkó yɛɛ nɔ́ n yɔsí, yɛ kɔ nɛ̃́ yɔsilɛ. Nkó yɛɛ nɛ́ n yɔsí, yɛ kɔ uyɛɛ nɛ́ n tummɛ yɔsilɛ.
Úye un antepu unyinɛ n yɔsí rɛ antepu lo nnya kuu u yɔsí, Uléécaa yɛ́ ihɛ́ɛ́ kuu yɛ́ antepu ḿ pa icɔ u hɛ́ɛ́lɛ. Nkó yɛɛ kɔ uyɛɛ asei nɛ Uléécaa pikɛi n wai n yɔsí rɛ asei ute lo nnya kuu u yɔsí, Uléécaa yɛ́ ihɛ́ɛ́ kuu yɛ́ asei ute ḿ pa u hɛ́ɛ́lɛ.
Asei kam nɔ́ símisi rɛ nkó yɛɛ pisoi mpí kɛ úka úu nní n waisɛlɛ̃ kɛcɔpɛ unyinɛ míni rińwuhúsɛ rɛ pi pinɛ́pirɛtiki lɛ nnya, Uléécaa yɛ́ liihɛ́ɛ́ u pa.
Kɛ Yeesu uu upipirɛtiki kɛfi nɛ pitɛ́ pɛ̃ uicélaa pípa ḿ masí, uu kei yisi uú ha kɛtẽ kɛ̃ ayu kɛ́mɛɛ n céési un kɔ Nléécaasimɛ́ yóólɛ̃.
Yohani Úniwolɛ yɛ pɛɛ likumúŋɛ́ kpɛ-i kukpaniilee-i wepɔlɛ. Uu Kirisi pikɛi kuu n wai nkɔ́ kóm, uu pɛɛ upipirɛtiki yukusɛ uu ukɛmɛɛ tum
tɛ pikɛ́ ha u pisɛ rɛ uyɛɛ usoi uyɛ̃ kapi mɛkɛɛ-mɛ n tee rɛ u sɔ́nti nɛ́ɛ unyinɛ ucɔ yɛ kɛpirɛ wemɛlɛ?
Kei kɛ Yeesu uu pɛɛ pi pɛsɛ rɛ: Ani ha lɛ̃ kani n kómɛi nɔn kɔ nyáni Yohani símisi,
lɛlɛɛ rɛ pinyíyɛ yɛ nyánilɛ, síkankáláká sin sɔ́nɛ, piyɔ̃́ pin wolɛ pin funi, pitusuí pin kómɛi, pikpɔkpɔ pin yisikɛɛ, píwɛkɔɔ́ pin kɔ Nsímɛ́ Kɛcirɛ kɛ pisoi api pi n yóólɛ̃ kómɛi.
Úye unsá nɛ̃́ nnya n loó, liute yɛ únarɛkomɛ lɛ.
Kɛ Yeesu uu lɛ̃ pisímɛ́ pi ḿ masí api tɔ́mpɔ, uu pɛɛ Yohani kɛcáá nsímɛ́ pisoi pɛɛ n cápinɛlɛ̃ n símisi, uu rɛ: Yo kani kucɛsi kóima-i piyɛ́nɛ ha? Kɛkpápi kɛ kuyɔ aku n fíkiisɛɛ?
Usoi yɛɛ mɛlapɛ kɛcirɛ n lapaalɛ̃ yɛɛ kei we, nɛ́ɛ yo? Amá piyɔ́ɔpi akpáŋá-i kɛ pɛpɛɛ mɛlapɛ kɛcirɛ m má apí we.
Yarɛ yo kɛcirɛ ŋmaa kani mpíí piyɛ́nɛ ha? Antepu unyinɛ nɛ́ɛ yo? Amá asei kɛcáá uyɛ̃ kani nní ń yɛ̃́ nɛ antepu felɛ.
Ukɛcáá kai wɔ́laalɛ̃ tɛ: Unɛ́tumɛ yɛ nkó kam n tummɛ ukɛ́ nɛ kɛkpéẽ pɔ́ wa ukɛ́ mpɔ́cée nyɔ́ɔnsɛ.
Asei kam nní nɔ́ símisi rɛ kaí nɛ n wemɛ, ápi unyinɛ maraalɛ̃ yɛɛ Yohani Úniwolɛ n fe. Ḿpá nɛ lɛ̃, pɛpɛɛ Uléécaa iyɔɔpi kɛ́mɛɛ ń we kɛcɔpɛ, uyɛɛ n fíílɛ̃ yɛ u felɛ.
Kaí nɛ kumúŋɛ́ kpɛ-i kɛ Yohani uu Uléécaa Nsímɛ́ n yóólɛ̃ n kpíimɛ aí nɛ kumúŋɛ́ nkú-i tuiri, pisoi yɛ Uléécaa iyɔɔpi nnya tɔpulɛ pin náási pikɛ́ i yɛ̃, pináŋɛ-naŋɛ pɛɛ yɛ i yɛ̃.
Antepuyɛ nnɛ́í nɛ isé yɛ Uléécaa iyɔɔpi nsímɛ́ símaarilɛ aí weri aí nɛ Yohani ikamɛtuŋɛ tulu.
In tɛ nɔ mɛsei la nɔkɛ́ nnɛ́símɛ́ kṍ, Yohani yɛɛ Elii uyɛ̃ kapí pɛɛ n tee rɛ u wemɛ.
Úye un ukómɛ uu kóm!
Uu kɔ pimáa pi kpá rɛ: Yo kam yɛ́ fe kɛ́ nɛ nfáani pisoi múŋɛisɛnɛ? Pi nkpáni yarɛ siwã́ sɛɛ kɛ́yaála-i n tṹ si nɛ sisicɔ sin nɛ ipupɛi séleinɛ, asi yɛ rɛ:
Tɔ asũ nɔ́ símisilɛ rɛ ani yesi, ani yúlu, ari sikpɔyomɛ yom, áni tẽ́.
Mɛsei kɛ Yohani uú ka, úu yɛ ilukɛ li, úu yɛ píta n ntí, ani rɛ aníri kuu héesi.
Usoi Kɛpipi pɔ́ɔ weri kɛn le kɛn níru, ani kɔ rɛ: Pilukɛ nɛ píta nirɛ́ ŋmanɛ nkɔ́ mɛɛ uyɛ̃ we. U kɔ pilampooyɔɔ́ nɛ pikópɛkɔɔ́ usanɛ lɛ. Amá li pɛɛ umɛwai kɛ́mɛɛ nyísɛlɛnlɛ rɛ Uléécaa mɛwɛ́ɛ́sɛsɔhɔ yɛ mɛ.
Lɛ̃ mɛmáá, Yeesu uu pɛɛ ayu nyɛ-i kuu mɛwaisaŋa mɛyã n wapisi pikɔ́ picɛ́ kápáá kápi nɛ mɛfinɛ n consɛ nnya. U nɛ pi cɛ́si rɛ:
Nɔ̃́ Korasin pikɔ́, íwɛ kani topori. Nɔ̃́ Petisayita pikɔ́, íwɛ kani topori! Likumúŋɛ́ rɛ mɛwaisaŋa kapi nɔ́kɛnɛ́mɛɛ n wapisi mɛn pɛɛ Tiiri nɛ Sitɔɔ kɛ́mɛɛ n wa, ai nní ń we pin piakópɛ kɛpirɛ ritɔ api áfɔrɔnti tani api pimɛcirɛ nfúrɔ̃ kɔikɛɛ likɛ́ nyísɛ rɛ pi consɛ.
Lɛ̃ nnya kam nɔ́ símisi rɛ Tiiri nɛ Sitɔɔ pikɔ́ iwɛ yɛ́ ha kɛtúhaanɛyaa kɛ̃ nɛ nɔ́inɛ́kɔ́ kutɔsi wa.
Ńté nɔ̃́ Kapɛrinawum pikɔ́, nɔ músu rɛ kɛléécaa-mɛ̃ kaní taálɛ̃? Ái nkpáni lɛ̃. Amá kukúlãyu-i kɛ Uléécaa uu kɛtẽ-mɛ̃ nɔ́ láupɔlɛ. Ái líka nnya, pin pɛɛ mɛwaisaŋa mmɛ́ kapi nní nɔ́kɛnɛ́mɛɛ n wapisi mɛcɔ Sotɔm kɛ́mɛɛ n wapisi, li yɛ́ pɛɛ nní ń we kuyu kpɛ̃ kun nɛ we.
Lɛ̃ nnya kam nɔ́ símisi rɛ kɛyáa kɛ̃ kɛ Uléécaa uú nɛ pisoi n túhaanɛnɛ, Sotɔm pikɔ́ iwɛ íi nɔ́inɛ́kɔ́ nɛ kutɔsi wa.
Yeesu uu pɛɛ likumúŋɛ́ kpɛ-i maa rɛ: Sáa, kɛtẽ nɛ kɛyómɛ Upiima, nɛ pɔ́ pakarɛ rɛ pɔ tíyɛsɛ siwã́ síńsápi asi nsímɛ́ mmɛ̃ kaa pisɔhɔɔ nɛ pinyuwɛ ḿ pesí asei kom.
Pɔ́ɔ la rɛ likɛ́ lɛ̃ wa kai kɔ mɛsei lɛ̃ wa, Sáa.
Yeesu uu kɔ limɛmáá pi maa rɛ: Unɛ́sáa yɛ ḿpá yo nnɛ́í nɛ́ palɛ. Úka ucɔ úu nɛ̃́, Ukɛpipi nyu Unɛ́sáa mɛmáá. Úka ucɔ úu kɔ Unɛ́sáa nyu insá nɛ̃́ Ukɛpipi nɛ pɛ̃ kam n tíyɛsɛ api u ceru.
Nɔ́ mpí nnɛ́í nɔ́ɔ nní ncɔni mulɛ-mulɛ nɛ n nákaankɛɛ lin nɔ́ pelaalɛ̃, ani kɛnɛ́mɛɛ́ kam kɛ́ nɔ́ topilɛ ani wéntɛ.
Ám la kɛ́ nɔ́ n nyikilɛ̃ lin nɔ́ pelaalɛ̃. Ani ncɔni kaḿ nɛ nɔ́ ń la ŋmurɛi ani cɔni, ani tíyɛ kɛ́ nɔ́ n céési. Nɔ́ pɛɛ yɛ̃́ kani yɛ́ ń wéntɛ. Nɛ kɛfa láárúlɛ. Mɛnɛ́kɔ́ ámɛ kɔ pɔ́ɔ́lú.
Ncɔni mmɛ̃ kam nní nɛ nɔ́ ń la rɛ ani cɔ̃ yɛ fákúlɛ, ńn nkpáni mulú.
Lɛ̃ mɛmáá, Yeesu uu pɛɛ kɛwéntɛyaa kɛtúŋɛ́ imúí inyinɛ kɛcarɛ kɛ́mɛɛ n tikilɛ̃ un tɔ́su. Nkṹ nn upipirɛtiki wai, api pɛɛ iwéhe kpééni api mɛpipi takai.
Kɛ Pifarisi api lɛ̃ n yɛ̃́, api Yeesu maa rɛ: A ripaí kɛ pipɔ́pirɛtiki api n wai lɛ̃ kɛ isé ii ḿ maa rɛ pisoi ápi kapɛ yɛ kɛwéntɛyaa kɛtúŋɛ́ wa.
Kei kɛ Yeesu uu pɛɛ pi pɛsɛ rɛ: Lɛ̃ nnya, áni lɛ̃ kɛ Tafiti uu kumúŋɛ́ kpɛ-i kɛ nkṹ nn u nɛ upikɔ́ n wa kɛɛnlɛ̃, nɛ́ɛ yo?
Uléécaa kɛyɔ-i kuu lompɔ uu akpɔ́nɔ́ kapi Uléécaa n yekei kpísi u nɛ upikɔ́ api le, ái kɔ pɛɛ rɛ piunyinɛ yɛ ncée má ukɛ́ a li. Pɛpɛɛ yɛ Uléécaa inyɔ́ɔnsɛ n wa ŋmanɛ pɛɛ ncée má pikɛ́ a li.
Nɛ́ɛ áni isé atɛlɛ́ kɛ́mɛɛ kɛ́ɛ̃ tɛ pɛpɛɛ yɛ Uléécaa inyɔ́ɔnsɛ n wa yɛ Uléécaa kɛyɔ-i pikɛi wailɛ aí nɛ kɛwéntɛyaa pɛ́nɛ? Lɛ̃ nnya akópɛ kapi lɛ̃ waa?
Amá kɛ́ nɔ́ símisi rɛ uyɛɛ nté nní ń we yɛ Uléécaa kɛyɔ felɛ.
Nɔn pɛɛ Uléécaa ritɛlɛ́ kɛ́mɛɛ iwɔ́i nnyí asei mɛyíkíyiki n kõ tɛ Uléécaa yɛ maa rɛ: Nɛ̃́, Uléécaa yɛ nɔ́ písɛi rɛ ani íwɛ n ténaanɛ, ám nɔ́ písɛi rɛ ani yɛ isɛɛ nɛ nɛ́ nyɔ́ɔnsɛ, áni yɛ́ɛ́ pɛɛ nkó yɛɛ úu líka n caai akópɛ pa.
Lɛ̃ nnya kɛ nɛ̃́, Usoi Kɛpipi am kɛwéntɛyaa ute.
Yeesu uu kei yisi uu tɔ́mpɔ uú ha pikuyomɛyáhaalee loni.
Utisi unyinɛ yɛ pɛɛ kei welɛ un kunípɛ kópɛ má. Pɛpɛɛ kei ń we api pɛɛ kɛwááná n wɛ́ɛ́si pikɛ́ nɛ Yeesu tĩ. Api Yeesu pisɛ rɛ: Ncée yɛ we rɛ pikɛ́ kɛwéntɛyaa kɛtúŋɛ́ usoi pɔisɛɛ?
Uu pi pɛsɛ rɛ: Nɔ́ úye un nkpéni isáŋ isɛ m má ii kɛwéntɛyaa kɛtúŋɛ́ kuhórɛ címɛ́-cimɛ́ kunyinɛ-i lóipɔ, úu yɛ́ ha kei i lesɛɛ?
Kɛsoipipi yɛ kɔ pɛɛ isáŋ felɛ ái nkáripi. Lɛ̃ nnya, irɔ́sé yɛ ncée hɛlɛ rɛ pikɛ́ yɛ kɛwéntɛyaa kɛtúŋɛ́ usoi lisɔnɛ wa.
Yeesu uu pɛɛ utisi uyɛ̃ maa rɛ: A kupɔ́nípɛ rituŋámɛ. Uu ku tuŋápɔ aku pélu aku kucɔ mɛcɔ sɔnɛsi.
Kai lɛ̃ n wa, Pifarisi api pɛɛ léepɔ apí ha símaanɛ pikɛ́ yɛ̃́ tɛ íye kapi yɛ́ wa pikɛ́ nɛ Yeesu kpu.
Kɛ Yeesu uu n kṍ tɛ pi la pikɛ́ u kpu, uu kei yisi uú nyɔsɔ́. Pisoi kulúi api yisi api u tiki, uu pitóikɔ́ nnɛ́í pɔisɛntɛ.
Amá uu pɛɛ pi símisi ńsɔnɛ uu kúrúrúsɛ rɛ ápi kapɛ tíyɛ unyinɛ ukɛ́ kṍ tɛ lɛ̃ kuu wa.
Lɛ̃ kɛ antepu Esayi uu uritɛlɛ́ kɛ́mɛɛ ḿ ma likɛ́ nɛ n wa nnya. U pɛɛ rɛ:
Unɛ́kɛikɔ́ lala yɛ nkó. Uyɛ̃ kam wɛ́ɛ. Ám kusa u la. Nɛ́ Nnɛ́fáasɔnɛ ukɛmɛɛ wa ukɛ́ nɛ sitẽ nnɛ́í isoipuri asei kaḿ nɛ i n wemɛ riyóó.
U nɛ úka ápi líka kɛcáá kɛ́ŋɛnɛ, úu yɛ́ kɔ sɛnkɛɛ. Ápi yɛ́ unnɛ̃́ icée-i n kómɛi.
Úu yɛ́ kɛkpápi kɛɛ pikɔ́nɔ́ɔ́ m máálɛ̃ sei. Úu yɛ́ kɔ kɛ́firáa kɛɛ pinyúḿ-nyúḿ ḿ masí kpu. Lɛ̃ kuu yɛ́ n wai aí weri aí nɛ tulu kumúŋɛ́ kpɛ-i kɛ asei aa yɛ́ ḿpá yo n feriyɛ.
Sitẽ nnɛ́í isoipuri ii pɛɛ́ nɛ u n tálɛ̃.
Kei kɛ pinyinɛ api pɛɛ́ nɛ unírihélaa unyinɛ kɛ aníri aa n nyíinsɛ úu kɔ símisi Yeesu lɛɛpɔ rɛ ukɛ́ u pɔisɛ. Yeesu uu u pɔisɛ uu pɛɛ fe uu yɛ símisi uu yɛ kɔ yɛnu.
Ai pisoi pɛɛ n cápinɛlɛ̃ nnɔ́ɔ yipu, pinnɛ́í api yɛ pɛɛ rɛ: Nɛ́ntɛ utisi nkó yɛ Tafiti Kɛpipi lɛ?
Kɛ Pifarisi api lɛ̃ n kṍ, api rɛ: Aníri uyɔɔpi Pɛlisepulɛ yɛɛ utisi nkó ńnaŋɛ hɛ kuú nɛ aníri lakasɛntɛ.
Amá Yeesu yɛ pɛɛ pikɛmúŋɛ́ nyulɛ. Uu pɛɛ pi maa rɛ: Kuyɔ́ɔpiyu kunyinɛ pisoi pin pimɛcɔpɛcirɛ n tɔpu, ku yɛ kpulɛ. Limɛcɔ, kuyu kunyinɛ nɛ́ɛ kɛ́yɔ kɛnyinɛ pikɔ́ pin pimɛcɔpɛcirɛ n tɔpu, pi yɛ kpulɛ.
Setani un nkpéni aníri n lakasɛntɛ, umɛcirɛ kuu lɛ̃ nɛ tɔpu, íye kɛ ukuyɔɔpiyu aku yɛ́ pɛɛ fe akú nɛ n we?
In tɛ Pɛlisepulɛ yɛɛ ńnaŋɛ nɛ́ hɛ kaḿ nɛ aníri lakasɛntɛ, wóo pɛɛ nɔ́pinɛ́kɔ́ pɔ̃́ ńnaŋɛ hɛ kapí nɛ a lakasɛntɛ? Ani n nyu rɛ nɔ́pinɛ́kɔ́ cirɛ pɛɛ nɔ́ nyísɛnɛ rɛ áni alari má.
Asei kɛcáá, Uléécaa Nfaasɔnɛ nnaŋɛ kaḿ nɛ aníri lakasɛntɛ. Lɛlɛɛ nyísɛlɛ̃ tɛ Uléécaa iyɔɔpi yɛ nɔ́kɛnɛ́mɛɛ pituimɛ masilɛ.
Úka úu yɛ́ fe ukɛ́ unáŋɛ-naŋɛ kɛyɔ-i lompɔ uu ulikɔ́ yáái, kumúŋɛ́ kpɛ-i kúu kahanɛ u n tĩ́ ukɛ́ paasi. Amá un n fe un u n tĩ uu paasi, u yɛ́ pɛɛ fe uu kɛ́yɔ likɔ́ nnɛ́í yáái.
Nkó yɛɛ úu kɛnɛ́cáá n kpálɛ̃ yɛ iláarɔ nɛ́ wailɛ. Nkó yɛɛ úu kɔ picápinɛ nɛ́ n lɛ́ni yɛ harɛsilɛ.
Lɛ̃ nnya kam nɔ́ símisi rɛ Uléécaa yɛ́ akópɛ nɛ alɛ̃́ nnɛ́í mpuri kɛsoipipi sárɛi, amá úye un Uléécaa Nfaasɔnɛ n lámaankɛɛ, Uléécaa úu yɛ́ liute sárɛi.
Uléécaa yɛ́ nkó yɛɛ nɛ̃́ Usoi Kɛpipi kɛcáá nkópɛ n símisi, akópɛ u sárɛi, amá Uléécaa úu yɛ́ nkó yɛɛ Nfáasɔnɛ kɛcáá nkópɛ n símisi, akópɛ u sárɛi nɛ kɛweesi-pɔ.
Yeesu uu kɔ pimáa pi kpá rɛ: Kuléé kun isarɛ n láárú, kuapipi yɛ̀ɛ̀ n nyamlɛ. Kunsá isarɛ n láárú, kuapipi yɛ̀ɛ̀ n caailɛnlɛ. Ḿpá kuléé kúye apipi kapi yɛ nɛ ku ceri.
Nɔ́ akpurii nnyɛ́! Íye kɛ nɔ́ pisoi kpááree mpí ani yɛ́ fe ani nsímɛ́ sɔnɛ malɛ? Li we rɛ nsímɛ́ mɛɛ usoi kɛfa-i ń we mɛɛ yɛ nnɔ́ɔ-i léemɛ.
Usoi sɔnɛ yɛɛ yɛ nsímɛ́ sɔnɛ mɛɛ ukɛfa sɔnɛ-i ń we símisi, usoi kópɛ pɔ́ɔ nsímɛ́ kópɛ mɛɛ ukɛfa kópɛ-i ń we símisi.
Kɛ́ nɔ́ símisi rɛ kɛyáa kɛ̃ kɛ Uléécaa uú nɛ pisoi n túhaanɛnɛ, isímɛ́ kópɛ kɛ pisoi api n símaankɛɛ cirɛ nnya kapí nɛ pi túhaanɛnɛ.
Li we rɛ mpɔ́nɔ́ɔsimɛ́ mɛɛ tíyɛsɛnɛ pɔkɛ́ alari nɛ́ɛ akópɛ yɛ̃.
Lɛ̃ mɛmáá, isé picélaa kɛcɔpɛ pinyinɛ nɛ Pifarisi pinyinɛ api Yeesu maa rɛ: Tɔ pɛɛ́ la rɛ a mɛwaisaŋa mɛnyinɛ wa tɔkɛ́ yɛ̃́.
Yeesu uu pi pɛsɛ rɛ: Nfáani kɛtẽ nkɛ́ pisoi yɛ caailɛnlɛ hái. Ápi la pikɛ́ Uléécaa ŋmanɛ ritiki, amá mɛwaisaŋa kapi wɛ́ɛ́si pikɛ́ yɛ̃́. Mɛwaisaŋa mɛ̃ kɛ antepu Yonaasi uu n yɛ̃́ mɛnyinɛcɔ kapi yɛ́ kɔ yɛ̃.
Asei kɛcáá, lɛ̃ kɛ Yonaasi uu mɛkpíntomɛ́ maamaa kɛfa-i sitúŋɛ́ sitaani nɛ sisinɛ sitaani n wa mɛcɔ kɛ Usoi Kɛpipi pɔ́ɔ kɔ sɔ́nti kɛkɛ́ kɛtẽ kɛ́mɛɛ wa sitúŋɛ́ sitaani nɛ sisinɛ sitaani.
Kɛyáa kɛ̃ kɛ Uléécaa uú nɛ pisoi n túhaanɛnɛ, Niniifi pikɔ́ yɛ́ ha yisi api nfáani kɛtẽ nkɛ́ pisoi akópɛ pa. Li we rɛ kumúŋɛ́ kpɛ-i kɛ Yonaasi uú pɛɛ Nléécaasimɛ́ rin-yóó api kóm, pi pɛɛ mɛfinɛ consɛlɛ. Uyɛɛ nté nní ń we yɛ kɔ pɛɛ Yonaasi felɛ.
Kɛyáa kɛ̃ kɛ Uléécaa uú nɛ pisoi n túhaanɛnɛ, unɔ́siyɔɔpi yɛɛ Saapa kɛtẽ kɛcáá n tṹ yɛ́ ha yisi uu nfáani kɛtẽ nkɛ́ pisoi akópɛ pa. Li we rɛ uyɛɛ pɛɛ hái kɛtẽ kɛtɔ-pɔ leemɛlɛ uú weri rɛ ukɛ́ Salomɔɔ mɛwɛ́ɛ́sɛsɔhɔ kõ. Uyɛɛ nté nní ń we yɛ kɔ pɛɛ Salomɔɔ felɛ.
Yeesu uu kɔ kpá rɛ: Kuníri kun usoi kɛ́mɛɛ n yisi, ku yɛ halɛ akú ha kɛlõ kóima kɛnyinɛ-i n keraai kun kɛwéntɛ wɛ́ɛ́si. Káku nní kɛ n yɛ̃́ nnya,
aku pɛɛ rɛ: Nɛ́ kɛnɛ́yɔ kɛ̃ kam n yisimɛ kɛ́mɛɛ pɛlɛ. Kun m pɛɛpɔ, aku kɛ́yɔ ŋmanɛ lɛɛpɔ kapi m péeinkɛɛ api nyɔ́ɔnsɛntɛ cáká-cáká.
Kei kaku yɛ pɛɛ́ ha kuacɔ asɛɛi nyɛɛ kuricuruu rikpákárá ń fe kpíipɔ aá nɛ kɛ́yɔ kɛ-i tonɛ. Lɛlɛɛ yɛ tíyɛsɛ kɛ liute uyɛ̃ mɛwee falɛ amɛ yɛ n caailɛ̃ amɛ mɛkpurɛ mɛ-i kuú pɛɛ mɛkɛɛ ń we tɔ́su. Lɛ̃ kɛ nfáani pisoi kópɛ mpí api sɔ́nti pikɛ́ nɛ kɛ́tɔ tɛnɛ.
Yeesu un kei lɛ̃ we un nɛ pisoi símisi, uuni nɛ upiwã pin tuipɔ, api kɛtahai-pɔ nyɛrɛ, pin la pikɛ́ rinɔ́ɔ u maa.
[Unyinɛ uu Yeesu maa rɛ: A ripaí, upɔ́ni nɛ pipɔ́wã́ yɛ kɛtahai-pɔ nyɛnulɛ pin la pikɛ́ rinɔ́ɔ pɔ́ maa.]
Yeesu uu liute uyɛ̃ pɛsɛ rɛ: Wóo unɛ́ni, píye pɛɛ pinɛ́wã́?
Uu pɛɛ upipirɛtiki-mɛ̃ kunípɛ tuŋápɔ uu rɛ: Unɛ́ni nɛ pinɛ́wã́ yɛ mpí nté!
Asei kɛcáá, úye un Unɛ́sáa yɛɛ kɛyómɛcaa-pɔ ń we mɛla n wai, uyɛɛ unɛ́wã́ nɛ́ɛ unɛ́yɛ́i nɛ́ɛ unɛ́ni.
Yeesu uu kɛyáa kɛ̃ kɛ́yɔ-i léeri uu sĩ́ uú ha kupiyɛ ritimɛ tonɛ.
Pisoi kulúi api ukɛkúrí cápinɛpɔ uu pɛɛ lɛ̃ nnya kúninɔi loni uú tonɛ. Pisoi pɛ̃ pɔ́ɔ kupiyɛ ritimɛ tonɛ.
Uu sinyárũ kpísi uú nɛ isímɛ́ isímɛ́ pi símaankɛɛ. Uu rɛ: Utisi unyinɛ yɛɛ we, uu kɛyáa ukɛcarɛ-i ipuri pifómɛ leepɔ.
Kuu lɛ̃ n fóm, ipuri inyinɛ ii ricéetimɛ lólɛsi, sinúipi así hapɔ asi i kpóuli.
Icɔ ii kɛparɛtẽ kɛcáá kɛ ntaai ńn m piyɛ lólɛsi. Kɛ kɛtẽ ákɛ n címú nnya, ipuri iyɛ̃ ii mɛsɛ nɛ mɛsɛ lɛlu.
Amá kɛ ntuŋɛ nn n ta, mɛlɛi falɛ mɛ̃ amɛ iníŋí kuweecirɛ́ nnya torɛ.
Ipuri icɔ ii sinípɛleépi kɛpáápáá lólɛsi, sinípɛleépi asi pelu asi i hila.
Amá ipuri icɔ ií ha kɛtẽ sɔnɛ kɛcáá lólɛsi ii lɛlu ii pelu ii fólu. Mpuri nsɛ nn fólu ipipi pílɛ, ncɔ ipipi kuwóó nɛ kɛfi, ncɔ ipipi afɛɛtaani.
Kɛ Yeesu uu lɛ̃ pimáa pi m masí, uu kɔ pi kpá rɛ: Úye un ukómɛ uu kóm.
Kei kɛ upipirɛtiki api pɛɛ́ nɛ u rikɔ api u pisɛ rɛ: Yo nnya kaa sinyárũ kpísi pɔn nɛ pisoi símisi?
Yeesu uu pi pɛsɛ rɛ: Nɔ̃́ kɛ Uléécaa uu uiyɔɔpi nsímɛ́ mɛɛ m pékaalɛ̃ cereisɛ, úu pɛ̃ cereisɛ. Lɛ̃ nnya kaḿ nɛ lɛ̃ pi símisi.
Li we yarɛ kapi yɛ ḿ maa rɛ: Nkó yɛɛ linyinɛ m má kapi yɛ licɔ rikpá ai mɛyã́ wai. Amá nkó yɛɛ úu líka m má kapi yɛ likáripikɔɔ́ lɛ̃ kuu m má yɔsí.
Lɛ̃ nnya kam sinyárũ kpísi nɛn nɛ pi símisi. Li we rɛ pi yɛ n wiilɛnlɛ, amá ápi pɛɛ nyáni, api yɛ kutu n cɔlɛ̃, amá ápi pɛɛ kɔ kómɛi. Ápi kɔ asei ceri.
Lɛ̃ kɛ antepu Esayi uú pɛɛ mɛkɛɛ-mɛ ḿ ma yɛɛ lɛ̃ wai rɛ: Nɔ́ kam ani yɛ n kómɛi, áni yɛ́ɛ́ pɛɛ liasei ceri. Nɔ́ kam ani yɛ n nyánɛi, áni yɛ́ɛ́ pɛɛ yɛ̃́.
Li we rɛ mpuri mmú pisoi akiŋ yɛ takasilɛ. Pi pimɛcirɛ atu tápisilɛ. Api inípɛɛ wúkɛsi, api yúlu rɛ piatu áa kapɛ yɛ kõ, piinipɛɛ íi kapɛ yɛ yɛ̃ pimɛsɔhɔ ámɛ kapɛ yɛ kɔ líka ceri. Lɛ̃ kɛ́mɛɛ, ápi yɛ́ pɛɛ fe pikɛ́ pimɛfinɛ consɛ. Nɛ̃́ Uléécaa, kɛ́ nɛ pi m pɔisɛ.
Amá in nɔ́ɔ, nɔ pínarɛkomɛ lɛ rɛ nɔ́inɛ́nípɛɛ yɛ nyáni, nɔ́anɛ́tu an kómɛi.
Asei kam nní nɔ́ símisi rɛ antepuyɛ nɛ asei pite Uléécaa inipɛɛ-i yɛ kulúi welɛ pɛɛ pɛɛ́ ń la pikɛ́ lɛ̃ kani nní ń nyáni yɛ̃, amá ápi li yɛ̃. Pi pɛɛ kɔ lalɛ pikɛ́ lɛ̃ kani nní nɛ nɔ́anɛ́tu n kómɛi kõ, amá ápi li kõ.
Kei kɛ Yeesu uu pɛɛ pi maa rɛ: Ani nkpéni ulukaa kɛnyárũ kɛ̃ asei kõ:
Pisoi pɛɛ yɛ Uléécaa iyɔɔpi nsímɛ́ kutu rińcɔ ápi yɛ́ nkɛmɛɛ́ kṍ yɛ we yarɛ ricéetimɛ tɛ-i kɛ ipuri ii n lólɛsi. Kuníri yɛ̀ɛ̀ kalɛ aku nsímɛ́ mmɛ̃ pikɛmɛɛ́ lesɛ.
Picɔ yɛ kɔ we yarɛ kɛparɛtẽ kɛ-i kɛ ipuri ii n lólɛsi. Lipite yɛ̀ɛ̀ nsímɛ́ kutu ricɔlɛ api mɛsɛ nɛ mɛsɛ piakiŋ kɛ́mɛɛ n yɔ́su nɛ mpɔ́ɔnarɛ.
Amá ápi yɛ tíyɛ nkɛ́ pikɛmɛɛ iníŋí wa, ńn yɛ pikɛmɛɛ tónɛ likɛ́ náŋai. Ncɔ́ŋ nn nsímɛ́ mmɛ̃ nnya pi n lɛɛmɛ nɛ́ɛ mɛ́wee kópɛ mɛnyinɛ mɛn pi m pɛkɛsi, api kei nɛ kɛwááná yɛ́nu apí nɛ Uléécaa kɛpirɛ tɔ.
Picɔ yɛ kɔ we yarɛ ipuri yɛɛ sinípɛleépi kɛpáápáá ń loó. Lipite yɛ̀ɛ̀ nsímɛ́ kutu ricɔlɛ, amá kɛtẽ kɛcáá pikɛi kɛ pisoi apí nɛ ń kparálɛ̃ nɛ mɛmá nnáápí mɛɛ yɛ n kíraasɛ yɛ̀ɛ̀ nsímɛ́ mmɛ̃ tihilalɛ ńn yɛ pɛɛ líka pi yoriyɛ.
Picɔ yɛ kɔ welɛ yarɛ ipuri yɛɛ kɛfɛ́nɛtẽ kɛcáá ń loó. Lipite yɛ̀ɛ̀ nsímɛ́ mmɛ̃ kutu ricɔlɛ api nkɛmɛɛ́ kóm nn pi lɛ́ni api pɛɛ́ n we yarɛ aléé nyɛɛ yɛ apipi m mári, kunyinɛ pílɛ, kucɔ kuwóó nɛ kɛfi, kucɔ afɛɛtaani.
Yeesu uu kɔ kɛnyárũ kɛcɔ pi kpá rɛ: Uléécaa iyɔɔpi yɛ we yarɛ usoi nkó nsímɛ́ mmú: Utisi unyinɛ yɛɛ ukɛcarɛ-i mɛlukɛpipi lukɛsi.
Uláarɔ uu kɛsinɛ kɛnyinɛ hapɔ, pisoi pin lɔni uu ilukɛ kɛpáápáá mɛyúipuri kópɛ uu yaa, uu tɔ́mpɔ.
Kɛ ilukɛ ii n lɛ ii mɛpɛ́i leeri ii fólu, mɛyúipuri pɔ́ɔ kɔ leeri.
Pikɛikɔ́ apí weri api ucarɛte uyɛ̃ maa rɛ: Ái ilukɛpuri kaa kɛpɔ́carɛ-i lukɛsii, Upíima? Kai pɛɛ íye wa kɛ mɛyúipuri kópɛ amɛ́ nɛ n lɛ?
Uu pi pɛsɛ rɛ: Unɛ́láarɔ unyinɛ yɛɛ lɛ̃ wa. Pikɛikɔ́ api rɛ: Pɔ la tɔkɛ́ ha mɛ wɛhɛɛ?
Uu rɛ: Eehei. Nɛ wuru rɛ nɔ́ mɛyúipuri kópɛ pilésɛ n la aní nɛ ilukɛ pɛ́nɛ aní wɛhɛ.
Lɛ̃ nnya, ani likɛtɛ́ riyá likɛ́ kɛsẽ́ m pelu aí nɛ kúkpaa tulu. Lin kúkpaa n tu, nɛ́ pɛpɛɛ ń kpasi maa rɛ: Ani mɛyúipuri kópɛ mɛfoí lesɛ ani apehe mɛ pahaankɛɛ tɔkɛ́ mɛ risɛ́, ani pɛɛ kɔ ilukɛ cápinɛ ani rinɛ́símɛ-i súúni.
Yeesu uu kɔ kɛnyárũ pi kpá rɛ: Uléécaa iyɔɔpi yɛ kɔ we yarɛ mpuri yukɛ-yukɛ nnyinɛ kɛ usoi uu n kpísi uu ukɛcarɛ-i lukɛsi.
Ipuri kɛcɔpɛ mmɛ mɛɛ ń-yukɛ icɔ fe. Amá nn n lɛ, nkuléé kpɛɛ yɛ kɛcarɛ-i ayɛ́hɛléé kɛcɔpɛ kumáa. Ai pɛɛ wai kuléé maa kpɛ̃ ilesɛ kɛcáá kɛ sinúipi asi yɛ ayámɛ́ wa.
Yeesu uu kɔ kɛnyárũ pi wai rɛ: Uléécaa iyɔɔpi yɛ kɔ we yarɛ nkpɔ́nɔ́tɔ pitɛ kɛ unɔ́si uu ntɔ píima kɛ́mɛɛ n cɔ́hɔnɛpɔ uu pulu pikpɛ́ɛ api yisi.
Sinyárũ kɛ Yeesu uu yɛ pɛɛ kpísi uú nɛ pisoi pɛɛ n cápinɛlɛ̃ n céési. Sinyárũ ŋmanɛ kuu yɛ pɛɛ kpísi uú nɛ pi céési.
Lɛ̃ kɛ antepu uú pɛɛ n wɔ́i likɛ́ nɛ n wa nnya. U pɛɛ rɛ: Sinyárũ kam kpísinɛ kɛ́ nɛ n símisi. Nɛ́ sinyárũ kpísi aḿ nɛ lɛ̃ nnɛ́í lɛɛ ḿpá yo kɛkoraanɛ-mɛ m pékaalɛ̃ yóó.
Kei kɛ Yeesu uu pɛɛ yisi uu pisoi pɛɛ n cápinɛlɛ̃ yá uu kɛ́yɔ sĩ. Upipirɛtiki api u lɛɛpɔ api u pisɛ rɛ: A mɛyúipuri kópɛ mɛɛ kɛcarɛ-i n lɛ kɛnyárũ kɛ̃ asei rɔ́ símisi.
Uu pi pɛsɛ rɛ: Uyɛɛ ilukɛpuri n lukɛsi yɛɛ nní Usoi Kɛpipi.
Kɛcarɛ kɛɛ nní kɛtẽ, nlukɛpuri sɔnɛ mɛɛ nní Uléécaa iyɔɔpi pikɔ́, pɛpɛɛ Setani n tíkilɛ̃ pɛɛ nní mɛyúipuri kópɛ.
Uláarɔ uyɛɛ mɛyúipuri kópɛ n lukɛsi yɛɛ nní Setani. Kɛtẽ nkɛ́ mɛtɛnɛ yɛɛ nní kúkpaa. Pɛpɛɛ ń kpasinɛ pɛɛ nní piléécaatumɛ.
Yarɛ kapi yɛ nní mɛyúipuri kópɛ n wɛ́hɛ api nna sɛ́ mɛcɔ kai sɔ́nti likɛ́ kɛtẽ mɛtɛnɛ kɛtúŋɛ́ wa.
Nɛ̃́, Usoi Kɛpipi yɛ́ pinɛ́léécaatumɛ tũ api pɛ̃ nnɛ́í pɛɛ inɛ́yɔ́ɔpi kɛ́mɛɛ picɔ akópɛ n waisɛ nɛ pɛ̃ nnɛ́í pɛɛ mɛwai kópɛ n wai lesɛ.
Api nna píima kɛ́mɛɛ pi sápɔ. Kei kɛ pisoi api yɛ́ mɛyã́ ténesi pin inĩ́ takai.
Pɛɛ́ uyɛ-i kɛ pɛpɛɛ asei n tíkilɛ̃ pɔ́ɔ yɛ́ pɛɛ piusaa Uléécaa iyɔɔpi kɛ́mɛɛ n we pin tɛ́lu yarɛ ituŋɛ. Úye un ukómɛ uu kóm!
Yeesu uu kɔ upipirɛtiki kɛnyárũ kɛcɔ kpá rɛ: Uléécaa iyɔɔpi yɛ kɔ we yarɛ nsímɛ́ mmú: Mɛmá píima mɛnyinɛ mɛɛ kɛcarɛ kɛnyinɛ-i kúlaalɛ̃. Utisi unyinɛ uu kɛyáa mɛmá píima mɛ̃ yɛnu, uu pikúlaa mɛ pɛsɛ, uu kɔ mpɔ́ɔnarɛ nɛ ulikɔ́ nnɛ́í kpísi uu yái uú nɛ kɛcarɛ kɛ̃ lɔlu.
Yeesu uu kɔ kpá rɛ: Uléécaa iyɔɔpi yɛ kɔ we yarɛ ukpéénsɛ unyinɛ yɛɛ kɛyáa ikólɛ́ kɛcirɛ wɛ́ɛ́si.
Kuú ha nkólɛ́ mɛɛ mɛyíkíyiki ń nyaḿ n yɛ̃́, uu sĩ́ uú ha ulikɔ́ nnɛ́í yái uú nɛ n lɔlu.
Uu kɔ kpá rɛ: Uléécaa iyɔɔpi yɛ kɔ we yarɛ kunyɛŋ́ kunyinɛ kɛ usoi uu mínimaa-i n fṍ aku ikpíntomɛ́ nnyí ncɔpuri paála.
Kaku n yi, pikpíntomɛ́cɔ́pii api ku pasai api ritimɛ lesɛri api pɛɛ́ n tũ pin ikpíntomɛ́ tɛ́si, pin isɔnɛ anɛ́rɛ-i wai pin ikópɛ fóŋɛɛ.
Lɛ̃ kai sɔ́nti likɛ́ kɛtẽ mɛtɛnɛ kumúŋɛ́-i wa. Piléécaatumɛ yɛ ha sɔ́ntilɛ pikɛ́ pɛpɛɛ Uléécaa mɛla n wa nɛ pɛpɛɛ ápi Umɛla n wa kóólɛnɛ,
api pɛpɛɛ ápi Umɛla n wa nna píima kɛ́mɛɛ sápɔ. Kei kɛ pisoi api yɛ́ mɛyã́ ténesi pin inĩ́ takai.
Yeesu uu upipirɛtiki pisɛ rɛ: Nɔ pɛɛ lɛ̃ nnɛ́í kam nní n símisi asei konlɛ nníí? Api rɛ: Ɛɛɛ, tɔ konlɛ.
Kei kuu pɛɛ pi maa rɛ: Lɛ̃ nnya, isé ucélaa úye un Uléécaa iyɔɔpi nkɔ́ n ŋmurɛi, u we yarɛ úyɔsaa unyinɛ yɛɛ ulikɔ́ kɛ́mɛɛ lifálɛ nɛ likpurɛ ń lesɛ.
Kɛ Yeesu uu lɛ̃ nɛ sinyárũ sɛ̃ picélaa pi m masí, uu kei yisi uu tɔ́mpɔ,
uu kuyu kpɛ-i kuu iwã́ n li kɛ́mɛɛ sĩ́ uú ha kei Pisuifi kuyomɛyáhaalee-i n céési. Ai pɛpɛɛ kei ń we nnɛ́í nnɔ́ɔ yipu, api yɛ pɛɛ rɛ: Yei kɛcirɛ kɛ nkó uu mpíí mɛwɛ́ɛ́sɛsɔhɔ mmɛ́ tu? Íye kuu yɛ nɛ mɛwaisaŋa mmɛ́ wapisi?
Nɛ́ntɛ uyɛɛ usɛ́rɛ́ uyɛ̃ uŋmánɛ? Ái úni yɛɛ Maari? Ái upiwã pɛɛ nní Yakupu nɛ Yosɛfi nɛ Simɔɔ nɛ Yuutii?
Ái tɔ́ nɛ upiyɛi nnɛ́í tɔ́ɔ nté kɛsẽ́ wee? Yei kɛcirɛ kuu pɛɛ mpíí ńnaŋɛ mmú yɛ̃́?
Nní nnɛ́í ai pi tapisi ápi nɛ Yeesu kɛfa tɛnɛ. Yeesu uu pɛɛ pi maa rɛ: Ápi yɛ antepu kuyu-i nɛ ukɛyɔ-i u n waisɛlɛ̃.
Pinfatɛnɛ kucírɛ́ nnya, Yeesu úu kei mɛwaisaŋa mɛyã́ wapisi.
Uyɔ́ɔpi Erooti yɛɛ pɛɛ likumúŋɛ́ kpɛ-i Kalilee kɛtẽ kɛcáá paílɛ̃. Uu pɛɛ kóm pin Yeesu nsímɛ́ símisi.
Uu upikɛikɔ́ maa rɛ: Yohani Úniwolɛ yɛɛ n kpu nsímɛ́ kapi símisi. U pikpɔkpɔ kɛ́mɛɛ yisilɛ. Lɛ̃ nnya kuu nní ńnaŋɛ yɛ̃ un nɛ mɛwaisaŋa wapisi.
Asei kɛcáá, Erooti yɛ pɛɛ tíyɛsɛlɛ api Yohani Úniwolɛ tini api paasi api kukpaniilee tani. Umáa Filipu unɔsi kapi yɛ n sée rɛ Erootiyati nnya kuú pɛɛ́ lɛ̃ wa.
Yohani yɛ pɛɛ Erooti maa rɛ: Áa ncée má pɔkɛ́ upɔ́máa unɔsi kpísi.
Lɛ̃ nnya kɛ Erooti uú pɛɛ́ la ukɛ́ Yohani kpu, amá un pɛɛ pisoi pɛɛ n cápinɛlɛ̃ wuru. Pɛ̃ nɛ pɛɛ nyánilɛ rɛ Yohani yɛ antepu lɛ.
Api pɛɛ kɛyáa kɛnyinɛ Erooti kɛmarɛyaa anyã́ n wai, Erootiyati ukpére uu léépɔ uu pisánɛ pɛɛ n cápinɛlɛ̃ kɛcɔpɛ yesu ai Erooti yúkúlú
uu pisoi inipɛɛ iyɛ-i símisi uu wééri rɛ ukpére uyɛ̃ un yo mpuri n la, un li u m pisɛ, u yɛ́ li u pa.
Kei kɛ Erootiyati uu ukpére tálaankɛɛ, uyɛ̃ uu pɛɛ Erooti maa rɛ: A nté nní Yohani Úniwolɛ riyu kɛcáripi táí-táí kɛ́mɛɛ wa aa nɛ́ pa.
Kɛ Erooti uu lɛ̃ n kṍ, uripɔɔ ari caai. Amá uawééri nɛ pisanɛ isɛi nnya, uu rinɔ́ɔ hɛ rɛ pikɛ́ lɛ̃ kuu m pisɛ u pa.
Uu unyinɛ tum tɛ pikɛ́ ha kukpaniilee-i Yohani riyu tɔ.
Apí ha ríyu tɔlu apí nɛ weri api ukpére uyɛ̃ pa, uyɛ̃ uu ri kpísi uu úni pa.
Kei kɛ Yohani pipirɛtiki api pɛɛ́ ha api u kpísi api kúlɛsi, api limɛmáá pɛɛ sĩ́ apí ha lɛlɛɛ n wa nnɛ́í Yeesu kɛɛni.
Kɛ Yeesu uu nsímɛ́ mmɛ̃ n kṍ, uu yisi uu kúninɔi loni rɛ ukɛ́ tɔ́mpɔ ukɛ́ ha umɛcirɛ kei kɛ úka úu ń we n tũ. Pisoi api kóm api ayu nyɛɛ nɛ kei n kɔ́lɛ̃ kɛ́mɛɛ nɛ ána yisi api lɛ̃ kupiyɛ n kanɛi apí ha nɛ u lɛɛpɔ.
Kuu kúninɔi-i ń suí, uu risoiwuí yɛ́nu, tiicɔ ii íwɛ u wai uu pitóikɔ́ pɛɛ n hápɔ pipɔisɛntɛ loni.
Kai nnyɔ́ɔ́ n wa, upipirɛtiki api ukɛkúrí hapɔ api rɛ: Ituŋɛ yɛ nkpéni pitɛnɛ masilɛ, ári kɔ nté nɛ kuyu kúka kɔlɛ̃. A pisoi kulúi mpí riyá pikɛ́ siyupi-i pilukɛlalɛ ha pikɛ́ li.
Yeesu uu pi pɛsɛ rɛ: Ái tílasi rɛ pikɛ́ tɔ́mpɔ. Ani nɔ́rinɛ́cúruu ilukɛ pi hɛ pikɛ́ li.
Api pɛɛ u maa rɛ: Akpɔ́nɔ́ anupũ nɛ ikpíntomɛ́ itɛ́ ŋmanɛ kari nté má.
Yeesu uu pi pɛsɛ rɛ: Ani nɛ nté nɛ́ kam.
Kapí nɛ n hápɔ, uu pɛɛ pisoi riwúí tɛ̃ maa rɛ pikɛ́ mɛyúi kɛcáá tonɛ. Uu akpɔ́nɔ́ anupũ nyɛ̃ nɛ ikpíntomɛ́ itɛ́ iyɛ̃ kpísi uu kɛléécaa weríí uu Uléécaa pɔɔnɛsɛ, uu akpɔ́nɔ́ kpɔ́kɔrinɛ uu upipirɛtiki pa api pisoi riwúí hɔ́ɔ́nɛ.
Pinnɛ́í api le api lɛpu. Upipirɛtiki api akéri nyɛɛ m pɔɔnɛ cápinɛ ai anɛ́rɛ kɛfi nɛ atɛ́ yipu.
Pɛpɛɛ ilukɛ iyɛ̃ n li yɛ tu pitisi ŋmanɛ ákotokú anupũ (5.000). Ápi pinɔ́si nɛ siwã́ kɛɛ̃.
Kapi pilukɛ ḿ masí, Yeesu uu upipirɛtiki rinɔ́ɔ hɛ rɛ pikɛ́ kúninɔi lõ pikɛ́ ha kupiyɛ ritimɛ ricɔ-pɔ u fɔsí, uyɛ̃ ukɛ́ pɛɛ kei pisoi riwúí tɛ̃ n kpiisɛlɛ̃ kɛlenɛ.
Kɛ pisoi api pikúũ ḿ masí, uu yisi uu riyɔ́pɛ taá rɛ ukɛ́ kei umɛcirɛ n we un kɛyómɛ yáási. Uu pɛɛ kei lɛ̃ umɛcirɛ n we aí nɛ nnyɔ́ɔ́ wai.
Kúninɔi yɛ pɛɛ likumúŋɛ́ kpɛ-i míni ritimɛ nɛ kɛtaa piwai masilɛ. Kɛ kuyɔ aku nní kukɛyu-mɛ̃ m pépuri nnya, ániwalɛ́ aa pɛɛ ku n táŋaisɛ.
Yeesu uu riweeki kumúŋɛ́ míni kɛcáá n sɔ́nɛ un nɛ upipirɛtiki kɛ́mɛɛ sĩ́.
Kapi lɛ̃ u n yɛ̃́ un míni kɛcáá sɔ́nɛ, piipiŋɛ ii kpi nɛ iwamɛ mɛpehẽ, api pɛɛ pimɛcɔpɛcirɛ n tee rɛ: Kunírilã yɛ ku. Api pɛɛ iwamɛ nɛ m pupukɛɛ.
Yeesu uu pɛɛ mɛsɛ nɛ mɛsɛ pi maa rɛ: Áni kapɛ pírí tónɛ. Nɛ́ɛ lo, iwamɛ íi kapɛ nɔ́ wa!
Piyɛɛ uu u maa rɛ: In tɛ mɛsei pɔ́ɔ lo, a tíyɛsɛ kɛ́ míni kɛcáá sɔ́nɛ kɛ́ nɛ pɔ́ lɛɛpɔ, Upíima!
Uu rɛ: A kam! Piyɛɛ uu kúninɔi-i léepɔ uu míni kɛcáá sɔ́nɛ rɛ ukɛ́ Yeesu lɛɛpɔ.
Amá kuu n yɛ̃́ tɛ kuyɔ yɛ páápúlɛ, iwamɛ ii u loni, míni amɛ pɛɛ u m muuni. Uu cáái rɛ: Upíima, a nɛ́ yóriyɛ!
Yeesu uu mɛsɛ nɛ mɛsɛ kunípɛ saapɔ uu u tini uu u pisɛ rɛ: Mpɔ́fatɛnɛ ńn piyɛ. Yo nnya kaá tirí?
Kei kɛ pikɛtɛ́ api pɛɛ kúninɔi kɛ́mɛɛ lompɔ, kuyɔ aku sɛ́ɛ́.
Yeesu pipirɛtiki picɔ pɛɛ kúninɔi kɛ́mɛɛ ń we api pɛɛ́ ha Yeesu mɛtene wula api rɛ: Pɔ mɛsei Uléécaa Kɛpipi lɛ.
Kapi kupiyɛ pitɛ́ŋ́ ḿ masí api Kenesarɛti kɛtẽ tulu,
kei pikɔ́ api Yeesu ceru, api pitumɛ ḿpá yei yɛ́káásɛ rɛ pikɛ́ pisoi símisi rɛ u ka. Pisoi api pɛɛ pitóikɔ́ nnɛ́í nɛ u sɔ́naapɔ.
Api u welu rɛ ukɛ́ ŋmurɛi pitóikɔ́ pɛ̃ pikɛ́ ḿpá ukutukanka ritimɛ ŋmanɛ rica. Pɛ̃ nnɛ́í pɛɛ rińca api pélu cáká-cáká.
Kei kɛ Pifarisi nɛ isé picélaa pinyinɛ api Yerusalɛm-pɔ leemɛ api Yeesu lɛɛri api u pisɛ rɛ:
Yo nnya kɛ pipɔ́pirɛtiki api yɛ inyɛ́kii kɛ pirɔ́kpurɛ api n yekei rilɔ́ɔ́? Lɛlɛɛ rɛ ápi yɛ nalɛ pikɛ́ kɛlenɛ li yarɛ kai mɛkɛɛ-mɛ n wemɛ?
Yeesu uu pi pɛsɛ rɛ: Nɔ̃́ ni, yo nnya kɛ nɔ́ɔ Uléécaa isé rilɔ́ɔ́ ani nɔ́pinɛ́kpurɛ inyɛkii n tikilɛ̃?
Uléécaa yɛ maa rɛ: A upɔ́sáa nɛ upɔ́ni ríyu waisɛ. Uu kɔ rɛ úye un usáa nɛ́ɛ úni anɔ́ɔ n wa, li pisɛ rɛ pikɛ́ liute kpu.
Amá nɔ̃́ nɛ yɛ rɛ: Úye un usáa nɛ́ɛ úni m maa rɛ u lɛ̃ kuú pɛɛ́ ń la ukɛ́ nɛ u n lɛ̃́ Uléécaa hɛlɛ,
u yɛ́ fe uu lɛ̃ nnya usáa nɛ́ɛ úni nkpéni pilɛ̃́ yá. Uléécaa nsímɛ́ kani lɛ̃ fómpɔ ani pɛɛ nɔ́pinɛ́kpurɛ inyɛkii n tikilɛ̃.
Nɔ́ kɛcáá kɛcáá mɛwai pikɔ́ mpí! Antepu Esayi yɛ alari málɛ ukɛ́ nɔ́kɛnɛ́cáá maa rɛ:
Nnɔ́ɔ-i ŋmanɛ kɛ pisoi mpí api ríyu nɛ́ waisɛlɛ̃, amá ápi pɛɛ pisifa-i nɛ nɛ́ kɔ́lɛ̃.
Piiyáhaa yɛ likpárákɔɔ́ lɛ. Pi rinyalɛ pin sisoipipi inyɛkii kpísi pin céési yarɛ inɛ́kɔ́ yɛ nyi.
Yeesu uu pɛɛ risoiwuí cápinɛ uu pi maa rɛ: Ani kutu nɛ́ ricɔ ani kóm ńsɔnɛ:
Ái lɛlɛɛ yɛ usoi nnɔɔ-i n lompɔ lɛɛ yɛ mɛ́kpɛrinkpɛ u waisɛ, amá lɛlɛɛ yɛ unnɔɔ-i n léemɛ lɛɛ yɛ mɛ́kpɛrinkpɛ u waisɛ.
Kei kɛ upipirɛtiki api ukɛkúrí rinyɔsɔ́pɔ api u maa rɛ: Pɔ nyu rɛ lɛ̃ kaa nní n símisi yɛ Pifarisi mɛyã́ ticɔ́ŋ?
Uu pi pɛsɛ rɛ: Kuléé kúye kun n we, kái Unɛ́sáa yɛɛ kɛyómɛcaa-pɔ ń we yɛɛ ku tamɛsi, pi ku wɛhɛnɛ.
Ani pi riyá kei. Pi nkpáni yarɛ pinyíyɛ pɛɛ pinyíyɛcɔ n tórikɛɛ? Unyíyɛ un unyíyɛcɔ n tɔrɔi, pi sɔ́ntilɛ pikɛ́ ha nɛ pikɛtɛ́ kúcoŋ́horɛ kunyinɛ-i lóipɔ.
Piyɛɛ uu pɛɛ rinɔ́ɔ yɔ́su uu Yeesu maa rɛ: A kɛnyárũ nkɛ́ asei rɔ́ símisi.
Yeesu uu u pɛsɛ rɛ: Aí nɛ nɔ̃́ pɛ́nɛ áni kahanɛ nkpáni líka n kõo?
Áni kõ tɛ lɛ̃ nnɛ́í lɛɛ yɛ usoi nnɔɔ-i n lompɔ yɛ̀ɛ̀ kɛfa-i halɛ uu wai uu iyaa leepɔ uu li lesɛrii?
Kɛfa kɛ́mɛɛ kɛ nsímɛ́ nn yɛ n we, nn pɛɛ nnɔ́ɔ-i tíkimɛ nń nɛ leeri. Mmɛ mɛɛ yɛ usoi mɛ́kpɛrinkpɛ waisɛ.
Lɛ̃ nnya, kɛfa-i kɛ simúŋɛ́ kópɛ asi léeri. Sɛsɛɛ yɛ tíyɛsɛ kɛ usoi uu yɛ usoi kpu, uu ucɔ unɔsi nɛ́ɛ ucɔ ula kuwáncɔ wai, uu iwásá wai, uu yáái, uu kɔ ucɔ nɛ nsímɛ́ kpárá, nɛ́ɛ uu ucɔ lámaankɛɛ.
Lɛlɛɛ yɛ usoi mɛ́kpɛrinkpɛ n waisɛ yɛ lɛ̃. Amá usoi unsá n nalɛ yarɛ kɛ irɔ́nyɛ́kii ii ḿ ma ukɛ́ kɛlenɛ li, ái yɛ́ mɛ́kpɛrinkpɛ u waisɛ.
Yeesu uu limɛmáá kei yisi uu Tiiri nɛ Sitɔɔ sitẽ-mɛ̃ tɔ́mpɔ.
Kanaa kɛtẽ unɔsi unyinɛ yɛɛ kei n hápɔ uu yisi uu Yeesu lɛɛpɔ, uu pupɛi rɛ: Upíima, Tafiti Kɛpipi, a inɛ́wɛ yɛ̃. Kuníri yɛ unɛ́kpére lémaapɔlɛnlɛ ái nyaḿ!
Yeesu uu kɔ lɛ̃ n sɛ́ɛ́lɛ̃ lɛ́kɛ́-lɛ́kɛ́. Kei kɛ upipirɛtiki api ukɛkúrí rinyɔsɔ́pɔ api rɛ: A unɔ́si nkó nɛ kutu ricɔ ukɛ́ tɔ́mpɔ. U welɛ un pupukɛɛ un nɛ rɔ́ tíkilɛ̃!
Yeesu uu pi pɛsɛ rɛ Isirayɛɛli pikɔ́ pɛɛ ń we yarɛ isáŋ yɛɛ m pɔ íi nɛ usẽ́ ŋmanɛ kɛ́mɛɛ kɛ Uléécaa uu nɛ́ tummɛ.
Kei kɛ unɔ́si uyɛ̃ uu pɛɛ yisipɔ uú ha ukɛnyalɛ-i wúla uu u maa rɛ: A risuúlu a nɛ́ lɛ̃́, Upíima.
Yeesu uu u pɛsɛ rɛ: Ái nyaḿ tɛ pikɛ́ siwã́ ilukɛ kpísi pikɛ́ sipɔpipi risá.
Unɔ́si uyɛ̃ uu kɔ kpá rɛ: Mɛsei yɛ mɛ, Upíima. Amá ḿpá nɛ lɛ̃, sipɔpipi pite pin n le, si yɛ lɛlɛɛ kɛteni-i m póroi n hínilɛ sin le.
Yeesu uu pɛɛ u pɛsɛ rɛ: A tíyɛ mpɔ́fatɛnɛ yɛ piyɛ kpa! Uléécaa yɛ́ tíyɛsɛ lɛ̃ kaa ń la ai wai. Kei nní uukpére uyɛ̃ uu mɛsɛ nɛ mɛsɛ pélu.
Yeesu uu kei yisi uu Kalilee kupiyɛ ritimɛ sĩ. Uu pɛɛ rikúú rinyinɛ taá uú tonɛ.
Kei kɛ pisoi kulúi apí nɛ pipáíkɔɔ́ nɛ pinyíyɛ nɛ síkankáláká nɛ pisímɛ́cirɛ́ nɛ pitóikɔ́ picɔ picɔ u kálaapɔ api uana-i pi laikɛɛ, uu pi pɔisɛntɛ.
Kɛ pisoi api pisímɛ́cirɛ́ n yɛ̃́ pin símisi, síkankáláká sin pélaalɛ̃, pipáíkɔɔ́ pin sɔ́nɛ, pinyíyɛ pin nyáni, ai nnɔ́ɔ pi yipu api pɛɛ Isirayɛɛli pikɔ́ Uleecaa ríyu n waisɛ.
Yeesu uu pɛɛ upipirɛtiki séi uu pi maa rɛ: Pisoi mpí icɔ yɛ íwɛ nɛ́ welɛ. Siyáa sitaani yɛ nsí kapi kɛnɛ́kúrí we ápi kɔ nkpéni líka má pikɛ́ li. Ám kɔ la kɛ́ nɛ nkṹ pi kuisɛ. Insá lɛ̃, li yɛ́ ha ncée pi feriyɛ.
Upipirɛtiki api pɛɛ u pisɛ rɛ: Yei kari yɛ́ kuyúi nkú-i ilukɛ mɛyã́ tu pisoi píima mpí pikɛ́ nɛ n lɛ?
Yeesu uu pɛɛ pi pisɛ rɛ: Akpɔ́nɔ́ alɛ́ kani má? Api rɛ: Asɛɛi nɛ sikpíntomɛ́pi nkáripi.
Kei kuu pɛɛ pisoi pɛɛ n cápinɛlɛ̃ tinɔ́ɔ hɛ rɛ pikɛ́ kɛteni-i tonɛ.
Kapi n tónɛ, uu akpɔ́nɔ́ asɛɛi nyɛ̃ nɛ ikpíntomɛ́ iyɛ̃ kpísi uu Uléécaa pɔɔnɛsɛ uu pɛɛ a kpɔ́kɔrinɛ uu upipirɛtiki pa, api pisoi nnɛ́í hɔ́ɔ́nɛ.
Ḿpá úye uu le uu lɛpu. Pipirɛtiki api akpɔ́nɔ́ keri nyɛɛ m pɔɔnɛ kɔ́ɔ́i ai anɛ́rɛ asɛɛi yipu.
Pɛpɛɛ pɛɛ n li yɛ lelɛ pitisi ŋmanɛ ákotokú ana (4.000), ápi pinɔ́si nɛ siwã́ kɛmɛ́ɛ kɛɛ̃.
Yeesu uu pɛɛ lɛ̃ mɛmáá pi kuisɛ, uyɛ̃ uu pɛɛ kúninɔi loni uú nɛ Makatani kɛtẽ-mɛ̃ tɔ́mpɔ.
Kɛ Yeesu uu kei n tuipɔ, Pifarisi nɛ Pisatusee api ukɛkúrí hapɔ, pin wɛ́ɛ́si pikɛ́ ripinɛ u wa. Api u pisɛ rɛ ukɛ́ mɛwaisaŋa mɛnyinɛ wa mɛɛ yɛ́ n nyísɛ rɛ Uléécaa-i kuu léeri.
[Kei kuu pi pɛsɛ rɛ: Ituŋɛ in n lóipɔ kɛyómɛ kɛn n wɔŋnɛ, nɔ yɛ maa rɛ kɛyáa yɛ nɛni nyamlɛ.
Kɛyómɛ kɛn mmarɛ n sannyɛ lin n hiihiilɛ̃, nɔ yɛ kɔ maa rɛ kɛyáa yɛ nɛni caainɛ. Nɔ yɛ felɛ ani kɛyómɛ mɛwee yɛnu ani mɛasei kom, amá áni yɛ lɛ̃ kɛ Uléécaa uu ituŋɛ nnyí-i nɔ́kɛnɛ́cɔpɛ n wai asei kõ!]
Nfáani kɛtẽ nkɛ́ pisoi yɛ caailɛnlɛ hái, ápi la pikɛ́ Uléécaa ŋmanɛ ritiki. Amá mɛwaisaŋa kapi wɛ́ɛ́si pikɛ́ yɛ̃́. Mɛwaisaŋa mɛ̃ kɛ Yonaasi uu n yɛ̃́ mɛnyinɛcɔ kapi yɛ́ kɔ yɛ̃. Yeesu uu pɛɛ pi yá uu tɔ́mpɔ.
Kɛ Yeesu nɛ upipirɛtiki api ritimɛ ricɔ-mɛ̃ n sĩ́, upipirɛtiki api palɛi pikɛ́ akpɔ́nɔ́ kpísi pikɛ́ nɛ ripɛ́nɛ.
Yeesu uu pɛɛ pi maa rɛ: Ani nɔ́mɛnɛ́círɛ tĩ ńsɔnɛ nɛ Pifarisi nɛ Pisatusee nkpɔ́nɔ́tɔ pitɛ.
Api pɛɛ pimɛcɔpɛcirɛ pipísɛinɛ kápáá rɛ: Kári akpɔ́nɔ́ nɛ rimpɛ́nɛmɛ nnya kuu lɛ̃ cɛ́si.
Yeesu uu lɛ̃ ceru uu pi pisɛ rɛ: Nɔ́ pisoi mpí nfatɛnɛ ńn piyɛ. Yo nnya kani lɛ̃ símaanɛ rɛ áni akpɔ́nɔ́ kpísi?
Íye nnya káni kómɛi hái nɛ nkpéni-mɛ? Áni akpɔ́nɔ́ anupũ nyɛ̃ kapi pisoi ákotokú anupũ n hɔ́ɔnɛ nɛ anɛ́rɛ tɔrɔɔ nyɛɛ m pɔɔnɛ ani kɔ́ɔ́i léisɛɛ?
Áni akpɔ́nɔ́ nyɛ̃ kapi pisoi ákotokú ana n hɔ́ɔnɛ nɛ anɛ́rɛ tɔrɔɔ nyɛɛ m pɔɔnɛ ani kɔ́ɔ́i pɔ̃́ kɔ léisɛɛ?
Íye kai pɛɛ wa nɛ nkpéni-mɛ áni kahanɛ n kõ tɛ ái akpɔ́nɔ́ kam tee kaḿ pɛɛ́ nɛ maa rɛ: Ani nɔ́mɛnɛ́círɛ tĩ nɛ Pifarisi nɛ Pisatusee nkpɔ́nɔ́tɔ pitɛ?
Kei kɛ upipirɛtiki api pɛɛ kṍ tɛ ái nkpɔ́nɔ́tɔ pitɛ kapi yɛ nɛ akpɔ́nɔ́ ń wa kuú pɛɛ tee rɛ pikɛ́ nɛ pimɛcirɛ tĩ. Amá lɛ̃ kɛ Pifarisi nɛ Pisatusee api n céési kuu rɛ pikɛ́ nɛ pimɛcirɛ tĩ.
Kɛ Yeesu uu Filipu kɛtẽ-mɛ̃ Sesaree kuyu-i n lompɔ, uu upipirɛtiki pisɛ rɛ: Pisoi yɛ rɛ nɛ̃́, Usoi Kɛpipi nɛ́ɛ úye?
Api u pɛsɛ rɛ: Pinyinɛ yɛ símisi rɛ pɔ́ɔ Yohani Úniwolɛ, picɔ rɛ pɔ́ɔ Elii, picɔ pɔ́ɔ kɔ rɛ Yeremii nɛ́ɛ antepuyɛ kɛcɔpɛ usɛ unyinɛ.
Kei kuu pɛɛ pi pisɛ rɛ: Nɔ̃́ ní, nɔ̃́ nɛ mpíí rɛ nɛ́ɛ úye?
Simɔɔ Piyɛɛ uu rinɔ́ɔ u yɔ́su rɛ: Pɔ́ɔ Kirisi kɛ Uléécaa uu n wɛ́ɛ. Pɔ́ɔ Uléécaa, nfáa ute Kɛpipi.
Kei kɛ Yeesu uu pɛɛ rinɔ́ɔ rikpá uu rɛ: Pɔ únarɛkomɛ lɛ, pɔ̃́ Yonaasi uŋmánɛ Simɔɔ! Li we rɛ ái kɛsoipipi kɛɛ mmú pɔ́ símisi, amá Unɛ́sáa yɛɛ kɛyómɛcaa-pɔ ń we lo.
Lɛ̃ nnya, kɛ́ mmú pɔ́ símisi rɛ pɔ́ɔ Piyɛɛ, liasei rɛ riparɛ. Tiparɛ tɛ̃ kɛcáá kam pinɛ́kɔ́ cápinɛnɛ, nkpɔ ŋmaa ricuruu ńn yɛ́ ńnaŋɛ ńka pikɛcáá m má.
Nɛ́ Uléécaa iyɔɔpi rinɔnɔɔ kɛhánnɛ pɔ́ rimúísɛ. Pɔn yɛ linyinɛ kɛtẽ nkɛ́ kɛcáá n yɛ̀, Uléécaa yɛ́ kɔ kɛyómɛcaa-pɔ li yɛ̀. Pɔn yɛ kɔ kɛtẽ nkɛ́ kɛcáá yo n ŋmurɛi, Uléécaa pɔ̃́ nɛ́ kɔ kɛyómɛcaa-pɔ li ŋmurɛi.
Kei kɛ Yeesu uu pɛɛ upipirɛtiki rinɔ́ɔ hɛ rɛ ápi kapɛ úka símisi rɛ uyɛ̃ kɛ Uléécaa uu wɛ́ɛ.
Kaí nɛ kei n kpísi kɛ Yeesu uu pɛɛ upipirɛtiki pisímɛ́ kóraanɛ rɛ li pisɛ rɛ ukɛ́ Yerusalɛm ha, ukɛ́ ha mɛyã́ Pisuifi piwɛ́ɛ́sɛ nɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa anipɛ-i íwɛ li, pikɛ́ u kpu ukɛ́ pɛɛ kɛyáa táánũ tuŋɛ́ nkpɔ kɛ́mɛɛ yisi.
Piyɛɛ uu pɛɛ u kpísi uú nɛ iyaa leepɔ uú nɛ u cɛ́si rɛ: Uléécaa úu yɛ́ ŋmurɛi, Upíima! Líka ái pɔ́ wainɛ!
Kei kɛ Yeesu uu pansɛpɔ uu Piyɛɛ maa rɛ: Pɔ́ɔkɛ́ mɛ̃ pɛlɛ, Setani! Kapɛ nɛ nɛ́ rikɔ! Pɔ lalɛ pɔkɛ́ nɛ́ púnɛisɛntɛ kɛ́ loó! Kɛpɔ́múŋɛ́ yɛ sisoipipi kɛmúŋɛ́ lɛ, ái Uléécaa kɛkɔ́.
Yeesu uu pɛɛ upipirɛtiki maa rɛ: Úye un n la ukɛ́ nɛ́ ritiki, ukɛ́ umɛcirɛ pípaí riyá, uu ukunapɛ́ɛ́kɔɔ́ ya uu pɛɛ nɛ́ tíki.
Ái líka nnya, úye un n la ukɛ́ unfaa lɔ, u n fómnilɛ. Amá úye un nɛ̃́ nnya unfaa n fóm, u yɛ kalɛ uu n yɛnu.
Usoi un nkpéni kɛtẽ nté likɔ́ nnɛ́í n yɛ̃ uu pɛɛ nfáa paa, kuláa kúye kuu pɛɛ yɛ̃́? Nɛ́ɛ yo kɛcirɛ kɛ usoi uu yɛ́ fe uu hɛ́ɛ́lɛ uú nɛ unfaa yɛnu?
Usoi Kɛpipi yɛ ha Kɛusaa mɛyɔɔpi kɛ́mɛɛ sɔ́ntilɛ nɛ piléécaatumɛ, akɛ pɛɛ ḿpá úye lɛ̃ kuu n wa hɛ́ɛ́lɛ.
Asei kam nní nɔ́ símisi rɛ: Pisoi pɛɛ nté nní ń we kɛ́mɛɛ, pinyinɛ yɛ́ nɛ̃́ Usoi Kɛpipi yɛ̃ kumúŋɛ́ kpɛ-i kam inɛ́yɔ́ɔpi n lenɛ api kɛlenɛ kpíni.
Siyáa sikpuulũ mɛmáá, Yeesu uu Piyɛɛ nɛ Yakupu nɛ uyɛ̃ uwã Yohani kpísi apí nɛ riyɔ́pɛ cácá rinyinɛ taá apí ha kei pimɛcirɛ n we.
Kei kɛ uipiŋɛ ii piinipɛɛ iyɛ-i consɛ. Ukɛyu akɛ́ n tɛ́lu yarɛ ituŋɛ. Uilũ ii wárara yarɛ mɛtɛ́í.
Moisi nɛ Elii api pɛɛ kpáfúmɛ, pi nɛ Yeesu pin yɔ́i.
Kei kɛ Piyɛɛ uu pɛɛ Yeesu maa rɛ: Upíima, li nyamlɛ rɛ tɔkɛ́ nté n we. Pɔn n la, nɛ́ sicáŋíípi sitaani nté karii, pɔ́ɔ kɛsɛ kpísi, Moisi kɛsɛ, Elii kɛsɛ.
Un kei lɛ̃ símisi, kuhopɛ pei-pei kunyinɛ akú weri aku pi hila. Tinɔ́ɔ rinyinɛ ari kuhopɛ kpɛ-i léeri rɛ: Nkó yɛɛ Kɛnɛ́pipi lala kɛɛ nnɛ́pɔ́ɔnarɛ nnɛ́í ń te. Ani kutu kɛ ricɔ!
Kɛ Yeesu pipirɛtiki api rinɔ́ɔ tɛ̃ n kṍ, iwamɛ píima ii pi loni api lólu api kɛtẽ kɛ́yu tuhu.
Yeesu uu pɛɛ́ nyɔsɔ́pɔ uú nɛ pi kɔ uu rɛ: Ani yisi, iwamɛ íi kapɛ nɔ́ wa.
Kapi inípɛɛ rinsíka, Yeesu mɛcirɛ kapi yɛ̃́.
Kapi riyɔ́pɛ n cɛ́pilɛ̃, Yeesu uu rinɔ́ɔ ntí pi hɛ: Ani n sɛ́ɛ́lɛ̃, áni kapɛ úka lɛ̃ kani n yɛ̃́ símisi likɛ́ ha nɛ kɛyáa kɛ̃ kɛ Usoi Kɛpipi akɛ yɛ́ nkpɔ kɛ́mɛɛ n yisi tu.
Upipirɛtiki api pɛɛ u pisɛ rɛ: Yo nnya kɛ isé picélaa api rɛ Elii yɛɛ mɛfoí sɔ́nti likɛ́ kɛlenɛ kɛtẽ kɛtɔ tu?
Uu pi pɛsɛ rɛ: Li pisɛ asei kɛcáá rɛ Elii ukɛ́ mɛfoí pɛɛmɛ ukɛ́ ḿpá yo ripɔhɔ-i li yekei.
Nɛ̃́ nɛ la kɛ́ nɔ́ símisi rɛ Elii yɛ pipɛɛmɛ masilɛ pisoi ápi nkpáni u ceri, amá apí nɛ u wai yarɛ kapi ń la. Limɛcɔ kɛ Usoi Kɛpipi akɛ kɔ pianipɛ-i íwɛ lenɛ.
Kei kɛ upipirɛtiki api pɛɛ kṍ tɛ Yohani Úniwolɛ nsímɛ́ kuu pi símisi.
Kɛ Yeesu nɛ upipirɛtiki api risoiwuí nɛ rińkɔ, utisi unyinɛ uu ukɛkúrí nyɔsɔ́pɔ uu uana-i wúla.
Uu rɛ: Upíima, a kɛnɛ́wã́ nkɛ́ íwɛ tẽ́! Kɛ rikpínkpĩ́ pɔ́ɔ́lúlɛ akɛ yɛ mɛsɛ́rɛ lóirɛntɛ akɛ́ nɛ míni-i nɛ́ɛ nna-i lóipɔ.
Nɛ nɛ pipɔ́pirɛtiki kɛ lɛɛpɔlɛ ápi fe pikɛ́ kɛ pɔisɛ.
Yeesu uu pɛɛ rɛ: Nɔ́ nfatɛnɛcirɛ́ nɛ pikpááree mpuri mmú! Ituŋɛ ilɛ́ kam nɔ́kɛnɛ́mɛɛ pitónɛ kpánɛ? Ituŋɛ ilɛ́ kam yɛ́ lɛ̃ nɛ nɔ́ n kahari? Ani nɛ kɛwã́ kɛ̃ nté nɛ́ kam.
Yeesu uu kuníri sɛnkɛɛ aku kɛŋmánɛpi kɛ-i lelu akɛ mɛyéne mɛsɛ kei nní pélu.
Kei kɛ upipirɛtiki api pɛɛ ukɛkúrí hápɔ api iyaa u pisɛ rɛ: Yo nnya kári fe tɔkɛ́ kɛŋmánɛpi kɛ̃ aníri pɛsɛ?
Yeesu uu pi pɛsɛ rɛ: Kɛ nɔ́nnɛ́fatɛnɛ nn n fíílɛ̃ nnya yɛ ni. Asei kam nɔ́ símisi rɛ nɔ́nnɛ́fatɛnɛ nn pɛɛ mpuri yukɛ-yukɛ sei nnyinɛ n tulaalɛ̃, nɔ́ yɛ pɛɛ fe ani riyɔ́pɛ ntí maa rɛ: A nté yisi a ha nté-pɔ nyɛrɛ, ari mɛsei lɛ̃ wai. Líka ái yɛ́ pɛɛ n we kani yɛ́ piwai m pɔɔnɛ.
[Piyómɛyáhaa nɛ pinɔ́ɔpahaa kɛ usoi uu yɛ́ nɛ aníri nnyɛ́ mpuri pɛsɛ.]
Kumúŋɛ́ kpɛ-i kapi Kalilee kɛtẽ n kɔ́ɔ́núlɛ̃, Yeesu uu pɛɛ pi maa rɛ: Pi yɛ́ Usoi Kɛpipi tĩ api pisoi anipɛ-i wai
api kɛ kopu, akɛ pɛɛ kɛyáa táánũ tuŋɛ́ nkpɔ kɛ́mɛɛ yisi. Kuu lɛ̃ ḿ ma, upipirɛtiki apɔɔ aa caai hái.
Kɛ Yeesu nɛ upipirɛtiki api Kapɛrinawum n tuipɔ, pɛpɛɛ Uléécaa kɛyɔ kɛ́mɛɛ lampoo n yɔ́su api Piyɛɛ kɛkúrí sĩ́ apí ha u pisɛ rɛ: Nɔ́unɛ́wɛ́ɛ́sɛ úu yɛ Uléécaa kɛyɔ ulampoo hɛ́ɛlɛ nɛ́ɛ?
Piyɛɛ uu pi pɛsɛ rɛ: U yɛ hɛ́ɛlɛlɛ. Kuu kɛ́yɔ-i m pɛɛpɔ, Yeesu uu u pisɛ rɛ: Íye kaa músu Simɔɔ? Piyupipi nɛ́ɛ pisánɛ kai pisɛ rɛ pikɛ́ kɛtẽ nté piyɔɔpi lampoo nɛ ítɔhɔ m pasii?
Piyɛɛ uu u pɛsɛ rɛ: Pisánɛ yɛ pi. Kei kɛ Yeesu uu pɛɛ rɛ: In lɛɛ ni, ái pisɛ rɛ piyupipi pikɛ́ hɛ́ɛ́lɛ.
Amá ári la mɛrɔ́wai mɛnyinɛ mɛkɛ́ pi ricɔ́ŋ. Lɛ̃ nnya, a ha kupiyɛ kɛ́mɛɛ kɛhímpi ripɔlɔ aa nkpíntomɛ́ foí kaa ń tininɛ lesɛri aa nnɔ́ɔ n haasɛ. Pɔ́ kɛ́mɛɛ siwóó sɛ̃ kai rɔ́ m pisɛ lɛɛpɔ, aa si kpísi aá nɛ tɔ́ nɛ mpɔ̃́ ulampoo hɛ́ɛ́lɛ.
Likumúŋɛ́ kpɛ-i, Yeesu pipirɛtiki api ukɛkúrí hapɔ api u pisɛ rɛ: Wóo *Uléécaa iyɔɔpi kɛ́mɛɛ uwɛ́ɛ́sɛ?
Kei kɛ Yeesu uu pɛɛ kɛwã́ síńsápi kɛnyinɛ sée uu pikɛcɔpɛ kɛ nyɛrɛsɛ
uu rɛ: Asei kam nní nɔ́ símisi rɛ nɔnsá mɛfinɛ n consɛ nɔkɛ́ siwã́ síńsápi mɛcɔ n we, áni yɛ́ Uléécaa iyɔɔpi kɛ́mɛɛ lompɔ.
Lɛ̃ nnya, uyɛɛ umɛcirɛ rincɛ́pisɛ uú n we yarɛ kɛwã́ síńsápi nkɛ́ mɛcɔ yɛɛ Uléécaa iyɔɔpi kɛ́mɛɛ uwɛ́ɛ́sɛ.
Úye un nɛ̃́ nnya kɛwã́ nkɛ́ kɛcɔ kusánɛ n yɔsí, tinɛ́cúruu ŋmaa kuu lɛ̃ kusánɛ yɔsí.
Yeesu uu kɔ upipirɛtiki pimáa kpá rɛ: Amá úye un n tíyɛsɛ un siwã́ nsí kɛnyinɛ kɛɛ nɛ kɛfa nɛ́ n tɛnɛlɛ̃ akópɛ n waisɛ, li kutɔsi we in tɛ pi rináiparɛ mulɛ-mulɛ risáa-i u lɛsi apí nɛ mínimaa kɛ́mɛɛ u nyikipɔ.
Kɛ kɛtẽ nkɛ́ pikɔ́ api pipikɔ́ akópɛ n waisɛ nnya, íwɛ kapi topori. Likɛi lɛ̃ ái piwée yánɛ. Amá úye un lɛ̃ n wa, íwɛ kɛ liute u topori.
In tɛ kupɔ́nípɛ nɛ́ɛ kupɔ́na kpɛɛ yɛ akópɛ pɔ́ waisɛ, a ku riké aa kɛtaa-pɔ fómni. Li kutɔsi we pɔkɛ́ unípɛ nɛ́ɛ únakerikɔ́ aá nɛ nfáa yɛnu nɛ kaa yɛ́ ána nɛ́ɛ anípɛ atɛ́ m má aá nɛ nna tɛnɛcirɛ́ kɛ́mɛɛ loni.
In tɛ mɛpɔ́nípɛɛ mɛɛ yɛ akópɛ pɔ́ waisɛ, a mɛ lesɛ aa kɛtaa-pɔ fómni. Li kutɔsi we pɔkɛ́ mɛnípɛɛ mɛsɛ m má aá nɛ nfáa yɛnu nɛ kaa yɛ́ inípɛɛ itɛ́ m má aá nɛ íwɛ píima kɛ́mɛɛ loni nna tɛnɛcirɛ́ kɛlõ-pɔ.
Yeesu uu kɔ pimáa pi kpá rɛ: Ani nɔ́mɛnɛ́círɛ tĩ nɛ siwã́ nsí kɛcɔpɛ kɛnyinɛ pilómiisɛ. Asei yɛ nyɛ rɛ *pipileecaatumɛ yɛ mɛsɛ́rɛ Unɛ́sáa yɛɛ kɛyómɛcaa-pɔ ń we lɛɛkɛɛpɔlɛ. [
Li we rɛ pisoi pɛɛ m pɔlaalɛ̃ piwɛ́laa kɛ Usoi Kɛpipi akɛ́ ka kɛkɛ́ piayu lɔ.]
Íye kani yɛ̃́? Usoi un isáŋ pílɛ m má, ikɛmɛɛ isɛ in m pɔ, úu yɛ isɛ íi we pílɛ nnyí riyɔ́pɛ kɛcáá tíyɛ uú ha isɛ nnyí yɛɛ nní m pɔ wɛ́ɛ́sii?
Un n fe un i n heei, asei kam nɔ́ símisi rɛ isɛ iyɛ̃ piheei yɛɛ urikiŋ niŋukusɛlɛ ai tɔ́su isɛ íi we pílɛ nnyí yɛɛ íi nní m pɔ.
Lɛ̃ nnya, Nɔ́unɛ́sáa yɛɛ kɛyómɛcaa-pɔ ń we úu la rɛ pɛpɛɛ nní nɛ kɛfa u n tɛnɛlɛ̃, úka úu kɔ pɛɛ pi waisɛlɛ̃ kɛcɔpɛ unyinɛ ukɛ́ pɔ.
Yeesu uu kɔ pimáa pi kpá rɛ: Upɔ́cɔ un nɛ pɔ́ m púnnɛ, a mɛpɔ́círɛ u lɛɛpɔ aa u nyísɛ lɛ̃ kuú nɛ pɔ́ m púnnɛ. Un n ŋmurɛi, upɔ́cɔ kaa lɛ̃ ncée sɔnɛ-i pɛsɛmɛ.
Amá unsá nɛ kutu pɔ́ rincɔ, aa usoi usɛ nɛ́ɛ pitɛ́ kpísi aá nɛ u lɛɛpɔ likɛ́ wa rɛ pisoi pitɛ́ nɛ́ɛ pitaani yɛ itansei nɔ́ li aní nɛ nɔ́nnɛ́símɛ́ nyɔ́ɔnsɛ.
Amá un pɛ̃ kutu pícɔ n yɛ̀, aa Uléécaa icápinɛ pikɔ́ símisi. Un kɔ Uléécaa icápinɛ pikɔ́ kutu pícɔ n yɛ̀, a u kpísi rɛ usoi yɛɛ úu Uléécaa n nyu nɛ́ɛ *ulampooyɔɔ́ lo.
Asei kam nní nɔ́ símisi rɛ nɔn yɛ linyinɛ kɛtẽ nkɛ́ kɛcáá n yɛ̀, Uléécaa yɛ́ kɔ kɛyómɛcaa-pɔ li yɛ̀. Nɔn yɛ kɔ kɛtẽ nkɛ́ kɛcáá yo n ŋmurɛi, Uléécaa pɔ̃́ nɛ́ kɔ kɛyómɛcaa-pɔ li ŋmurɛi.
Asei kam kɔ nní nɔ́ símisi rɛ pisoi pitɛ́ pin nɔ́kɛnɛ́cɔpɛ n kómɛinɛ kɛtẽ nté apí nɛ ḿpá yo kapi ń la pisɛ, Unɛ́sáa yɛɛ kɛyómɛcaa-pɔ ń we yɛ́ likɛi lɛ̃ pi pa.
Li we rɛ pisoi pitɛ́ nɛ́ɛ pitaani pin tinɛ́nyíri yei n sée pin nɛ n tũ, nɛ pikɛcɔpɛ welɛ.
Kei kɛ Piyɛɛ uu Yeesu kɛyúrí rinyɔsɔ́pɔ uu rɛ: Upíima! Unɛ́cɔ un nɛ nɛ́ m púnnɛntɛ, mɛlɛ́ kam yɛ́ fe am u sárɛi? Mɛsɛɛi kɛsẽ, nɛ́ɛ íye? Yeesu uu u pɛsɛ rɛ:
Ám pɔ́ maa rɛ mɛsɛɛi ŋmanɛ, amá mɛsɛɛi mɛsɛɛi mɛpehẽ kuwóó nɛ afɛɛrɛ́.
Lɛ̃ nnya kɛ *Uléécaa iyɔɔpi ií we yarɛ nsímɛ́ mmú: Uyɔ́ɔpi unyinɛ yɛɛ kɛyáa upikɛikɔ́ pisɛ rɛ pikɛ́ awómɛ kapí nɛ u m má hɛ́ɛ́lɛntɛ.
Kuu yɛ́ pikɛ́ɛ̃ n kóraanɛ, apí nɛ uukɛikɔ́ unyinɛ hapɔ yɛɛ riwómɛ píima nɛ u m má.
Kɛ ukɛikɔ́ uyɛ̃ úu nní pihɛ́ɛlɛ n fenɛ, uukɛisaa uu rinɔ́ɔ hɛ rɛ pikɛ́ u nɛ unɔ́si nɛ siwã́ nɛ ulikɔ́ nnɛ́í yáá pikɛ́ nɛ riwómɛ hɛ́ɛ́lɛ.
Ukɛikɔ́ uyɛ̃ uu kɛteni-i anui kɛcáá wúla uu ukɛisaa kɛyu-i kpará uu rɛ: A ísuúlu li kɛlenɛ Upíima, nɛ́ linnɛ́í pɔ́ hɛ́ɛ́lɛ.
Ukɛisaa uu íwɛ u téni uu u yá uu tɔ́mpɔ, uu kɔ riwómɛ tɛ̃ u hɛ.
Kɛ ukɛikɔ́ uyɛ̃ uu kei n léepɔ, uú nɛ uukɛicɔ unyinɛ sánɛ yɛɛ riwómɛ u n lukaalɛ̃ yarɛ siwóó nkáripi kumúŋɛ́. Uu uwómɛlukɛ uyɛ̃ kɛmuũ yéu uu rɛ: A lɛ̃ kaa nɛ́ n li nɛ́ hɛ́ɛ́lɛ.
Ukɛicɔ uyɛ̃ uu anui u finɛ uu u kpurukɛɛ rɛ: A ísuúlu li kɛlenɛ, nɛ́ pɔ́ hɛ́ɛ́lɛ.
Amá uu yúlu, ticuruu uu tíyɛ api kukpaniilee u tani rɛ ukɛ́ kei n we uú nɛ uriwomɛ hɛ́ɛ́lɛ.
Kɛ pikɛikɔ́ picɔ api n yɛ̃́ lɛlɛɛ n wai, mpɔ́ɔcaai nn pi loni api yisi apí ha lɛ̃ nnɛ́í lɛɛ n wa piukɛisaa kɛɛni.
Ukɛisaa uu pɛɛ tum api ukɛikɔ́ uyɛ̃ u séipɔ uu u maa rɛ: Pɔ́ ukɛikɔ́ kpááree nkó! Tipɔ́wómɛ nnɛ́í kaḿ pɛɛ pɔ́ hɛ rɛ pɔ rikɛcáá ísuúlu nɛ́ we nnya.
Páa yɛ pɛɛ upɔ́kɛicɔ nkó íwɛ tẽ́ yarɛ kɛ nɛ́ɛ íwɛ pɔ́ n tẽ́ mɛcɔɔ?
Uukɛisaa uu kuwɔ́i nɛ tíyɛ api kukpaniilee u tani rɛ ukɛ́ íwɛ rilélé uú nɛ uriwomɛ nnɛ́í hɛ́ɛ́lɛ.
Yeesu uu kɔ kpá rɛ: Nɔ́kɛnɛ́cɔpɛ úye unsá yɛ uucɔ nɛ kɛfa kɛsɛ n sárɛi, limɛcɔ kɛ Unɛ́sáa yɛɛ kɛyómɛcaa-pɔ ń we uu u wainɛ.
Kɛ Yeesu uu lɛ̃ pisímɛ́ ḿ masí, uu Kalilee kɛteni-i yisi uu Yutee kɛtẽ kɛɛ Yuritɛɛ nkoi kuwɛ́ɛ́-mɛ̃ ń we sĩ.
Pisoi kulúi api kei u tikipɔ uu pitóikɔ́ pɔisɛntɛ.
Pifarisi pinyinɛ apí nɛ u kɔ rɛ pikɛ́ ripinɛ u wa nnya. Api u pisɛ rɛ: Ncée yɛ we rɛ utisi yɛ́ fe uu ḿpá yo mpuri nnya unɔ́si yuluu?
Yeesu uu pi pɛsɛ rɛ: Áni Uléécaa Nsímɛ́ ritɛlɛ́ kɛ́mɛɛ nsímɛ́ mmú kapi n wɔ́i kɛɛnlɛí? Pi wɔi rɛ: Kɛ́koraanɛ, utisi nɛ unɔ́si kɛ Uléécaa uu wa
uu rɛ: Lɛ̃ nnya kɛ utisi uu usáa nɛ úni yisinɛ u nɛ unɔ́si apí ha pɛ́nɛ api pansɛ ipiŋɛ isɛ.
Lɛ̃ nnya, ápi nkpéni pitɛ́, amá piipiŋɛ yɛ isɛ lɛ. Lɛ̃ nnya usoi úu kapɛ lɛ̃ kɛ Uléécaa uu rimpɛ́nɛ kóólɛnɛ.
Kei kɛ Pifarisi api pɛɛ u pisɛ rɛ: Yo nnya kɛ Moisi uu pɛɛ́ maa rɛ utisi yɛ́ fe uu pitúunnɛ ritɛlɛ́ unɔ́si wɔlu uu pɛɛ u yulu.
Yeesu uu pi pɛsɛ rɛ: Nɔ́anɛ́kíŋ ntakɛ nnya kɛ Moisi uu ncée nɔ́ hɛ rɛ ani yɛ fe ani nɔ́pinɛ́nɔ́si lakasɛ. Ái pɛɛ kɛ́koraanɛ-mɛ lɛ̃ we.
Asei kam nní nɔ́ símisi: Úye un unɔ́si n lakasɛ, linsá iwásánkaí nnya, kuu pɛɛ́ ha unɔ́si féé kpísi, iwásánkaí kuu lɛ̃ wa.
Kei kɛ upipirɛtiki api pɛɛ u maa rɛ: In lɛ̃ kai pisɛ rɛ utisi ukɛ́ nɛ unɔ́si n we, li kutɔsi we rɛ usoi úu kapɛ unɔ́si kpísi.
Yeesu uu pi pɛsɛ rɛ: Ái pisoi nnɛ́í pɛɛ yɛ́ nsímɛ́ mmú ŋmurɛi. Pɛ̃ kɛ Uléécaa uu n tíyɛsɛ rɛ pikɛ́ ŋmurɛi mɛcirɛ pɛɛ yɛ́ ŋmurɛi.
Li we rɛ pisoi yɛ welɛ pɛɛ ápi yɛ pinɔ́si n kpísi rɛ ápi yɛ́ fe nnya. Lɛ̃ kapí nɛ picɔ mari. Pisoicɔ mɛwai mɛɛ lɛ̃ picɔ pansɛsɛ. Picɔ pɔ́ɔ Uléécaa iyɔɔpi nnya pinɔ́sikpikɛ́ yá. Úye un n la ukɛ́ icélaa nnyí kṍ uu kóm.
Lɛ̃ mɛmáá pisoi pinyinɛ apí nɛ siwã́ síńsápi sinyinɛ Yeesu hapɔ rɛ ukɛ́ anípɛ sikɛcáá rilaa ukɛ́ kɔ sikɛcáá kɛyómɛ yáási. Amá upipirɛtiki apí nɛ pi cɛsi.
Kei kuu pɛɛ pi maa rɛ: Ani siwã́ tiyá sikɛ́ kɛnɛ́mɛɛ kam. Áni kapɛ ncée si tápisi. Likumúŋɛ́ rɛ mpí pɛɛ simɛcɔ ń we pɛɛ yɛ́ Uléécaa iyɔɔpi kɛ́mɛɛ lõ.
Kei kuu anípɛ sikɛcáá rilaa uu pɛɛ limɛmáá kei yisi uu tɔ́mpɔ.
Kɛyáa kɛ uŋmánɛ unyinɛ uú nɛ Yeesu rikɔ uu u pisɛ rɛ: Sáa, lisɔnɛ líye kai pisɛ rɛ kɛ́ wa kɛ́ nɛ nfáa tɛnɛcirɛ́ n yɛ̃́?
Uu u pɛsɛ rɛ: Yo nnya kaa lisɔnɛ kɛcáá nkɔ́ nɛ́ písɛi? Usɛ kóló yɛɛ Usɔnɛ. Uyɛɛ Uléécaa. Pɔn n la pɔkɛ́ nfáa tɛnɛcirɛ́ yɛ̃́, isé kuu m pásii kaa yɛ́ n tikilɛ̃.
Uu rɛ: Iyɛɛ íye? Yeesu uu rɛ: Iyɛɛ rɛ: Kapɛ usoi kpu, kapɛ iwásá wa, kapɛ nnɔ́ɔmɛ itansei nyɛrɛ, kapɛ yáai.
A yɛ upɔ́sáa nɛ upɔ́ni ríyu waisɛ, aa kɔ upɔ́cɔ n la yarɛ kaa ripɔ́cúruu ń la.
Uŋmánɛ uyɛ̃ uu u pɛsɛ rɛ: Nɛ lɛ̃ nnɛ́í walɛ. Yo icɔ kai pisɛ rɛ kɛ́ wa?
Yeesu uu pɛɛ u maa rɛ: Pɔn n la pɔkɛ́ wa likɛ́ n nyaḿ nɛ kɛ́tɔ-pɔ, a n ŋme a lɛ̃ kaa m má yáá, aa siwóó sɛ̃ píwɛkɔɔ́ hɔ́ɔnɛ, pɔ́ pɛɛ mɛmá yɛ̃́ kɛyómɛcaa-pɔ. Pɔn lɛ̃ piwai m masí, aa pɛɛ́ weri aa nɛ́ tíki.
Kɛ uŋmánɛ uyɛ̃ uu lɛ̃ n kṍ, uú nɛ mpɔ́ɔcaai tɔ́mpɔ, kɛ ukunipɛ aku nní m mulú nnya.
Kei kɛ Yeesu uu pɛɛ upipirɛtiki maa rɛ: Asei kam nní nɔ́ símisi rɛ Uléécaa iyɔɔpi kɛ́mɛɛ pilonɛ yɛ nɛ umámá páápúlɛ.
Kɛ́ kɔ nɔ́ rikpá rɛ: Kuyooyoo kun n la kukɛ́ kɛhímpi kupolɛ-i lompɔ, li yɛ́ kutɔsi m purú nɛ kɛ umámá uu yɛ́ ń la ukɛ́ Uléécaa iyɔɔpi kɛ́mɛɛ n lompɔ.
Kɛ upipirɛtiki pɛ̃ api lɛ̃ n kṍ, ai pi muuni síḿ api pɛɛ rɛ: In lɛ̃, wóo yɛ́ pɛɛ fe uu píyulalɛ yɛnu?
Yeesu uu pi nyánɛi ńsɔnɛ uu pɛɛ rɛ: Lɛlɛɛ ái sisoipipi kɛ́mɛɛ kuwai ń we yɛ Uléécaa kɛ́mɛɛ kuwai welɛ.
Kei kɛ Piyɛɛ uu pɛɛ rinɔ́ɔ yɔsí uu rɛ: A ripaí kari lirɔ́kɔ́ nnɛ́í n tíyɛ tɔn pɔ́ tíkilɛ̃. Yo kari likɛmɛɛ yɛ́nunɛ?
Yeesu uu pi pɛsɛ rɛ: Asei kam nní nɔ́ símisi rɛ kumúŋɛ́ kpɛ-i kɛ nɛ̃́ Usoi Kɛpipi am n sɔ́nti kɛ́ mɛ́yukɔɔ́ kɛtẽ falɛ kɛ Uléécaa uu n consɛ kɛ́mɛɛ rinɛ́yɔ́ɔpitũ kɛcáá ń tonɛ, nɔ́ kɛfi nɛ pitɛ́ mpí nɔ́ɔ nní nɛ́ rintíki, nɔ̃́ nɛ kɔ atṹ kɛfi nɛ atɛ́ kɛcáá túntinɛ aní nɛ Isirayɛɛli ipuri kɛfi nɛ itɛ́ iyɛ̃ pisoi kɛtahai túhaanɛ.
Pɛpɛɛ nɛ̃́ nnya síyɔ nɛ́ɛ pimáa nɛ piwã́ nɛ́ɛ piyɛ́i nɛ́ɛ pisáa nɛ́ɛ píni nɛ́ɛ pinɔ́si nɛ sipipi nɛ́ɛ sicarɛ n tíyɛ, yɛ́ lɛ̃ kapi n tíyɛntɛ yɛ̃ mɛpehẽ pílɛ, api kɔ nfáa tɛnɛcirɛ́ yɛ́nu ai likɛcáá kpá.
Pifoí mɛyã yɛ́ pitɔ́rɔɔ pansɛ, pitɔ́rɔɔ mɛyã api pifoí.
Yeesu uu kɔ kpá rɛ: Lɛ̃ nnya, Uléécaa iyɔɔpi yɛ kɔ we yarɛ nsímɛ́ mmú: Ukɛisaa unyinɛ yɛɛ kɛmarɛsinɛ leepɔ rɛ ukɛ́ pikɛikɔ́ wɛ́ɛ́si pikɛ́ ualéé kapi yɛ n sée rɛ fiinyi kɛcarɛ kɛ́mɛɛ u kɛisi.
U nɛ pɛ̃ api kómɛinɛ rɛ ukɛ́ pi hɛ́ɛ́lɛ nnɛ́í mmɛ̃ kapi yɛ kɛyáa kɛsɛ ukɛikɔ́ n hɛ́ɛlɛ. Kei kuu pɛɛ kɛcarɛ-i pi tɔ́ŋsɛpɔ.
Kai ḿ pi yarɛ ituŋɛ mɛsɛ ámɛ we kɛfi kumúŋɛ́, uu kɔ leepɔ uu pikɛikɔ́ picɔ yɛnu, pɛ̃ pin kɛ́yaála-i mɛ́woo nyɛnu.
Uu pi maa rɛ: Nɔ́ɔkɛ́ ha kɔ kɛnɛ́carɛ-i kɛisi kɛ́ nnɛ́í mmɛ̃ kai m pisɛ nɔ́ hɛ́ɛ́lɛ.
Api yisi api sĩ́. Uu kɔ ituŋɛ kɛcírɛ kumúŋɛ́ nɛ nnyɔ́ɔ́ mɛtaani kumúŋɛ́ piléepɔ kpá, uu kɔ pikɛikɔ́ picɔ kpísi.
Kai nnyɔ́ɔ́ mɛnupũ ḿ pi, uu kɔ piléepɔ kpá uu pinyinɛ yɛnu pin kei nyɛnu, uu pi maa rɛ: Yo nnya kani nté mɛ́woo nyɛnu ituŋɛ nɛ imɛlólɛ́?
Api u pɛsɛ rɛ: Lɛlɛɛ rɛ úka úu pikɛi rɔ́ kpísi. Uu pi maa rɛ: Nɔ́ɔkɛ́ kɔ n ŋme ani ha kɛnɛ́carɛ-i kɛisi.
Kai nnyɔ́ɔ́ n wa, ucarɛte uyɛ̃ uu uyɛɛ ulikɔ́ kɛcáá m paílɛ̃ maa rɛ: A pikɛikɔ́ pɛ̃ sée aa pɛpɛɛ mɛtɔ́rɔɔ ń ka nɛ pihɛ́ɛ́lɛ koraanɛ aá nɛ pifoí kɛ́tɔ páálá.
Pɛpɛɛ nnyɔ́ɔ́ mɛnupũ kumúŋɛ́ pikɛi n kóraanɛ apí weri, ḿpá úye uu nnɛ́í mmɛ̃ kapi yɛ kɛyáa kɛsɛ ukɛikɔ́ n hɛ́ɛlɛ yɔ́su.
Kɛ pikɛikɔ́ foí pɛ̃ api ń ka, apí m músu rɛ piihɛ́ɛ́ yɛ́ picɔ ikɔ́ rifaau. Amá ḿpá úye uu nnɛ́í nsɛ mmɛ̃ kapi yɛ kɛyáa kɛsɛ ukɛikɔ́ n hɛ́ɛlɛ yɔ́su.
Api kɛwóóyɔɔ́ kɛ-i iŋmúlaa nɛ ukɛisaa uyɛ̃ iwɔ́hɔ́ loni.
Api rɛ: Mpí pɛɛ nní pikɛi mɛtɔ́rɔɔ mmɛ́ ń ka yɛ walɛ ituŋɛ mɛkɔ́ɔ́nú mɛsɛ. Aa pɛɛ tɔ́ nɛ pɛ̃ nnɛ́í nsɛ hɛ́ɛlɛ, in kɔ nɛ tɔ́ɔ mɛyã́ ntuŋɛ nɛ mpɔɔnɛ kõ.
Ukɛisaa uyɛ̃ uu piusɛ rinɔ́ɔ yɔ́su rɛ: Ám inípɛɛ pɔ́ li, unɛ́sánɛ! Ái rɔ kómɛinɛlɛ rɛ nnɛ́í mmɛ̃ kapi yɛ kɛyáa kɛsɛ ukɛikɔ́ n hɛ́ɛlɛ kaa yɛ́ yɔsíi?
A lipɔ́kɔ́ kpísi aa tɔ́mpɔ! Nɛ lalɛ kɛ́ nɔ́ nɛ uyɛɛ pikɛi mɛtɔ́rɔɔ mmɛ́ ń ka nnɛ́í nsɛ hɛ́ɛ́lɛ.
Yarɛ ám ncée má kɛ́ linɛ́kɔ́ nɛ mɛnɛ́la wa, nɛ́ɛ íye? Nɛ́ɛ pɔ inípɛɛ wɔŋnɛ rɛ nɛ kɛfa láárú nnya?
Kei kɛ Yeesu uu rikpá rɛ limɛcɔ kɛ pitɔ́rɔɔ api yɛ́ pansɛ pifoí, pifoí api pitɔ́rɔɔ.
Yeesu nɛ upipirɛtiki api kɛyáa kɛnyinɛ Yerusalɛm n tɔ́su, uu upipirɛtiki kɛfi nɛ pitɛ́ pɛ̃ iyaa séi uu pi maa rɛ:
Nɔ nyánii, Yerusalɛm kari nní símpɔ pikɛ́ ha kei Usoi Kɛpipi tĩ pikɛ́ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa anipɛ-i wa, pɛ̃ pikɛ́ nɛ u túhaanɛ api yekei rɛ pikɛ́ u kpu.
Pi yɛ́ pɛpɛɛ ápi Uléécaa m pakarɛlɛ̃ anipɛ-i u wa, api mɛ́woo u nyánɛi api isɛ́í u fopii api kunapɛ́ɛ́kɔɔ́ kɛcáá u karii, uu pɛɛ kɛyáa táánũ tuŋɛ́ nkpɔ kɛ́mɛɛ yisi.
Kei kɛ unɔsi uu upiŋmánɛ kɛtɛ́, Yakupu nɛ Yohani kpísi uú nɛ Yeesu lɛɛpɔ, uu ukɛyu-i wúla uú nɛ u téni.
Yeesu uu pɛɛ u pisɛ rɛ: Yo kaá la kɛ́ pɔ́ wa? Uu rinɔ́ɔ u yɔ́su rɛ: Nɛ la rɛ a ŋmurɛi rɛ pɔ́ tíyɛsɛ pinɛ́ŋmánɛ mpí kɛtɛ́ apí masí ipɔ́yɔ́ɔpi kɛ́mɛɛ tonɛ, ucɔ kupɔ́lukɛ-lukɛ, ucɔ kupɔ́míi-mɛ̃.
Yeesu uu pɛɛ pi pɛsɛ rɛ: Áni nyu lɛ̃ kani kei nní n welu. Nɔ́ fe ani ntóósi kɛporipi kam n nírunɛ níruu? Api rɛ: Ɛɛɛ, tɔ́ fe.
Yeesu uu pi maa rɛ: Nɔ́ mɛsei ntóósi kɛporipi mɛnɛ́cɔ n ntí. Amá in kunɛ́lukɛ-lukɛ nɛ́ɛ kunɛ́míi mɛtonɛ nkɔ́ mmú, ái nɛ́ɛ yɛ́ tíyɛsɛ likɛ́ nɛ lɛ̃. Pɛ̃ nnya kɛ Unɛ́sáa uu sitónɛ sɛ̃ n nyɔ́ɔnsɛlɛ̃ kuu si panɛ.
Kɛ upipirɛtiki kɛfi tɔrɔɔ mpí pɔ́ɔ lɛ̃ n kṍ, piripɔɔ arí nɛ pimárɛcɔ pitɛ́ mpí caai.
Yeesu uu pinnɛ́í séi uu pi maa rɛ: Nɔ nyulɛ rɛ pɛ̃ kapi n kpíilɛ̃ tɛ ayu piwɛ́ɛ́sɛ yɛ pinnaŋɛ nɛ a wéékusɛlɛnlɛ, pisoi kɛcirɛ pin pinnaŋɛ a nyísɛlɛ̃.
Amá ái limɛcɔ kai nɔ̃́ kɛ́mɛɛ we. Úye un n la ukɛ́ nɔ́kɛnɛ́cɔpɛ uwɛ́ɛ́sɛ, ukɛ́ pansɛ nɔ́unɛ́kɛikɔ́.
Úye un kɔ nɔ́kɛnɛ́cɔpɛ ikpéẽ n la, liute ukɛ́ nɔ́unɛ́lási.
Limɛcɔ kɛ Usoi Kɛpipi ákɛ ka rɛ pikɛ́ kɛ n kɛisi. Amá kɛ kalɛ rɛ kɛkɛ́ picɔ kɛisi kɛkɛ́ kɔ kɛnfaa kpísi kɛkɛ́ piakópɛ nnya hɛ likɛ́ nɛ pisoi mɛyã ayu lɔ.
Lɛ̃ mɛmáá, Yeesu nɛ upipirɛtiki api Yeriko kuyu tulu. Kapi kei n yisi pin tɔ́su, tisoiwuí píima rinyinɛ ari un n tikilɛ̃.
Kei kɛ pinyíyɛ pitɛ́ pinyinɛ pɛɛ ricéetimɛ n tṹ api kṍ tɛ Yeesu yɛɛ tɔ́su. Api pɛɛ sicááila kápáá rɛ: Upíima, Tafiti Kɛpipi, a irɔ́wɛ ripaí!
Pisoi pɛɛ n cápinɛlɛ̃ api pi cɛ́si rɛ pikɛ́ risɛ́ɛ́, amá api pɛɛ mɛyã́ n cáái ŋmaa nɛ ńnaŋɛ rɛ: Upíima, Tafiti Kɛpipi, a irɔ́wɛ ripaí!
Yeesu uu pɛɛ nyɛrɛ, uu pi séi uu pi pisɛ rɛ: Yo kaní la kɛ́ nɔ́ wa?
Api u pɛsɛ rɛ: Upíima, tɔ la rɛ a wa irɔ́nípɛɛ ikɛ́ wúkulɛ.
Yeesu uu piiwɛ paí uu piinipɛɛ ca, mɛsɛ nɛ mɛsɛ, inípɛɛ ii wúkulɛ, pikɛtɛ́ api pɛɛ u tiki.
Kɛ Yeesu nɛ upisencɔ api Yerusalɛm n nyahaipɔ, api Olifiyee rikúú mɛtene Pɛtifasee kuyu-i lompɔ. Yeesu uu upipirɛtiki pitɛ́ tum
uu pi maa rɛ: Ani kuyu nkú kpɛɛ nní nɔ́kɛnɛ́yu-pɔ ń we kɛ́mɛɛ hapɔ. Nɔ́ mɛsɛ nɛ mɛsɛ kɛminaayaha kɛnyinɛ lɛɛpɔ, kɛ nɛ kɛkɛpipi sin toraalɛ̃. Ani si fénnɛ aní nɛ nɛ́ si weri.
Úye un ń-ye nɔ́ m pisɛ, ani u pɛsɛ rɛ: Upíima yɛ si lalɛ. Liute yɛ́ kei nní nɔ́ riyá ani tɔ́mpɔ.
Lɛ̃ kɛ antepu uú pɛɛ ḿ ma likɛ́ nɛ n wa nnya kai lɛ̃ wa. U pɛɛ́ maa rɛ:
Ani Siyɔɔ kuyu pikɔ́ maa rɛ: Ani ripaí, nɔ́unɛ́yɔ́ɔpi yɛɛ nní nɔ́kɛnɛ́mɛɛ wemɛ. Usoi niŋɛ-niŋɛ lo, kɛminaa kɛpipi kɛcáá kuu túnti.
Upipirɛtiki api yisi api tɔ́mpɔ, apí ha wai yarɛ kuu pi n forii.
Apí nɛ kɛminaa nɛ kɛkɛpipi weri api pimɛlapɛ sikɛcáá láai api mɛkɛcáá u tonsɛ.
Pisoi kulúi api pisitukanka lesɛ api ncée-i táŋɛntɛ, picɔ api apɛ́i hɛ́piri api táŋɛntɛ rɛ pikɛ́ nɛ ríyu u waisɛ.
Pisoi pɛɛ ukɛyu n sɔ́nɛ nɛ pɛpɛɛ ukɛpirɛ n tíkilɛ̃ api pɛɛ́ n cáái rɛ: Tafiti Kɛpipi, ani uyɛɛ n sɔ́nti nɛ Upíima rinyiri ritaásɛ! Osanna, ani urinyiri kɛyómɛcaa-pɔ ritaásɛ!
Kɛ Yeesu uu Yerusalɛm kuyu-i n lompɔ, ai pisoi nnɛ́í lémesi api pɛɛ́ m písɛinɛ rɛ: Usoi úye kɛcirɛ yɛ nkó?
Pisoi pɛɛ u n tíkilɛ̃ api rɛ: Uyɛɛ antepu Yeesu, Kalilee kɛtẽ-pɔ Nasarɛti ukɔ́ lo.
Yeesu uu Uléécaa kɛyɔ kɛ́mɛɛ lompɔ uu pɛpɛɛ kei n yálisi nɛ pɛpɛɛ n lɛ́ɛ́ri nnɛ́í lákasɛ. Uu pɛpɛɛ siwóó n cɔhɔnɛ ataapili nɛ pilɔ́ɔlãyái situmpi láuli.
Uu pɛɛ pi maa rɛ: Li wɔlaalɛ̃ tɛ: Pi yɛ́ Kɛnɛ́yɔ sée rɛ kɛyómɛyáhaayɔ. Amá nɔ̃́ nɛ kɛ ripɔ́lɔ́sɛlɛ piyaalukɛ kuhorɛ.
Kɛ Yeesu uu kei lɛ̃ ń we, pinyíyɛ nɛ síkankáláká así hapɔ así nɛ Uléécaa kɛyɔ kɛ́mɛɛ u kɔ uu si pɔisɛntɛ.
Amá kɛ pɛpɛɛ yɛ Uléécaa inyɔ́ɔnsɛ n wa nɛ isé picélaa api mɛwai píima kɛ Yeesu uu n wapisi n yɛ̃́ nɛ siwã́ sɛɛ Uléécaa kɛyɔ kɛ́mɛɛ n cáái rɛ: Osanna, Tafiti Kɛpipi, ai pi tóósi.
Kei kapi pɛɛ u pisɛ rɛ: Pɔ kómɛi lɛ̃ kapi nní n cááii? Yeesu uu rɛ: Ɛɛɛ. Uu pɛɛ pi pisɛ rɛ: Lɛ̃ nnya, áni kahanɛ Uléécaa ritɛlɛ́ kɛ́mɛɛ nsímɛ́ mmú n kɛɛ̃ tɛ: Pɔ tíyɛsɛ aí nɛ siwã́ síńsápi nɛ siwã́ fɛnfɛ̃í pɛ́nɛ asi pɔ́ m pakarɛntɛɛ?
Yeesu uu pɛɛ limɛmáá kei pi yá uu kuyu lelu uú ha Petanii-pɔ finɛ.
Kai n weesi, Yeesu uu yisi un Yerusalɛm tɔ́su, nkṹ nn u wai.
Uu kúfikiyee ricéetimɛ yɛnupɔ, uu sɔ́nɛpɔ uú nɛ ku kɔ, amá mɛpɛ́i ŋmanɛ kuu lɛɛpɔ. Uu pɛɛ kuléé kpɛ̃ maa rɛ: Páa nkpéni kɔ píkai márunɛ! Kei nní, kúfikiyee kpɛ̃ aku kóósi.
Kɛ upipirɛtiki api lɛ̃ n yɛ̃́, ai nnɔ́ɔ pi yipu api pɛɛ rɛ: Íye kɛ kúfikiyee nkú aku nní mɛsɛ nɛ mɛsɛ kólaapɔ?
Yeesu uu pɛɛ pi maa rɛ: Kɛ́ asei kɛcáá nɔ́ símisi rɛ nɔn Uléécaa nɛ kɛfa n tɛnɛlɛ̃ nɔnsá kɔ n tíru, nɔ́ fe ani lɛ̃ kam nní kuléé nkú n wa mɛcɔ wai. Ái kɔ lɛ̃ ŋmanɛ, ticuruu, nɔ́ fe ani riyɔ́pɛ ntí maa rɛ: A kei yisi a ha mínimaa-i ripɔlɔ, ai kɔ mɛsei lɛ̃ wai.
Nɔn Uléécaa nɛ kɛfa n tɛnɛlɛ̃, nɔ́ yɛ lɛ̃ nnɛ́í kani yɛ kɛyómɛyáhaa-i m pisɛ yɛ̃.
Lɛ̃ mɛmáá, Yeesu uu pɛɛ Uléécaa kɛyɔ-i lompɔ un we un pisoi céési, pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ kuyu piwɛ́ɛ́sɛ apí hapɔ apí nɛ u kɔ api u pisɛ rɛ: Ńnaŋɛ ń-ye kaá nɛ nní wai? Úye yɛɛ ńnaŋɛ pɔ́ hɛ pɔkɛ́ nɛ nní n wai?
Yeesu uu pɛɛ pi pɛsɛ rɛ: Nɛ la kɛ́ nsɛ nɔ́ pisɛ. Nɔn tinɔ́ɔ nɛ́ m pɛsɛ, nɛ́ pɛɛ nɔ́ símisi ńnaŋɛ mmɛ̃ kaḿ nɛ lɛ̃ n wai.
Nɛ la kɛ́ nɔ́ pisɛ rɛ wóo Yohani tummɛ rɛ ukɛ́ pisoi míni wolɛ? Uléécaa nɛ́ɛ pisoi pɛɛ u tummɛ? Api pɛɛ símaanɛ rɛ: Tɔn nkpéni m maa rɛ Uléécaa yɛɛ u tummɛ, u yɛ́ rɔ́ pisɛ rɛ: Kai pɛɛ íye wa káni nɛ Yohani nsímɛ́ ŋmurɛi?
Tɔn kɔ m maa rɛ pisoi pɛɛ u tummɛ, ái yɛ́ wa. Tɔ pɛɛ risoiwuí wurulɛ. Li we rɛ pisoi nnɛ́í yɛ Yohani nyánilɛ rɛ antepu lo.
Api pɛɛ mɛsɛ Yeesu rinɔ́ɔ pɛsɛ rɛ: Ári nyu. Uyɛ̃ uu kɔ pi pɛsɛ rɛ: Nɛ̃́ ám kɔ nɔ́ símisinɛ ńnaŋɛ mmɛ̃ kaḿ nɛ lɛ̃ n wai.
Yeesu uu kɔ pipisɛ pi kpá rɛ: Ń-ye kani kɛnyárũ nkɛ́-i yɛ̃́? Pi rɛ utisi unyinɛ yɛɛ pɛɛ piŋmánɛ pitɛ́ má, uu kɛyáa uŋmánɛ wɛ́ɛ́sɛ maa rɛ: Unɛ́ŋmánɛ, a nɛni waasi a ha anɛ́léé nyɛ̃ kapi yɛ n sée rɛ fiinyi kɛcarɛ kɛ́mɛɛ kɛisi.
Uŋmánɛ uu u pɛsɛ rɛ: Ám sĩ! Kai rinkpásɛ, uu kɛmúŋɛ́ consɛ, uu yisi uu waasi.
Utisi uyɛ̃ uu kɔ uŋmánɛ tɔrɔɔ limɛcɔ malɛ. Uyɛ̃ uu rɛ: Ɛɛɛ, nɛ kõ, Sáa. Amá úu pɛɛ nkpáni waasi.
Yeesu uu pɛɛ pi pisɛ rɛ: Nɔ músu rɛ wóo pikɛtɛ́ kɛcɔpɛ usáa mɛla wa? Api rɛ ufoí lo. Yeesu uu pɛɛ pi maa rɛ: Asei kam nní nɔ́ símisi rɛ pilampooyɔɔ́ nɛ piwásánkaí yɛ́ nɛ kɛkpéẽ nɔ́ wa api Uléécaa iyɔɔpi kɛ́mɛɛ lompɔ.
Li we rɛ Yohani Úniwolɛ yɛ nɔ́kɛnɛ́mɛɛ kalɛ uu asei ncee nɔ́ nyísɛ, áni nɛ kutu u ricɔ. Amá pilampooyɔɔ́ nɛ piwásánkaí api unsímɛ́ ŋmurɛi. Ani kɔ lɛ̃ nnɛ́í yɛ́nu, amá áni mɛfinɛ consɛ nɔkɛ́ unsímɛ́ ŋmurɛi.
Yeesu uu pimáa pi kpá rɛ: Ani kɔ kɛnyárũ kɛcɔ kutu ricɔ: Ucarɛte unyinɛ yɛɛ we, uu aléé nyɛ̃ kapi yɛ n sée rɛ fiinyi kɛcarɛ tamɛsi, uu mmɛlɛ wai uú nɛ kɛ kɔ́ɔ́nú. Uu kɔ kɛcarɛ kɛ-i kuhórɛ túni uu kɛ́tacɛrii mɔm kei kapi yɛ́ píta n cɛ́rii. Uu kɔ limɛmáá kɛmɛ́rɛ́ cácá kɛnyinɛ mɔm uu pɛɛ pikɛikɔ́ wɛ́ɛ́si rɛ pikɛ́ kɛcarɛ kɛ̃ kɛcáá u m paílɛ̃ ukɛ́ ncée ha ukɛ́ kam.
Kai aléépipi nyɛ̃ kutúũ n tu, uu upilasi yukusɛ rɛ pikɛ́ ha upikɛikɔ́ pɛ-i ualéépipi u yɔ́ɔmɛ.
Pikɛikɔ́ pɛ̃ api pilási mpí cɔ́pii. Api usɛ kaii api ucɔ kopu, api utáánũ aparɛ tapisi uu kpi.
Ucarɛte uu kɔ pilási picɔ piyukusɛ kpá, pɛ̃ pin kulúi we nɛ pifoí. Pikɛikɔ́ pɛ̃ api kɔ pɛ̃ wai yarɛ lɛ̃ kapi pilási foí n wa mɛcɔ.
Uu picérei pɔɔnɛ uu uuŋmánɛ yukusɛ uu pikɛmɛɛ tum, un músu rɛ: Ḿpá likɛ́ íye wa, pi yɛ́ unɛ́ŋmánɛ wuri.
Amá kɛ pikɛikɔ́ api uuŋmánɛ uyɛ̃ n yɛ̃́, api pimɛcɔpɛcirɛ n tee rɛ: Nkó yɛɛ masí usáa mɛmá nnɛ́í te. Ani kam tɔkɛ́ u kpu tɔkɛ́ pɛɛ umɛmá n te.
Kuu n tuipɔ, api u tini api kɛcarɛ ilúkɛ́ u sá api u kopu.
Kɛ Yeesu uu pinyárũ ḿ masí, uu pi pisɛ rɛ: Ucarɛte uyɛ̃ un ha n ka, yo kuu yɛ́ pikɛikɔ́ pɛ̃ wa?
Api rinɔ́ɔ u yɔ́su rɛ: U pikɛikɔ́ kpákárá pɛ̃ mɛkópɛ kóninɛ. Pilicɔ ái yɛ́ nkpáni íwɛ u wa. Uu pɛɛ́ ha pikɛikɔ́ féé forii rɛ pikɛ́ kɛcarɛ kɛcáá u m paílɛ̃, apipi an m pi, api yɛ u túúni.
Kei kɛ Yeesu uu pi pisɛ rɛ: Áni nsímɛ́ mmú píkai Uléécaa Nsímɛ́ ritɛlɛ́ kɛ́mɛɛ kɛ́ɛ́nlɛ̃ tɛ: Tiparɛ kɛ pimɔ́mɛ api n fóm tɛɛ pansɛ ricírɛ-cirɛ tɛɛ kɛnui-i ń wee? Upíima yɛɛ lɛ̃ wa. Mɛwaisaŋa kuu rɔ́ n yɛ́nɛisɛ yɛ mɛ̃!
Yeesu uu kɔ pimáa pi kpá rɛ: Lɛ̃ nnya, nɔ́ mpí, nɔ́ɔ nní Uléécaa iyɔɔpi kɛ́mɛɛ ń we, pi yɛ́ ikɛmɛɛ nɔ́ lesɛ api mpuri féé mɛɛ Uléécaa mɛla n wai tonsɛ.
[Lin úye n fóm un tiparɛ tɛ̃ tinkpɔu, u yɛ́ selesi. Lin úye n fóm tin ukɛcáá n loó, ti yɛ́ u nã].
Kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pifarisi api Yeesu sinyárũ sɛ̃ n kṍ, api céru rɛ pɛ̃ kuú nɛ mánɛ.
Api pɛɛ icée n wɛ́ɛ́si pikɛ́ nɛ u tĩ, pin kɔ pɛɛ risoiwuí wuru rɛ pisoi yɛ u nyáni rɛ u antepu lɛ nnya.
Yeesu uu kɔ kɛnyárũ kɛcɔ pi kpá rɛ:
Uléécaa iyɔɔpi yɛ kɔ we yarɛ nsímɛ́ mmú: Uyɔ́ɔpi unyinɛ yɛɛ kɛyáa uuŋmánɛ yɛɛ unɔ́si n kpísi anyã́ píima wai.
Uu upikɛikɔ́ tum tɛ pikɛ́ ha pisoi séleimɛ pikɛ́ anyã́ ilukɛ li. Amá pisoi api isánɛséi iyɛ̃ yulu api anyã́ wéntɛ.
Uu kɔ pikɛikɔ́ picɔ pitumɛ kpá uu pi maa rɛ: Ani pisánɛ sée ani pi símisi rɛ: Anyã́ ilukɛ yɛ pipele masilɛ. Anɛ́náala nɛ inɛ́sɛɛ kpɔkɔɔ́ kam kṍ. Ḿpá yo yɛ kɛ́yu walɛ. Ani kam ani pinɔ́sikpikɛ́ anyã́ ilukɛ li.
Ápi nkpáni isánɛséi iyɛ̃ kutu ricɔ. Ḿpá úye uu ulikɔ́-mɛ̃ tɔ́mpɔ. Picɔ api sicarɛ waikɛɛ, picɔ api ayáa tɔ́ŋaapɔ
pitɔ́rɔɔ pɔ́ɔ pikɛikɔ́ pɛ̃ cɔ́pii api isɛi pi waisɛ api pɛɛ pi kóni.
Ai uyɔ́ɔpi kuwɔ́i wai, uu upisɔ́ɔ́ca tum apí ha pisoi pɛ̃ kóni api pikuyu nna ŋmaasi.
Uu pɛɛ upikɛikɔ́ picɔ maa rɛ: Anyã́ ilukɛ yɛ pipele masilɛ, amá pisánɛ ápi pɛɛ ikulukɛ tulaalɛ̃.
Lɛ̃ nnya, ani sicéepɛnɛ-i léepɔ, nɔn píye n yɛ̃, ani kusánɛ pi séiri.
Upikɛikɔ́ pɛ̃ api yisi api icée tóói api pisoi nnɛ́í kapi n yɛ̃́ sélei, pisɔnɛ nɛ pikópɛ, pisánɛ api pɛɛ kɛnyã́yɔ yipu.
Kei kɛ uyɔ́ɔpi uu pɛɛ lompɔ rɛ ukɛ́ pisánɛ pɛ̃ yáási, uu usoi unyinɛ yɛnu yɛɛ úu inyánlũ n tanaalɛ̃.
Uu u pisɛ rɛ: Unɛ́sánɛ, íye kaa wa aá nɛ nté lonti áa kɔ inyánlũ tanaalɛ̃? Ai utisi muuni uú n sɛ́ɛ́lɛ̃.
Uyɔ́ɔpi uu pɛɛ pikɛikɔ́ maa rɛ: Ani ána nɛ anípɛ u paasi ani kɛtahai kuŋmaha-i u sápɔ. Kei kuu yɛ́ n téni un inĩ́ takai.
Yeesu uu pɛɛ rɛ: Li we rɛ pisoi kulúi kapi sée, amá pɛ̃ kapi pikɛcɔpɛ n wɛ́ɛ ápi pɛɛ kulúi we.
Kei kɛ Pifarisi api pɛɛ símaanɛ rɛ íye kapi yɛ́ nɛ Yeesu ripinɛ wa pikɛ́ nɛ unnɔɔsimɛ́ cirɛ u n tĩ́.
Api pipirɛtiki pinyinɛ nɛ Erooti pipirɛtiki pinyinɛ lesɛ api tum tɛ pikɛ́ ha Yeesu maa rɛ: Upíima, tɔ nyulɛ rɛ asei ŋmanɛ kaa yɛ símisi. Pɔ yɛ kɔ Uléécaa ncee pisoi céesilɛ nɛ asei. Ḿpá usoi ukɛ́ íye nsá ńnaŋɛ m má, áa yɛ uinipɛɛ n wuru pɔn nɛ símisi.
Tɔ la rɛ a kɛpɔ́múŋɛ́ rɔ́ símisi tɔkɛ́ yɛ̃́ tɛ ncée yɛ we rɛ tɔkɛ́ yɛ Rɔm uyɔɔpi lampoo hɛ́ɛ́lɛ nɛ́ɛ ári kapɛ yɛ hɛ́ɛlɛ?
Amá Yeesu pɔ̃́ nɛ pimɛsɔhɔ kópɛ kapi n wai pinyuwɛ máálɛnlɛ. Uu pɛɛ pi maa rɛ: Nɔ́ kɛcáá kɛcáá mɛwai pikɔ́ mpí, yo nnya kani nɛ́ peikɛɛ?
Ani nɛ siwóó sɛ̃ kani yɛ nɛ lampoo n hɛ́ɛlɛ kam nkɛ̃́! Api mɛwóópipi mɛsɛ nɛ u hapɔ.
Uu pɛɛ pi pisɛ rɛ: Úye riyu nɛ úye rinyiri tɛɛ nní mɛkɛcáá we?
Api u pɛsɛ rɛ: Sesaa lo. Kei kɛ Yeesu uu kɔ pi maa rɛ: In lɛ̃, ani Sesaa likɔ́ Sesaa pa, ani Uléécaa likɔ́ Uléécaa pa.
Kuu lɛ̃ tinɔ́ɔ tɛ̃ pi m pɛsɛ, ai nnɔ́ɔ pi yipu api pɛɛ u yá api tɔ́mpɔ.
Kɛyáa kɛ̃ cirɛ kɛ Pisatusee api Yeesu kɛ́mɛɛ ha. Pisatusee pɛɛ tee rɛ pikpɔkpɔ ápi yɛ nkpɔ-i yisi. Api sĩ́ apí ha Yeesu lɛɛpɔ, api u pisɛ rɛ: Sáa, Moisi yɛ maa rɛ:
Unɔ́sikɔ́ úye un n kpu unsá kɛwã́ m má, li pisɛ rɛ uuwã yɛɛ yɛ́ unɔ́si uyɛ̃ kukúmannɔsi kpísi uu umáa mpuri wai.
Too! Amá piŋmánɛ pinyinɛ pɛɛ pɛɛ kɛrɔ́cɔpɛ nté we. Pi pimárɛcɔ pisɛɛi lɛ. Umáa uu unɔ́si kpísi, uu kpi úu kɛwã́ yɛ̃. Uwã́ uu pɛɛ umáa ukúmannɔsi kpísi.
Uyɛ̃ uu kɔ limɛcɔ kpi, uu ukúmannɔsi uyɛ̃ nɛ utáánũ yá. Ai lɛ̃ n wai hái nɛ usɛ́ɛ́i-sɛ́ɛ́i kɛ́mɛɛ-pɔ.
Pɛ̃ mɛmáá, unɔ́si uyɛ̃ pɔ́ɔ kɔ kpi.
Tɔ la tɔkɛ́ nkpéni pɔ́ pisɛ rɛ kɛ pimárɛcɔ pisɛɛi pɛ̃ api nní pinnɛ́í unɔ́si uyɛ̃ n kpísi, pi uye unɔsi yɛ ha lo, kɛyáa kɛ̃ kɛ pikpɔkpɔ apí ha nkpɔ kɛ́mɛɛ n yisinɛ?
Kei kɛ Yeesu uu pɛɛ pi pɛsɛ rɛ: Lɛ̃ nnya kani nɔ́mɛnɛ́círɛ kiraasɛntɛ. Áni Nléécaasimɛ́ asei kómɛi, áni kɔ Uléécaa nnaŋɛ nyu.
Kumúŋɛ́ kpɛ-i kɛ pikpɔkpɔ apí ha n yisinɛ, pitisi ápi pinɔ́si kpíkɛsinɛ, pinɔ́si páa kɔ pila sɔ́ɔnkɛɛnɛ. Amá pimɛfinɛ yɛ́ ha n we yarɛ piléécaatumɛ kɛyómɛcaa-pɔ.
Áni lɛ̃ kɛ Uléécaa uu pikpɔkpɔ mɛyisɛ kɛcáá nɔ́ ḿ ma api Unsímɛ́ Ritɛlɛ́ kɛ́mɛɛ wɔ́lu kɛ́ɛ̃, nɛ́ɛ yo? U maa rɛ:
Nɛ́ɛ Apiraham Uleecaa nɛ Isaaki Uleecaa nɛ Yakupu Uleecaa. Uléécaa úu pikpɔkpɔ Uleecaa amá u pinyánnyã́ Uleecaa lɛ.
Kɛ pisoi pɛ̃ nnɛ́í pɛɛ n cápinɛlɛ̃ pin kutu u cɔlɛ̃ api lɛ̃ n kṍ, uicélaa iyɛ̃ ii pi loni ńsɔnɛ.
Kɛ Pifarisi api n kṍ tɛ Yeesu yɛ Pisatusee feriyɛ uu sɛ́ɛ́sɛ, api cápinɛ.
Pikɛcɔpɛ isé ucélaa unyinɛ uu pɛɛ ripinɛ Yeesu wai uu u pisɛ rɛ:
Ucélaa, Uléécaa iseé nnɛ́í kɛ́mɛɛ íye yɛɛ imáa?
Yeesu uu rɛ: A Upíima, Upɔ́léécaa n la nɛ kɛpɔ́fa nnɛ́í, nɛ ipɔ́soi nnɛ́í, nɛ kɛpɔ́múŋɛ́ nnɛ́í.
Iyɛɛ isé foí, iyɛɛ kɔ innɛ́í kɛcɔpɛ imáa.
Ilírũ yɛɛ ifoí iyɛ̃ mɛcɔ n sá yɛ nnyí: A upɔ́cɔ n la yarɛ kaa ripɔ́cúruu ń la.
Isé nnyí kɛtɛ́ yɛɛ isé nɛ antepuyɛ icélaa riyíkí.
Kɛ Pifarisi api lɛ̃ n cápinɛ, Yeesu uu pɛɛ pi pisɛ rɛ:
Íye kani uyɛ̃ kɛ Uléécaa uu n wɛ́ɛ kɛcáá músu? Úye kɛpipi yɛ kɛ? Api u pɛsɛ rɛ Tafiti Kɛpipi yɛ kɛ.
Yeesu uu pɛɛ pi maa rɛ: In lɛ̃, íye kai wa kɛ Nfáasɔnɛ nn Tafiti mɛtɛ́í hɛ uú nɛ u séi rɛ Upíima? Tafiti yɛ pɛɛ́ maa rɛ:
Upíima yɛ Unɛ́píima maa rɛ: A kunɛ́lukɛ-lukɛ-mɛ̃ kɛ́yukɔɔ́tonɛ-i tonɛ hái nɛ kumúŋɛ́ kpɛ-i kam yɛ́ pipɔ́láarɔ kɛpɔ́nyálɛ-i n cɔ.
In tɛ Tafiti yɛ mɛsei u sée rɛ Upíima, íye kɛ uyɛ̃ cirɛ uu yɛ́ kɔ pɛɛ Tafiti Kɛpipi?
Pifarisi pɛ̃ ápi fe pikɛ́ ńka Yeesu pɛsɛ. Kaí nɛ kei n kpísi, úka úu yɛ pɛɛ kaha ukɛ́ nnyinɛ u pisɛ.
Lɛ̃ mɛmáá, Yeesu uu pɛɛ pisoi pɛɛ n cápinɛlɛ̃ nɛ upipirɛtiki-mɛ̃ pansɛpɔ uu pi maa rɛ:
Isé picélaa nɛ Pifarisi kaí pɛɛ́ we rɛ pikɛ́ isé kɛ Moisi uu nɔ́ ḿ pa asei nɔ́ símisi.
Li nɛ sá rɛ nɔkɛ́ piicélaa rimúlú ani kɔ i tiki. Amá áni kapɛ yɛ pimɛwai nɛ yíraanɛ. Li we rɛ pɛ̃ nɛ yɛ picɔ céesi rɛ pikɛ́ piicélaa ritiki, amá piricuruu ápi yɛ pɛɛ i ritiki.
Pi yɛ limúlɛ-mulɛ paasilɛ api picɔ yasɛ, piricuruu ápi yɛ pɛɛ líka rica.
Pi ḿpá yo wai rɛ pisoi pikɛ́ yɛ pi yɛ̃ nnya. Lɛ̃ nnya kapi yɛ Nléécaasimɛ́ silɔɔpi kapi ritii kɛcáá riḿmɛɛlú mɛpɛ́rɛ́ rikpásɛ api kɔ pisitukanka atimɛ nwɛ́pí mɛpɛ́rɛ́ kpásɛ ai picɔ sikɔ́ feriyɛ.
Sitónɛ foí kapi yɛ kɛlukɛ kɛ́mɛɛ nɛ Pisuifi ayomɛyáhaalee-i n la.
Pi la rɛ pisoi pikɛ́ ipakarɛ nɛ pi n yáhaankɛɛ sicápinɛ kɛ́mɛɛ, pikɛ́ yɛ kɔ pi sée rɛ picélaa.
Amá nɔ̃́ áni kapɛ yɛ tíyɛ pikɛ́ yɛ nɔ́ sée rɛ picélaa. Nɔ nɔ́nnɛ́nɛ́í pimárɛcɔ lɛ. Usoi usɛ kóló yɛɛ kɔ nɔ́unɛ́célaa.
Áni kapɛ yɛ kɛtẽ kɛcáá úka sée rɛ nɔ́unɛ́sáa. Nɔ́unɛ́sáa cirɛníŋɛ kani m má yɛɛ kɛyómɛcaa-pɔ we.
Áni kapɛ yɛ tíyɛ pikɛ́ yɛ nɔ́ sée rɛ úyukɔɔ́. Nɔ́unɛ́yukɔɔ́ yɛ usɛ lɛ. Uyɛɛ nní uyɛ̃ kɛ Uléécaa uu n wɛ́ɛ.
Nɔ́kɛnɛ́cɔpɛ uwɛ́ɛ́sɛ ukɛ́ pansɛ nɔ́unɛ́kɛikɔ́.
Úye un umɛcirɛ rintaásɛ, li yɛ u ricɛpisɛlɛ. Úye un umɛcirɛ rincɛpisɛ, li yɛ u ritaásɛlɛ.
Íwɛ kani topori, nɔ́ isé picélaa nɛ nɔ́ Pifarisi mpí. Nɔ kɛcáá kɛcáá mɛwai pikɔ́ lɛ! Nɔ yɛ pisoi ncée tápisilɛ rɛ ápi kapɛ Uléécaa iyɔɔpi kɛ́mɛɛ lõ. Nɔ́rinɛ́cúruu áni yɛ lompɔ, áni kɔ pɛɛ pɛpɛɛ ń la yánɛ pikɛ́ lompɔ.
[Íwɛ kani topori, nɔ́ isé picélaa nɛ nɔ́ Pifarisi mpí. Nɔ kɛcáá kɛcáá mɛwai pikɔ́ lɛ! Nɔ́ɔ pikúmannɔsi anipɛ-i lɛ̃ kapi m má yɔ́ɔi, ani yɛ kɔ pɛɛ kɛyómɛ yáási ai náŋai pisoi pikɛ́ nɛ nɔ́ n yɛ̃́ nnya. Lɛ̃ nnya kɛ Uléécaa uu íwɛ iyɛɛ íi icɔ m má nɔ́ wainɛ.]
Íwɛ kani topori, nɔ́ isé picélaa nɛ nɔ́ Pifarisi mpí. Nɔ kɛcáá kɛcáá mɛwai pikɔ́ lɛ! Kɛtẽ nkɛ́ nnɛ́í nɛ mínimaa kani kálɛ̃ tɛ nɔkɛ́ usɛ unyinɛ yɛ̃ nɔkɛ́ u pansɛsɛ nɔ́unɛ́pirɛtiki. Nɔn liute piyɛ́nɛ m masí, ani tíyɛsɛ uu pansɛ usoi nkó kaí nɛ n sá rɛ pikɛ́ íwɛ tɛnɛcirɛ́ kɛlõ kɛ́mɛɛ íwɛ lukɛisɛ ikɛ́ nɔ́inɛ́kɔ́ n fe mɛtɛ́.
Íwɛ kani topori, nɔ́ pinyíyɛ mpí, nɔ́ɔ nní pisoicɔ n séni! Nɔ yɛ maa rɛ: Úye un Uléécaa kɛyɔ n sée uú nɛ wééri rɛ u yɛ́ linyinɛ wa, u yɛ́ fe uu lipiwai yá. Amá úye un wura yɛɛ Uléécaa kɛyɔ-i ń we n sée uú nɛ wééri rɛ u yɛ́ linyinɛ wa, ncée ńn we rɛ ukɛ́ lipiwai riyá.
Nɔ́ piníri nɛ pinyíyɛ mpí! Wura nɛ Uléécaa kɛyɔ kɛɛ wura uyɛ̃ m pansɛsɛ Uléécaa likɔ́, yo yɛɛ likɛtɛ́ kɛcɔpɛ ríyu má nɛ licɔ?
Nɔ yɛ kɔ maa rɛ: Úye un Uléécaa kɛyɔ kɛ́mɛɛ kɛnyɔ́ɔnsɛhúúpi n sée uú nɛ wééri rɛ u yɛ́ linyinɛ wa, u yɛ́ fe uu lipiwai yá. Amá úye un inyɔ́ɔnsɛsɛɛ yɛɛ kɛhúúpi kɛcáá ń láalɛ̃ n sée uú nɛ wééri rɛ u yɛ́ linyinɛ wa, úu ncée má ukɛ́ lipiwai riyá.
Nɔ́ pinyíyɛ mpí! Isɛɛ kapí nɛ n nyɔ́ɔnsɛ api kɛhúúpi kɛcáá láa nɛ kɛhúúpi kɛɛ i m pansɛsɛ Uléécaa likɔ́, yo yɛɛ likɛtɛ́ kɛcɔpɛ ríyu má nɛ licɔ?
Lɛ̃ nnya, úye un kɛnyɔ́ɔnsɛhúúpi n sée uú nɛ wééri, kɛlõ kɛ̃ nɛ lɛ̃ nnɛ́í lɛɛ kei ń we kuu sée uú nɛ wééri.
Úye un Uléécaa kɛyɔ n sée uú nɛ wééri, Uléécaa kɛyɔ nɛ Uléécaa yɛɛ kɛkɛmɛɛ ń we kuu sée uú nɛ wééri.
Úye un kɛyómɛcaa n sée uú nɛ wééri, Uléécaa riyɔɔpitũ nɛ Uléécaa yɛɛ rikɛcáá ń tṹ kuu sée uú nɛ wééri.
Íwɛ kani topori, nɔ́ isé picélaa nɛ nɔ́ Pifarisi mpí. Nɔ kɛcáá kɛcáá mɛwai pikɔ́ lɛ. Nɔ yɛ ḿpá yo hɔɔnɛlɛ, aní nɛ manti nɛ ayɛ́hɛpɛi ncɔpuri pɛ́nɛ ani hɔ́ɔ́nɛ awɛ́lɛ́ kɛfi, ani Uléécaa kuwɛ́lɛ́ kusɛ pa. Amá áni yɛ pɛɛ isé nnɛ́í kɛcɔpɛ ipíima yarɛ nní asei piwɛ́laa nɛ usoicɔ piwɛtu nɛ asei pitiki nkɔ́ nɛ pikɛi wa. Lɛ̃ kaí pɛɛ pisɛ rɛ nɔkɛ́ n tikilɛ̃ nɔn pɛɛ kɔ nɛ litɔ́rɔɔ licɔ nní wai.
Nɔ́ pinyíyɛ mpí, nɔ́ɔ nní pisoicɔ n séni. Nɔ yɛ kúcɛrii nɛ ńsɔ lesɛlɛ, ani pɛɛ ísu nɛ pɛ́nɛ ani muuni.
Íwɛ kani topori, nɔ́ isé picélaa nɛ nɔ́ Pifarisi mpí! Nɔ kɛcáá kɛcáá mɛwai pikɔ́ lɛ. Nɔ we yarɛ mpí pɛɛ yɛ kɛhee nɛ kɛcáripi kɛpirɛ ŋmanɛ n hɛɛrɛ api kɛmɛ́ɛ yá mɛcɔ. Lɛ̃ kapi yɛ sikɛmɛɛ n li nɛ kapi yɛ ń ntí yɛ pɛɛ liyaa-yaa lɛ kapi n káipinkɛɛ.
Nɔ́ Pifarisi, pinyíyɛ mpí! Ani yɛ kɛhee nɛ kɛcáripi kɛ́mɛɛ mɛfoí hɛɛrɛ, kɛpirɛ yɛ́ pɛɛ limɛcɔ sɔnɛsi.
Íwɛ kani topori, nɔ́ isé picélaa nɛ nɔ́ Pifarisi mpí! Nɔ kɛcáá kɛcáá mɛwai pikɔ́ lɛ. Nɔ we yarɛ rikpíí mmɛlɛ kapi míni tomɛ́ n túkɛi ari pɛɛ́ n wariyɛ póí-póí ńsɔnɛ mɛcɔ, nɛ́ḿpákanɛ asoikɔhɔ nɛ líkpɛrinkpɛkɔɔ́ lɛɛ rikɛmɛɛ yipaalɛ̃.
Limɛcɔ kaní we. Nɔ pisoi kɛyu-i nyísɛlɛ̃ tɛ nɔ isé tíkilɛnlɛ, nɛ́ḿpákanɛ kɛcáá kɛcáá mɛwai nɛ mɛwai kópɛ mɛɛ nɔ́sinɛ́fa-i yipaalɛ̃.
Íwɛ kani topori, nɔ́ isé picélaa nɛ nɔ́ Pifarisi mpí! Nɔ kɛcáá kɛcáá mɛwai pikɔ́ lɛ. Nɔ yɛ antepuyɛ akpíí mɔ́nlɛ ani pɛpɛɛ asei n tíkilɛ̃ akɔ́ sɔnukusɛ
ani pɛɛ rɛ: Tɔn pɛɛ pirɔ́kpurɛ isoi kumúŋɛ́ kpɛ-i n we, ári yɛ́ pɛɛ ŋmurɛi tɔkɛ́ pi rikpá tɔkɛ́ nɛ antepuyɛ kṍ.
Nɔ pɛɛ lɛ̃ nyísɛlɛ ani nɔ́rinɛ́cúruu yámnɛ rɛ nɔ pɛpɛɛ antepuyɛ n kṍ sipirɛ̃ lɛ.
Lɛ̃ nnya, ani mɛsɛ nɔ́pinɛ́kpurɛ mɛwai kópɛ nɛ kɛ́yu mahã nɛ kɛ́tɔ-pɔ!
Nɔ́ iwáa kpákárá nnyí! Íye kani yɛ́ wa áni yɛ́ nɛ nna tɛnɛcirɛ́ kɛ́mɛɛ n lompɔ.
Ani kõ tɛ nɛ́ antepuyɛ nɛ pisoi pɛɛ mɛwɛ́ɛ́sɛsɔhɔ m má nɛ isé picélaa kɛcirɛ nɔ́ pámɛ. Nɔ́ picɔ kṍ, ani picɔ kunapɛ́ɛ́kɔɔ́ kɛcáá karii, ani kɔ nɔ́anɛ́yómɛyáhaalee-i picɔ isɛ́í súúkɛɛ, ani kɔ picɔ ḿpá kuyu kúye-i n tikilɛ̃ nɔn wéékusɛlɛ̃.
Lɛ̃ nnya kɛ pɛ̃ nnɛ́í kani n kṍ ápi kɔ líka wa nkpɔ nń nɛ nɔ́ tɛnɛnɛ, kai n kpíimɛ usɔnɛ Apɛɛli kɛ́mɛɛ aí nɛ sĩ Perekiya uŋmánɛ Sakarii kani Uléécaa kɛyɔ kɛ́mɛɛ kɛlõ sɔnɛ nɛ kɛnyɔ́ɔnsɛhúúpi kɛpáápáá ń kpu kɛ́mɛɛ-pɔ.
Kɛ́ asei nɔ́ símisi rɛ nfáani pisoi mpí pɛɛ mɛwai kópɛ mɛ̃ akpanii yɛnnɛ.
Lɛ̃ mɛmáá, Yeesu uu pɛɛ Yerusalɛm pikɔ́ maa rɛ: Nɔ̃́ Yerusalɛm pikɔ́, nɔ yɛ antepuyɛ kónlɛ ani kɔ pɛ̃ kɛ Uléécaa uu nɔ́kɛnɛ́mɛɛ n tummɛ aparɛ tapisi ani kóni. Mɛlɛ́ kɛsẽ kaḿ pɛɛ́ la kɛ́ nɔ́ cápinɛ yarɛ kɛ kucã́yaha aku yɛ kuamɛ́ŋ́ mɛtene kusipipi n tã líka ái yɛ si wa mɛcɔ ani yúlu?
Lɛ̃ nnya, Uléécaa kɛyɔ yɛ́ mɛŋmanɛ n we úka úu yɛ́ n we.
Ani kõ tɛ áni nɛni piyɛ́nɛ nɛ́ kpánɛ likɛ́ ha nɛ tu kumúŋɛ́ kpɛ-i kani yɛ́ ha ḿ maa rɛ: Uléécaa ukɛ́ uyɛɛ Upíima rinyiri nɛ n wemɛ rikpá!
Yeesu uu pɛɛ Uléécaa kɛyɔ-i léeri un tɔ́su. Kei kɛ upipirɛtiki api pɛɛ́ nɛ u rikɔ rɛ pikɛ́ kɛmɛmɔmɛ u nyísɛ.
Amá Yeesu pɔ́ɔ pɛɛ pi pɛsɛ rɛ: Lɛ̃ nnɛ́í kani nní n nyáni, asei kɛcáá, li sɔ́nti likɛ́ wa riparɛ ríka ári yɛ́ ricɔ kɛcáá n tɔsilɛ̃. Linnɛ́í mmú yɛ sɔ́ntilɛ likɛ́ fori tɛ́kɛ́-tɛ́kɛ́.
Yeesu uu pɛɛ sĩ́ uú ha Olifiyee rikúú kɛcáá tonɛ. Upipirɛtiki api kei u kálaapɔ api u pisɛ rɛ: A rɔ́ símisi píyei kai lɛ̃ wainɛ, nɛ yo kari yɛ́ kɔ nɛ ceri rɛ mɛpɔ́pɛɛmɛ mɛɛ lɛ̃ tu rɛ kɛtẽ kɛtɔ yɛ kɛ̃.
Yeesu uu pi pɛsɛ rɛ: Ani nɔ́mɛnɛ́círɛ tĩ ńsɔnɛ, áni kapɛ tíyɛ unyinɛ ukɛ́ kuyúi nɔ́ tã.
Pisoi kulúi yɛ́ sɔ́naamɛ usɛ usɛ, api yɛ rinɛ́nyíri nɛ pisoi mɛyã kiraasɛntɛ api yɛ pi maa rɛ: Nɛ́ɛ uyɛ̃ kɛ Uléécaa uu n wɛ́ɛ. Lɛ̃ kɛ́mɛɛ kapi yɛ́ pisoi kulúi kuyúi tã.
Nɔ́ kṍ tɛ atɔpi yɛ nɔ́kɛnɛ́kúrí nɛ́ɛ kɛtaa-pɔ wai, amá áni kapɛ nfasimɛ́ tónɛ. Lɛ̃ kai m pisɛ rɛ likɛ́ wa kai lɛ̃ wai. Amá kɛ́tɔ ákɛ kahanɛ n tu.
Nsoipuri nnyinɛ yɛ́ yisi nn nsoipuri ncɔ nɛ tɔpu, kɛyɔ́ɔpitẽ akɛ kɛyɔ́ɔpitẽ kɛcɔ nɛ tɔpu, nkṹ nn silõ sinyinɛ leeri, kɛtẽ akɛ silõ sinyinɛ yeŋesi.
Lɛ̃ nnɛ́í yɛ we yarɛ kɛ mɛmárɛnlõ amɛ yɛ unɔ́si pikɛ́hɛ̃ n kóraanɛ.
Pɛɛ́ uyɛ-i kɛ pisoi api yɛ́ nɔ́ kpísi api nɔ́pinɛ́láarɔ anipɛ-i wai, api íwɛ nɔ́ wai api nɔ́ kóni. Isoipuri nnɛ́í ii kɔ nɛ̃́ nnya nɔ́inɛ́puri yulu.
Kei kai yɛ́ pɛɛ pisoi mɛyã nɛ kɛlólɛ́-mɛ̃ ha, api pɛɛ́ n yámnɛntɛnɛ, api pɛɛ ipuri n yúinnɛ.
Antepuyɛ nɔɔmɛ kulúi yɛ́ léemɛ api pisoi mɛyã kiraasɛntɛ.
Mɛwai kópɛ yɛ́ kɛ́yu mahã, pisoi mɛyã nla nn pɛɛ hásu.
Amá úye un tinkáhá-káhá nɛ kɛ́tɔ-pɔ Uléécaa yɛ́ uriyu lɔ.
Uléécaa iyɔɔpi Nsímɛ́ Kɛcirɛ mɛɛ kɛtẽ nnɛ́í kɛcáá kɔ́ɔ́núnɛ isoipuri nnɛ́í ikɛ́ kṍ. Lɛ̃ mɛmáá, ḿpá yo kɛtɔ akɛ pɛɛ tulu.
Yeesu uu kɔ pimáa pi kpá rɛ: Antepu Taniyɛɛli yɛ pɛɛ́ maa rɛ kumúŋɛ́ kunyinɛ yɛ́ kam ani ncaai píima mɛɛ yɛ n cɔ́kɔi yɛnu nn kɛlõ sɔnɛ riyíkí-i tṹ. Úye un nsímɛ́ mmɛ̃ n kɛɛ̃, ukɛ́ musí ukɛ́ liasei kõ.
Lin lɛ̃ n wa, pɛpɛɛ Yutee kɛtẽ kɛ́mɛɛ ń we pikɛ́ wuri api ayɔ́pɛ taá.
Uyɛɛ yɛ́ ha kulee ipiraa kɛcáá ń we, ukɛ́ wuri úu kapɛ rɛ ukɛ́ nkpáni kukɛmɛɛ lompɔ ukɛ́ linyinɛ kpísi ukɛ́ nɛ ripɛ́nɛ.
Uyɛɛ kɛcarɛ-i ń we, úu kapɛ nkpáni rɛ ukɛ́ wurimɛ ukɛ́ kɛ́yɔ-i ukɛtukanka kpísi.
Íwɛ kɛ pifani nɛ pimárɛni apí ha siyáa sɛ-i topori.
Ani nɛ Uléécaa tẽ́ tɛ úu kapɛ tíyɛ itóó iyɛ̃ ikɛ́ nnyiyɛ kumúŋɛ́ nɛ́ɛ kɛwéntɛyaa kɛtúŋɛ́ rɔ́ lɛɛmɛ.
Íwɛ píima iyɛ̃ kɛ sisoipipi asi kumúŋɛ́ kpɛ-i n lenɛ icɔ íi píkai léémɛlɛ̃ hái kɛtẽ kɛkoraanɛ-mɛ nɛ nɛni-mɛ, iicɔ íi kɔ píkai léeri.
Uléécaa unsá pɛɛ síwɛyaa sɛ̃ n hasi, úka úu yɛ́ pɛɛ nfáa yɛ̃. Amá pɛ̃ kuu n wɛ́ɛ nnya, u yɛ́ siyáa sɛ̃ hasi.
Lɛ̃ nnya, úye un nɔ́ m maa rɛ: Ani ripaí, nté kɛ Kirisi uú we nɛ́ɛ uyɛɛ nkó nté-pɔ áni kapɛ ŋmurɛi.
Pikirisi nɔɔmɛ nɛ antepuyɛ nɔɔmɛ yɛ leerinɛ pikɛ́ mɛ́marɛ píima lesɛ pikɛ́ nyísɛ, pikɛ́ kɔ mɛwaisaŋa wapisi hái lin pɛɛ kufee n we, pin yɛ́ fe ricuruu api pɛ̃ kɛ Uléécaa uu n wɛ́ɛ kiraasɛ.
Ani léisɛ rɛ nɛ pisímɛ́ nɔ́ li masilɛ.
Lɛ̃ nnya, pin nɔ́ m maa rɛ: Ani ripaí, uyɛɛ nkó kucɛsi kóima-i, áni kapɛ ha. Nɛ́ɛ pin nɔ́ m maa rɛ: Ani ripaí, uyɛɛ nkó kulee-i pékaalɛ̃, áni kapɛ ŋmurɛi.
Yarɛ kɛ kɛkónɛtɛ́hɛ akɛ yɛ nní kɛléécaa-pɔ n léemɛ akɛ mɛyéne mɛsɛ yɛɛ́ri kɛtuŋɛleemɛ-pɔ akɛ́ nɛ sĩ kɛtuŋɛlolɛ́-pɔ, limɛcɔ kɛ Usoi Kɛpipi akɛ sɔ́nti.
Li we yarɛ kapi yɛ ḿ maa rɛ: Kei kɛ isarɛ kópɛ ii ń we, kɛ áyemeekú aa yɛ cápinɛ.
Yeesu uu kɔ pimáa pi kpá rɛ: Síwɛyaa sɛ̃ mɛtɔ́mpɔ kɛ ituŋɛ ií sɔmaanɛ, iwárɛ ii mɛtɛ́í paa, awárɛpi aa kɛyómɛcaa-pɔ poroiri, linaŋɛ-naŋɛ lɛɛ kɛyómɛcaa-pɔ ń we ai mɛyã́ yeŋesi.
Linyinɛ ai pɛɛ kɛyómɛcaa-pɔ nyísɛ rɛ Usoi Kɛpipi yɛ nyahaimɛlɛ. Kei kɛ kɛtẽ nnɛ́í kɛcáá isoipuri ii yɛ́ pɛɛ itu lõ. Api pɛɛ Usoi Kɛpipi yɛnu, kɛn ahopɛ kɛcáá wemɛ nɛ kɛnnaŋɛ nɛ kɛmɛyɔɔpi.
Api pɛɛ rináatɔ́ŋ maa ténsɛ, uu pɛɛ upitumɛ kɛtẽ awɛ́lɛ́ nnɛ́í kɛ́mɛɛ túmɛi. Api pɛ̃ kuu n wɛ́ɛkɛɛ kɛtẽ nkɛ́ nɛ kɛkɛtɔ-pɔ cápinɛ.
Yeesu uu kɔ pimáa pi kpá rɛ: Ani kúfikiyee kɛnyárũ icélaa kutu ricɔ. Ku yɛ kun ilésɛ ŋmṹ n wairi, mɛpɛ́i mɛn n leeri, nɔ yɛ mɛsɛ nɛ mɛsɛ ceri rɛ kupii yɛ nyahaimɛlɛ.
Limɛcɔ kaí we. Nɔn píyei lɛ̃ nnɛ́í mmɛ̃ n yɛ̃ lin n wai, ani ceri rɛ Usoi Kɛpipi yɛ nyahaimɛlɛ, un tinɔnɔɔ nɛ kɔlɛ̃.
Asei kam símisi: Pisoi kunai nkú áku tɔ́sunɛ kɛlenɛ, nní nnɛ́í likɛ́ nɛ ń kam.
Kɛtẽ nɛ kɛyómɛ yɛ́ tɔsí, amá anɛ́nɔ́ɔ áa mɛtɔ́ŋɛ́ má.
Yeesu uu kɔ pimáa pi kpá rɛ: Amá in kɛtẽ mɛtɛnɛ nkɔ́, úka úu likɛyaa kɛ̃ nɛ́ɛ liituŋɛ iyɛ̃ nyu, ḿpá piléécaatumɛ pɛɛ kɛyómɛcaa ń we nɛ́ɛ Uléécaa Kɛpipi ricuruu. Amá Usáa mɛcirɛ yɛɛ nyu.
Kumúŋɛ́ kpɛ-i kɛ Usoi Kɛpipi akɛ́ ha m pɛɛri, li ha wainɛ yarɛ kai Nowee nfaa kɛ́mɛɛ n wa mɛcɔ.
Nní kaí pɛɛ Nowee nfaa kɛ́mɛɛ wa: Kɛyáa kɛ̃ kɛ míni amɛ́ pɛɛ kɛtẽ nnɛ́í rińfɛ kɛkɛ́ kɛlenɛ n tu, pisoi yɛ pɛɛ́ welɛ pin le pin níru, pin sɔ́ɔnnɛ, pin pisipipi pila nɛ pinɔ́si pasii hái nɛ kɛyáa kɛ̃ kɛ Nowee uu kutákai kɛ́mɛɛ n lompɔ.
Ápi nkpáni ńka musí, míni amɛ́ ha nɛ weri amɛ pinnɛ́í muuni. Limɛcɔ kaí ha wainɛ pɛɛ́ uyɛ-i kɛ Usoi Kɛpipi akɛ́ ha m pɛɛri.
Pitisi pitɛ́ yɛ́ likumúŋɛ́ kpɛ-i kɛcarɛ-i n we, ai usɛ kpíípɔ ai ucɔ yá.
Pinɔ́si pitɛ́ yɛ́ n we pin nam, ai usɛ kpíípɔ ai ucɔ yá.
Lɛ̃ nnya, áni kapɛ lɔpilɛ, li we rɛ áni nyu kɛyáa kɛ̃ kɛ Nɔ́unɛ́píima uu m pɛɛrinɛ.
Ani ńsɔnɛ kõ tɛ úyɔsaa un yɛ pɛɛ́ n nyu ituŋɛ iyɛ-i kɛ uyaa uu kɛsinɛ n sɔ́nɛpɔ, u yɛ́ɛ́ pɛɛ n nyánilɛ úu yɛ́ tíyɛ uyaa ukɛ́ kɛ́yɔ-i lompɔ.
Lɛ̃ nnya, nɔ́ɔkɛ́ nɔ́mɛnɛ́círɛ mɛsɛ́rɛ n cápinɛlɛ̃ nɔn nɛ mɛ̃́. Kumúŋɛ́ kpɛ-i káni nɛ m músu kɛ Usoi Kɛpipi akɛ pɛɛri.
Yeesu uu pɛɛ upipirɛtiki pisɛ rɛ: Wóo ukɛikɔ́ yɛɛ asei n tíkilɛ̃ un kɔ mɛsɔhɔ má? Uyɛɛ ukɛikɔ́ uyɛ̃ kɛ úyɔsaa uu yɛ nɛ kɛ́yɔ rin-yá rɛ ukɛ́ kɛ m paílɛ̃, uu yɛ upikɛicɔ ilukɛ ńsɔnɛ wai yarɛ kai m pisɛ.
In tɛ úyɔsaa yɛ ukɛikɔ́ uyɛ̃ lɛɛmɛ un mɛsei upikɛi kɛcáá we, u únarɛkomɛ lɛ!
Kɛ́ asei nɔ́ símisi ani kóm tɛ úyɔsaa uyɛɛ nɛ ulikɔ́ nnɛ́í uukɛikɔ́ yánɛ rɛ ukɛ́ likɛcáá m paílɛ̃.
Amá in tɛ ukɛikɔ́ kópɛ lo, u yɛ́ ukɛfa-i maa rɛ: Unɛ́yɔsaa úu mɛkɛɛ sɔ́nti.
Uu pɛɛ upikɛicɔ ipépi loni, u nɛ pítapomɛ api pɛɛ́ n le pin níru.
Kɛyáa kɛ̃ nɛ ituŋɛ iyɛ̃ kɛ ukɛikɔ́ uyɛ̃ úu nɛ m músu kɛ́mɛɛ kɛ uuyɔsaa uú ha sɔ́nti.
Kei kuu yɛ́ pɛɛ ukɛikɔ́ uyɛ̃ lakasɛ uu íwɛ u wai yarɛ kapi yɛ kɛcáá kɛcáá mɛwai pikɔ́ n wa mɛcɔ. Kei kuu yɛ́ n téni un inĩ́ takai.
Yeesu uu kɔ upipirɛtiki pimáa kpá rɛ: Lɛ̃ nnya, Uléécaa iyɔɔpi yɛ́ ha n we yarɛ nsímɛ́ mmú: Pikpére kɛfi pinyinɛ pɛɛ kɛyáa yisi rɛ pikɛ́ uŋmánɛ unyinɛ yɛɛ pinɔ́sikpikɛ́ ń la mɛrí. Api sífiráa kpíkɛsi apí nɛ pɛ́nɛ.
Pikɛcɔpɛ pinupũ pɛɛ piníri, pinupũ picɔ pisɔhɔɔ.
Kɛ piníri mpí api pisifiráa n kpísinɛ, ápi simɛkpɔ mɛ́ka mɛcɔ iyaa wa pikɛ́ nɛ ripɛ́nɛ,
amá pisɔhɔɔ pɔ́ɔ pisifiráa mɛ súúkɛɛ api kɔ mɛcɔ sinúḿpi-i wai apí nɛ pɛ́nɛ.
Kɛ uŋmánɛ uyɛ̃ uú nɛ pikámɛ n náŋaisɛ, nnɔ̃ nn pi yáái api lɔpilɛntɛ.
Kɛ kɛsinɛ akɛ m pi, kɛcááila akɛ́ lelu rɛ: Uŋmánɛ uyɛɛ nní wemɛ! Ani leepɔ ani u tɛ́pɛi!
Pikpére pɛ̃ nnɛ́í api yisi api pisifiráa pinyɔ́ɔnsɛntɛ loni.
Piníri mpí api pɛɛ pisɔhɔɔ pɛ̃ maa rɛ: Ani nɔ́mɛnɛ́kpɔ mɛ̃ tɔ́ hɛ, sírɔ́firáa yɛ lalɛ sikɛ́ kpí.
Pisɔhɔɔ pɛ̃ pɔ́ɔ rɛ: Eehei! Mɛ nɛ tɔ́ risálɛ, ámɛ tisɛ tɔkɛ́ nɔ́ hɛ. Li kutɔsi we nɔkɛ́ piyái kɛ́mɛɛ ha ani kei nɔ́mɛnɛ́kɔ́ lɔlu.
Kumúŋɛ́ kpɛ-i kapi pilalɛ n tɔ́su, uŋmánɛ uyɛ̃ un tuiri, u nɛ pinupũ pɛpɛɛ pimɛcirɛ n cápinɛlɛ̃ pin nɛ u mɛ̃́ api kɛsẽ́ kulee kpɛ-i kapi pinɔ́sikpikɛ́ anyã́ n wai loni, ihánaa ii hánaapɔ.
Likɛpirɛ, pikpére niri mpí pɔ́ɔ tuiri api cáái rɛ: Upíima, a rɔ́ hánnɛ! Upíima, a rɔ́ hánnɛ!
Kei kɛ uŋmánɛ uyɛ̃ uu pi maa rɛ: Nɛ la kɛ́ asei nɔ́ símisi rɛ ám nɔ́ nyu!
Yeesu uu pɛɛ kpá rɛ: Lɛ̃ nnya, nnɔ̃ ńn we. Li we rɛ áni nyu kɛyáa kɛ́ye nɛ́ɛ ituŋɛ íye-i kam sɔ́nti.
Yeesu uu kɔ upipirɛtiki pimáa kpá rɛ: Uléécaa iyɔɔpi yɛ́ ha n we yarɛ nsímɛ́ mmú: Utisi unyinɛ yɛɛ pɛɛ ncée pihápɛ la, uu upikɛikɔ́ sélei uu umɛmá pianipɛ-i wai.
Uu usɛ wura mɛwóópipi sipehepi sinupũ pa, uu ucɔ wura mɛwóópipi sipehepi sitɛ́ pa, uu utáánũ wura mɛwóópipi kɛpehepi kɛsɛ pa. U ḿpá úye nnaŋɛ nɛ musilɛ uú nɛ lɛ̃ kai m pisɛ u pa, uu pɛɛ yá uu tɔ́mpɔ.
Ukɛikɔ́ uyɛɛ wura mɛwóópipi sipehepi sinupũ ń yɔsí uu mɛsɛ nɛ mɛsɛ siwóó sɛ̃ kpísi uú nɛ kpéénsɛ, uu wura mɛwóópipi sipehepi sinupũ sicɔ kuláa yɛnu.
Uyɛɛ wura mɛwóópipi sipehepi sitɛ́ ń yɔsí pɔ́ɔ kɔ limɛcɔ wai, uu wura mɛwóópipi sipehepi sitɛ́ sicɔ kuláa yɛnu.
Amá uyɛɛ wura mɛwóópipi kɛpehepi kɛsɛ ń yɔsí pɔ́ɔ ha kuhórɛ túni uu ukɛisaa siwóó sɛ̃ pésu.
Kai siyáa sitɛ́ n wa, piukɛisaa uu kúiri uu rɛ pikɛ́ ulikɔ́ kɛ́ɛ̃ ukɛ́ yɛ̃́.
Ukɛikɔ́ uyɛɛ wura mɛwóópipi sipehepi sinupũ ń yɔsí uu ukɛisaa kɛyúrí nyɔsɔ́pɔ nɛ wura mɛwóópipi sipehepi sinupũ féé sicɔ, uu rɛ: Wura mɛwóópipi sipehepi sinupũ kaá pɛɛ nɛ́ pa. Áa yɛ̃ɛ, Upíima? Wura mɛwóópipi sipehepi sinupũ sicɔ yɛ nsí kam kuláa n yɛ̃́.
Uukɛisaa uu u maa rɛ: Nɛ pakarɛ! Pɔ ukɛikɔ́ sɔnɛ nɛ asei ute lɛ. Likáripikɔɔ́-i kaa nní wa lɛ̃ kai m pisɛ. Lɛ̃ nnya, nɛ́ limáa-maa pɔ́ rimúísɛ. A lommɛ tɔkɛ́ anyã́ li.
Ukɛikɔ́ uyɛɛ wura mɛwóópipi sipehepi sitɛ́ ń yɔsí pɔ́ɔ kɔ nyɔsɔ́pɔ uu rɛ: Wura mɛwóópipi sipehepi sitɛ́ kaá pɛɛ nɛ́ pa, Upíima! Áa yɛ̃ɛ? Wura mɛwóópipi sipehepi sitɛ́ sicɔ yɛ nsí kam kuláa n yɛ̃́.
Uukɛisaa uu u maa rɛ: Nɛ pakarɛ! Pɔ ukɛikɔ́ sɔnɛ nɛ asei ute lɛ. Likáripikɔɔ́-i kaa nní wa lɛ̃ kai m pisɛ. Lɛ̃ nnya nɛ́ limáa-maa pɔ́ rimúísɛ. A lommɛ tɔkɛ́ anyã́ li.
Ai nkpéni yá uyɛɛ wura mɛwóópipi kɛpehepi kɛsɛ ń yɔsí. Uyɛ̃ pɔ́ɔ kɔ nyɔsɔ́pɔ uu rɛ: Nɛ nyulɛ Upíima rɛ mɛpɔ́kɔ́ ámɛ kusa pɔ́ɔ́lú. Kɛcarɛ kɛ-i káa n lukɛsi kaa yɛ kpasi. Kei káa n fṍ kaa yɛ kpéẽ.
Lɛ̃ nnya kɛ iwamɛ ii nɛ́ wa am kɛtẽ kɛ́mɛɛ sipɔ́wóó kúlɛsi. Áa yɛ̃ɛ! Sipɔ́wóó sɛɛ nsí, a yɔsí!
Kei kɛ ukɛisaa uu rinɔ́ɔ u pɛsɛ rɛ: Pɔ ukɛikɔ́ kópɛ nɛ ukánsoi lɛ! Kaa lɛ̃ n nyu rɛ kɛcarɛ kɛ-i kám n lukɛsi kam yɛ kpasi. Nɛ́ɛ kei kám n fṍ kam yɛ kpéẽ.
Pɔ yɛɛ pɛɛ sinɛ́wóó nɛ kɛwóóforɛ piyekei halɛ, aḿ pɛɛ́ ha pɛɛri am sinɛ́wóó sɛ̃ yɔ́su nɛ sikulaa.
Ukɛisaa uyɛ̃ uu pɛɛ pikɛikɔ́ picɔ maa rɛ: Ani mɛkɛɛ wura mɛwóópipi kɛpehepi kɛ̃ uanipɛ-i yɔsí ani nkó yɛɛ nní wura mɛwóópipi sipehepi kɛfi m má kpá.
Li we rɛ nkó yɛɛ mɛyã́ m má kapi yɛ pípa rikpá aí nɛ u fuu, amá nkó yɛɛ úu líka m má, pi yɛ lɛ̃ kuu m músu rɛ u má ricuruu u yɔsilɛ.
Amá ukɛikɔ́ nkó yɛɛ úu nní líka n yóriyɛ likɔ́ lɛɛ rɛ ani u tĩ ani kɛtahai-mɛ̃ kuŋmaha-i u sápɔ. Kei kuu yɛ́ n téni un inĩ́ takai.
Yeesu uu kɔ pimáa pi kpá rɛ: Kɛyáa kɛ̃ kɛ Usoi Kɛpipi akɛ́ ha kɛmmulɛ kɛ́mɛɛ n sɔ́nti nɛ piléécaatumɛ nnɛ́í, kɛriyukɔɔ́tũ kɛcáá kakɛ́ ha tonɛnɛ.
Kɛtẽ nkɛ́ kɛcáá isoipuri nnɛ́í yɛ́ ha kɛkɛyu-i n cápinɛlɛnlɛ, akɛ pɛɛ pisoi nɛ pipicɔ kóólɛnɛ yarɛ kɛ usɛɛsẽ́ uu yɛ isáŋ nɛ ipoi n kóólɛnɛ.
Uu pɛɛ isáŋ ukulukɛ-lukɛ-mɛ̃ wai uu ipoi ukumii-mɛ̃ wai.
Kei kɛ uyɔ́ɔpi uu yɛ́ pɛɛ pɛpɛɛ ukulukɛ-lukɛ-mɛ̃ ń we maa rɛ: Nɔ́ mpí kɛ Unɛ́sáa Uléécaa uu nní rinkpá, ani kam ani iyɔ́ɔpi kuu hái kɛtẽ kɛkoraanɛ-mɛ̃ n yekeilɛ̃ un nɛ nɔ́ mɛ̃́ yɔsí.
Li we rɛ nkṹ yɛ nɛ́ walɛ, ani nɛ́ hɛ am le, nnírɛ́ nn nɛ́ wai, ani nɛ́ hɛ am níru. Nɛ pɛɛ usánɛ lɛ, ani nɔ́sinɛ́yɔ-i kusánɛ nɛ́ yɔ́su,
nɛ pɛɛ mɛŋmanɛ welɛ, ani ilũ nɛ́ tani, nɛ pɛɛ pɔ́ɔ́lúlɛ, ani kɛnɛ́cáá paí. Nɛ pɛɛ kukpaniilee-i welɛ, aní hapɔ ani nɛ́ lóólú.
Kei kɛ pɛpɛɛ nní asei n tíkilɛ̃ api yɛ́ pɛɛ rinɔ́ɔ yɔsí rɛ: Upíima, kɛyáa kɛ́ye kari pɔ́ yɛ̃́ nkṹ nn pɔ́ we, ari pɔ́ hɛ aa le, nɛ́ɛ nnírɛ́ nn pɔ́ we, ari pɔ́ hɛ aa níru?
Kɛyáa kɛ́ye kaa usánɛ, ari sirɔ́yɔ-i kusánɛ pɔ́ yɔ́su? Kɛyáa kɛ́ye kari pɔ́ yɛ̃́ pɔn mɛŋmanɛ we, ari ilũ pɔ́ tani?
Kɛyáa kɛ́ye kari pɔ́ yɛ̃́ pɔn pɔ́ɔ́lú nɛ́ɛ pɔn kukpaniilee-i we, ari pɔ́ lóólú?
Uyɔ́ɔpi yɛ́ pɛɛ rinɔ́ɔ pi pɛsɛ rɛ: Asei kɛcáá, kɛ́ nɔ́ símisi rɛ lɛ̃ kani pinɛ́márɛcɔ kɛcɔpɛ usíńsá unyinɛ n wa, nɛ̃́ kani lɛ̃ li wa.
Kei kɛ uyɔ́ɔpi uu yɛ́ pɛɛ pɛpɛɛ ukumii-mɛ̃ ń we maa rɛ: Ani kɛnɛ́kúrí yisi ani kɛtaa-pɔ rinyɔsɔ́. Uléécaa yɛ anɔ́ɔ nɔ́ walɛ! Ani ha nna tɛnɛcirɛ́ kɛ́mɛɛ lompɔ. Kei kɛ Uléécaa uu n nyɔ́ɔnsɛ un nɛ Setani nɛ upitumɛ mɛ̃́.
Nkṹ yɛ nɛ́ walɛ, áni nɛ́ hɛ kɛ́ li, nnírɛ́ nn nɛ́ wai, áni nɛ́ hɛ kɛ́ n ntí.
Nɛ pɛɛ usánɛ lɛ, áni nɔ́sinɛ́yɔ-i kusánɛ nɛ́ yɔsí. Nɛ pɛɛ mɛŋmanɛ welɛ, áni ilũ nɛ́ tã. Nɛ pɛɛ pɔ́ɔ́lúlɛ nɛ́ɛ nɛ pɛɛ kukpaniilee-i welɛ, áni hapɔ nɔkɛ́ nɛ́ rilóólú.
Kei kɛ pɛ̃ pɔ́ɔ kɔ rinɔ́ɔ yɔsí rɛ: Upíima, kɛyáa kɛ́ye kari pɔ́ yɛ̃́ nkṹ nn pɔ́ we nɛ́ɛ nnírɛ́ nn pɔ́ we nɛ́ɛ pɔn usánɛ nɛ́ɛ pɔn mɛŋmanɛ we nɛ́ɛ pɔn pɔ́ɔ́lú nɛ́ɛ pɔn kukpaniilee-i we, ári pɛɛ́ nɛ kutu pɔ́ ricɔ?
Kei kɛ uyɛ̃ uu yɛ́ kɔ pi pɛsɛ rɛ: Asei kɛcáá, kɛ́ nɔ́ símisi rɛ lɛ̃ káni pisíńsá pɛ̃ kɛcɔpɛ unyinɛ n wa, nɛ̃́ káni lɛ̃ li wa.
Api pɛɛ́ nɛ íwɛ tɛnɛcirɛ́ kɛ́mɛɛ pi tɔ́mpɔ, amá pɛpɛɛ nní asei n tíkilɛ̃ pɔ́ɔ pɛɛ nfáa tɛnɛcirɛ́ kɛ́mɛɛ lompɔ.
Kɛ Yeesu uu lɛ̃ picélaa ḿ masí, uu pɛɛ upipirɛtiki maa rɛ:
Nɔ yɛ̃ tɛ li tisɛ siyáa sitɛ́ pikɛ́ nɛ nkpɔ mɛlɔ́ɔ́ anyã́ li. Kei kapi Usoi Kɛpipi piláarɔ anipɛ-i wainɛ, pɛ̃ pikɛ́ kunapɛ́ɛ́kɔɔ́ kɛcáá kɛ karii.
Kei kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pisuifi piwɛ́ɛ́sɛ api Uléécaa usina kapi yɛ n sée rɛ Kayifu kɛyɔcɔpɛ cápinɛ,
api rinɔ́ɔ risɛ wai rɛ pikɛ́ mɛyaa Yeesu tĩ pikɛ́ kpu.
Api pɛɛ rɛ: Amá ái kapɛ pɛɛ anyã́ kɛ́mɛɛ. Insá lɛ̃, pisoi pɛɛ n cápinɛlɛ̃ yɛ́ yisi api nyɛrɛ.
Yeesu uu Petanii kɛtẽ-mɛ̃ sĩ uú ha uyɔ̃́ Simɔɔ kɛyɔ-i topilɛ.
Kapi n tṹ pin ilukɛ le, unɔ́si unyinɛ uu kɛnúḿpi sɔnɛ kɛnyinɛ kɛ́mɛɛ tulaali nɛ́íkɔɔ́ píima unyinɛ múípɔ uú nɛ sɔ́nɛpɔ uú nɛ Yeesu kɔ. Uu Yeesu riyu kɛcáá tulaali uyɛ̃ kɔɔni.
Kɛ upipirɛtiki api lɛ̃ n yɛ̃́, ái nɛ pi risá, api pɛɛ unɔ́si uyɛ̃ maa rɛ: Yo picaainkɛɛ yɛ nkpéni mpí?
Pi yɛ́ pɛɛ fe api tulaali nkó yái nnɛ́í píima api lisiwóó sɛ̃ píwɛkɔɔ́ hɔ́ɔ́nɛ.
Yeesu uu céru rɛ lɛ̃ kapi símisi, uu pɛɛ pi maa rɛ: Yo nnya kani lɛ̃ unɔ́si uyɛ̃ cɔ́ŋlɛ̃? Mɛwai sɔnɛ kuu nɛ́ wa.
Likumúŋɛ́ rɛ ḿpá píyei kɛ nɔ́ nɛ píwɛkɔɔ́ aní we, ái ḿpá píyei kɛ tɔ́ nɛ nnɔ̃́ arí we.
Inɛ́piŋɛ kuu mɛncirɛ tulaali fṍ pikɛ́ kɛlenɛ nhórɛ nɛ́ tã.
Asei kɛcáá, kɛ́ nɔ́ símisi rɛ ḿpá yei kapi kɛtẽ nnɛ́í kɛcáá Nsímɛ́ Kɛcirɛ yóólɛ̃, pi yɛ́ɛ́ unɔ́si nkó mɛwai mmɛ́ símisi apí nɛ u n léisɛlɛ̃.
Kei kɛ Yeesu pipirɛtiki kɛfi nɛ pitɛ́ pɛ̃ usɛ kapi yɛ n sée rɛ Yutasi Isikariyɔɔti uu pɛɛ yisi uu pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ lɛɛpɔ
uu pi pisɛ rɛ: Nɛn Yeesu nɔ́anɛ́nípɛ-i n wa, yo kani yɛ́ nɛ́ pa? Pɛ̃ api mɛsɛ nɛ mɛsɛ kei nní nwóóweni mɛpipi afɛɛtaani kɛɛni api u múísɛ.
Kaí nɛ kei n kpísi, Yutasi uu pɛɛ icée n wɛ́ɛ́si ukɛ́ nɛ Yeesu pianipɛ-i n wa.
Anyã́ nyɛ-i kapi yɛ akpɔ́nɔ́ nyɛɛ áa pitɛ m má n li kɛyaa foí kɛ Yeesu pipirɛtiki api ukɛkúrí hápɔ, api u pisɛ rɛ: Yei kaá la tɔkɛ́ anyã́ nyɛ̃ ilukɛ pɔ́ wa?
Uu pi pɛsɛ rɛ: Ani kuyu-i kɔɔ́ kɛyɔ-i hapɔ ani u maa rɛ: Ucélaa yɛ rɛ unkpɔ ituŋɛ yɛ tulɛ. Kɛpɔ́yɔ-i kɛ u nɛ upipirɛtiki api sɔ́nti pikɛ́ nkpɔ mɛlɔ́ɔ́ anyã́ li!
Upipirɛtiki api mɛsei lɛ̃ kuu pi ḿ ma wai, api nkpɔ mɛlɔ́ɔ́ anyã́ ilukɛ wai.
Kai nnyɔ́ɔ́ ń wa, u nɛ upipirɛtiki kɛfi nɛ pitɛ́ pɛ̃ apí tonɛ api ilukɛ n le.
Kɛlukɛ kɛ-i kuu pi maa rɛ: Asei kɛcáá, kɛ́ nɔ́ símisi rɛ nɔ́kɛnɛ́cɔpɛ unyinɛ yɛ́ nɛ́ tĩ́ uu pinɛ́láarɔ anipɛ-i wai.
Kuu lɛ̃ ḿ ma, upipirɛtiki apɔɔ aa mɛyíkíyiki caai api usɛ usɛ u m písɛi rɛ: Upíima, yarɛ nɛ̃́ nɛ́ɛ? Ucɔ uu kɔ rɛ: Upíima, yarɛ nɛ̃́ nɛ́ɛ?
Kei kuu pɛɛ pi pɛsɛ rɛ: Tɔ́ nɛ uyɛ̃ tɔ́ɔ nní ricáripi risɛ-i n le yɛɛ sɔ́nti ukɛ́ pinɛ́láarɔ anipɛ-i nɛ́ wa.
Usoi Kɛpipi yɛ kɛtẽ nkɛ́ kɛcáá tɔ́sulɛ yarɛ lɛ̃ kai Nléécaasimɛ́ kɛ́mɛɛ kɛkɛcáá ń wɔ́laalɛ̃ mɛcɔ. Amá uyɛɛ piláarɔ anipɛ-i kɛ n wainɛ yɛ íwɛ toporilɛ. Li kutɔsi we ápi kapɛ pɛɛ liute m mari.
Yutasi yɛɛ piláarɔ anipɛ-i u n wainɛ pɔ́ɔ pɛɛ u pisɛ rɛ: Yarɛ nɛ́ɛ pɛɛ lo nɛ́ɛ, Upíima? Yeesu uu rɛ: Yarɛ kaa nní ḿ ma.
Kɛ Yeesu nɛ upipirɛtiki api lɛ̃ n tṹ pin ilukɛ le, uu kukpɔ́nɔ́ kpísi uu kukɛcáá Uléécaa pɔɔnɛsɛ uu ku kpɔ́kɔrinɛ uu pi pa uu rɛ: Inɛ́piŋɛ yɛ nnyí, ani yɔsí ani li.
Uu lɛ̃ mɛmáá kɛpóripi kpísi uu kɛkɛcáá Uléécaa pɔɔnɛsɛ uu pi pa uu rɛ: Ani yɔsí ani nɔ́nnɛ́nɛ́í n ntí.
Mɛnɛ́nyɛ yɛ mmɛ́ mɛɛ n kɔɔnu pisoi mɛyã nnya rɛ Uléécaa ukɛ́ piakópɛ pi sárɛi. Mɛ́nyɛ mɛ̃ kaí nɛ ritiki Uléécaa uú nɛ pisoi séi rɛ u nɛ pɛ̃ pikɛ́ kómɛinɛ.
Kɛ́ nɔ́ símisi rɛ kaí nɛ nɛni rimpá, ám aléépipi pita mpí pinírɛ́ kpánɛ likɛ́ ha nɛ tu kɛyáa kɛ̃ kɛ tɔ́ nɛ nnɔ̃́ ari yɛ́ ha kɔ píta falɛ Unɛ́sáa iyɔɔpi kɛ́mɛɛ ń ntí.
Kuu lɛ̃ pisímɛ́ pi ḿ masí api pɛɛ ipakarɛ siyomɛ n yom pin pakarɛntɛ, api wai api yisi api Olifiyee rikúú taá.
Kei kɛ Yeesu uu pɛɛ upipirɛtiki maa rɛ: Nɔ́ nɔ́nnɛ́nɛ́í kɛsinɛ nkɛ́ nɛ́ ŋmɛriyɛ ani wúrunkɛɛ. Li Uléécaa ritɛlɛ́-i wɔ́laalɛ̃ tɛ: Nɛ́ usɛɛsẽ́ kpu, kusɛɛlee isɛɛ nnɛ́í ii kpíi.
Yeesu uu kɔ kpá rɛ: Amá nɛn píyei nkpɔ kɛ́mɛɛ piyisɛ m masí, nɛ́ ha Kalilee kɛtẽ-pɔ nɔ́ m mɛ̃́.
Piyɛɛ uu rinɔ́ɔ yɔ́su uu rɛ: Ḿpá pisoi nnɛ́í pin pɔ̃́ nnya kɛlólɛ́ n yɛ̃, nɛ̃́ ám yɛ́ píkai loó.
Yeesu uu u pɛsɛ rɛ: Asei kɛcáá, kɛ́ pɔ́ símisi rɛ pɔ́ kɛsinɛ nkɛ́ cirɛ kɛsi mɛtaani rɛ áa nɛ́ nyu, icã́ ii kɛlenɛ kooi.
Kei kɛ Piyɛɛ uu pɛɛ u maa rɛ: Ḿpá lin nkpɔ yɛ mu, tɔ́ nɛ mpɔ̃́ tɔkɛ́ kɛsẽ́ kpu, ám kuŋmɛriyɛ pɔ́ we. Pipirɛtiki nnɛ́í api limɛcɔ malɛ.
Lɛ̃ mɛmáá, Yeesu nɛ upipirɛtiki api kɛlõ kɛnyinɛ kapi yɛ n sée rɛ Kɛtisemanee kɛ́mɛɛ tuipɔ. Uu upipirɛtiki maa rɛ: Ani nté n tũ nɛ́ɛkɛ́ rinyɔsɔ́ kɛ́ ha kɛyómɛ yáási.
Uu Piyɛɛ nɛ Sepetee piŋmánɛ kɛtɛ́ kpísi uú nɛ pɛ́nɛ. Nfasimɛ́ píima nɛ mpɔ́ɔcaai nnyinɛ nn pɛɛ u tini.
Kei kuu pɛɛ pi maa rɛ: Tinɛ́pɔ́ɔ yɛ caailɛnlɛ hái lin nɛ nkpɔ mɛnyínɛ we. Ani nté n tũ, áni kapɛ lɔpilɛ, tɔkɛ́ kɛsẽ́ n nyáni.
Kei kuu nkáripi nɛ kɛtaa pi wa, uu wúla uu kɛ́yu kɛtẽ kipi uu Uléécaa yáási rɛ: Unɛ́sáa, pɔ́ fe aa ḿpá yo wai, a nɛ ntóósi kɛporipi nkɛ́ kɛtaa nɛ́ wa. Ḿpá nɛ lɛ̃, kapɛ mɛnɛ́pɔ́ɔla wa, amá mɛpɔ́kɔ́ wa.
Kuu piyómɛyáhaa ḿ masí, uu upipirɛtiki pɛ̃ kɛ́mɛɛ pɛɛpɔ, uu pi lɛɛpɔ pin lɔni. Uu pɛɛ Piyɛɛ pisɛ rɛ: Lɛ̃ nnya, áni nkpáni fe tɔ́ nɛ nnɔ̃́ tɔkɛ́ kɛnampi kɛsɛ kɛsẽ́ n nyánii?
Ani n tũ nɔn nyáni nɔn kɛyómɛ yáási áni kapɛ nɛ pipeikɛɛ kɛ́mɛɛ ń loó nnya. Li kɛsoipipi ripɔ́ɔ we rɛ kɛkɛ́ yɛ lisɔnɛ wa, amá kɛ pɛɛ rinárɛi málɛ.
Uu kɔ mɛlírũ nkáripi nɛ kɛtaa pi wai, uu kɔ Uléécaa yáási rɛ: Unɛ́sáa, in tɛ áa yɛ́ ŋmurɛi ntóósi kɛporipi nkɛ́ kɛkɛ́ nɛ kɛtaa nɛ́ wa rɛ nɛ mɛnírɛ́ kɛ málɛ, mɛpɔ́la mɛkɛ́ wa.
Uu pɛɛri uu kɔ pi lɛɛri pin lɔni, likumúŋɛ́ rɛ piinipɛɛ yɛ mulɛsilɛ.
Uu kɔ mɛtáánũ piyisɛ kpá uú nɛ kɛtaa pi wai, uú ha kɔ mɛsɛ mɛ̃ nɛ Uléécaa téni
uu pɛɛ kɔ upipirɛtiki kɛ́mɛɛ pɛɛpɔ uu pi maa rɛ: Nɛ́ntɛ nɔ nkpéni lɔnilɛ nɔn wéntɛlɛ̃? Ituŋɛ yɛ nkpéni tulɛ rɛ pikɛ́ Usoi Kɛpipi tĩ pikɛ́ pikópɛkɔɔ́ anipɛ-i wa.
Ani yisi tɔkɛ́ u tɛ́pɛi. Uyɛɛ nɛ́ n kpísinɛ ukɛ́ pikópɛkɔɔ́ anipɛ-i wa yɛ nyahaimɛlɛ.
Kɛ Yeesu uu lɛ̃ ń we un símisi, upipirɛtiki kɛfi nɛ pitɛ́ pɛ̃ kɛcɔpɛ usɛ kapi yɛ n sée rɛ Yutasi un tuipɔ nɛ risoiwuí, atɛ́hɛ nɛ apúnípi an mulɛilɛ̃. Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pisuifi piwɛ́ɛ́sɛ pɛɛ lɛ̃ pi tumpɔ.
Yutasi uyɛɛ pɛɛ pianipɛ-i Yeesu n wainɛ yɛ pɛɛ risoiwuí céesilɛ lɛ̃ kapi yɛ́ nɛ Yeesu n céri pikɛ́ tĩ́. Uu pɛɛ pi maa rɛ: Nɛn ha úye rimpira aḿ u yáási, uyɛɛ lo. Ani u tĩ.
Kuu n tuipɔ, uú nɛ Yeesu kɛ́mɛɛ n sairilɛ̃ uú ha u maa rɛ: Nɛ pɔ́ yáasi, Sáa! Uu pɛɛ u pira uu u yáási.
Yeesu uu pɛɛ u maa rɛ: Unɛ́sánɛ, a pikɛi pɛ̃ kaa piwai ń ka mɛkɛɛ wa! Kei kɛ pɛ̃ api pɛɛ cápinɛpɔ, api Yeesu tini api múlú.
Kei kɛ Yeesu upirɛtiki usɛ uu risaapɔ uu ritɛ́hɛ kpeéu uu Uléécaa usina ukɛikɔ́ kutu seḿ.
Yeesu uu u maa rɛ: A ripɔ́tɛ́hɛ tɛ̃ tikukai-i pɛsɛpɔ. Li we rɛ pɛ̃ nnɛ́í pɛɛ nɛ ritɛ́hɛ n kóni, titɛ́hɛ kapi yɛ kɔ nɛ pɛ̃ kpu.
Áa nyu rɛ nɛn pɛɛ nté Unɛ́sáa m pisɛ rɛ ukɛ́ nɛ́ lɛ́mmɛ, u yɛ́ pɛɛ nté nní piléécaatumɛ nɛ́ pamɛ ai inɔŋ kɛfi nɛ itɛ́ fáauu?
Nɛn nkpéni lɛ̃ n wa, li yɛ́ pɛɛ mmɛ̃ kapi nní Uléécaa ritɛlɛ́-i n wɔ́i rɛ nní kai nní n wai kai pisɛ rɛ likɛ́ wa kɛcáá ritikii?
Yeesu uu pɛɛ pisoi pɛɛ n cápinɛlɛ̃ maa rɛ: Nɔ atɛ́hɛ nɛ apúnípi nɛ pitínɛ nɛ́ ka yarɛ usoi kpááree unyinɛ kani pitínɛ ka. Ḿpá kɛyáa kɛ́ye kɛ tɔ́ nɛ nnɔ̃́ arí pɛɛ Uléécaa kɛyɔ-i we nɛn céési, áni nɛ́ tĩ́.
Amá lɛ̃ kɛ antepuyɛ api Nléécaasimɛ́ kɛ́mɛɛ n wɔ́i likɛ́ nɛ n wa nnya kai lɛ̃ wa. Kei kɛ upipirɛtiki nnɛ́í api pɛɛ u ŋmɛriyɛ api wuru.
Pɛpɛɛ Yeesu n tĩ́ yɛ pɛɛ u kpísilɛ apí nɛ Uléécaa usina Kayifu kɛyɔ sĩ. Kei kɛ isé picélaa nɛ Pisuifi piwɛ́ɛ́sɛ apí pɛɛ cápinɛlɛ̃.
Piyɛɛ uu kɛtaa-pɔ Yeesu n tikilɛ̃ uú nɛ Uléécaa usina kɛyɔcɔpɛ tulu, uu lompɔ uu pimɛ́rɛ́ kɛkúrí tonɛ un nɛ mɛ̃́ ukɛ́ yɛ̃́ lɛ̃ kai yɛ́ nɛ kɛ́tɔ ń kpu.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ pitúhaanɛ píima nnɛ́í api pisoi wɛ́ɛ́si pɛɛ yɛ́ Yeesu nɛ nsímɛ́ rinkpárá pikɛ́ nɛ u ń kpu nnya.
Píseérakɔɔ́ nɔɔmɛ api cápinɛpɔ. Ḿpá nɛ lɛ̃, ápi ńka yɛ̃ pikɛ́ nɛ u rikpárá. Kai yɛ́ rinkpásɛ, pitisi pitɛ́ pinyinɛ apí hapɔ
api rɛ: Usoi nkó yɛ maa rɛ u yɛ́ fe uu Uléécaa kɛyɔ foru uu siyáa sitaani nɛ pimɔ́mɛ kɛ pɛsɛ.
Kei kɛ Uléécaa usina uu pɛɛ yisi uu u maa rɛ: Nsímɛ́ mmú nnɛ́í kɛ pisoi mpí api nní kɛpɔ́cáá n símisi kɛ́mɛɛ, ń-ye kaa yɛ̃́ pɔkɛ́ pɛsɛ?
Yeesu uú n sɛ́ɛ́lɛ̃ lɛ́kɛ́-lɛ́kɛ́. Uléécaa usina uu pɛɛ u maa rɛ: Nɛ la rɛ a Uléécaa yɛɛ n nyáni rinyiri sée aá nɛ wééri, in tɛ pɔ̃́ kɛ Uléécaa uu wɛ́ɛ. Nɛ́ɛ pɔ́ɔ Uléécaa Kɛpipii?
Yeesu uu u pɛsɛ rɛ: Lɛ̃ kaa nní ma. Limɛmáá, nɛ́ kɔ nɔ́ rikpásɛ rɛ kaí nɛ nɛni n kpísi, nɔ́ Usoi Kɛpipi yɛ̃ kɛn Uléécaa, ńnaŋɛ nnɛ́í ute kulukɛ-lukɛ-mɛ̃ kɛ́yukɔɔ́tonɛ-i tṹ. Nɔ́ kɔ u yɛ̃ un kɛyómɛcaa-pɔ ahopɛ kɛcáá tṹ un nɛ wemɛ.
Kei kɛ Uléécaa usina uu pɛɛ uricuruu ilũ kuu n tanaalɛ̃ cɛ́ɛ́rii ai nyísɛ rɛ li u tóósilɛ hái. Uu pɛɛ rɛ: Uléécaa ŋmaa kuu nní lámaankɛɛ. Ái nkpáni nkpéni pisɛ rɛ tɔkɛ́ píseérakɔɔ́ pinyinɛ wɛ́ɛ́si. Nɔ́rinɛ́cúruu yɛ alɛ̃́ kuu Uléécaa n lámaankɛɛ konlɛ.
Lɛ̃ nnya, íye kani músu? Api u pɛsɛ rɛ: Li nɛ sá rɛ pikɛ́ u kpu.
Api pɛɛ mɛta kɛ́yu-i pitúkɛntɛ u loni. Api akpini u tini, picɔ api sipɛsɛ u kápáá
api yɛ pɛɛ rɛ: Pɔ̃́ kɛ Uléécaa uu n wɛ́ɛ, a ŋmɔinu aa rɔ́ símisi nkɛ̃́ tɛ wóo pɔ́ pi?
Kɛ Piyɛɛ uu kei lɛ̃ tipoo-i n tṹ, unɔ́si kɛikɔ́ unyinɛ uu léepɔ uu kei u lɛɛpɔ uu u maa rɛ: Nɛ pɔ́ɔ lo! Pɔ̃́ nɛ kɔ pɛɛ Kalilee ukɔ́ Yeesu uyɛ̃ tikilɛnlɛ.
Uu pinnɛ́í inipɛɛ iyɛ-i kɛ́su uu rɛ: Nɛ̃́ ám nyu ń-ye kaa símisi.
Uu limɛmáá yisi uu rinɔnɔɔ-mɛ̃ sĩ. Unɔ́si kɛikɔ́ ucɔ pɔ́ɔ kɔ kei piyɛ́nɛ u kpá uu pɛpɛɛ kei n cápinɛlɛ̃ maa rɛ: Nkó pɔ̃́ nɛ kɔ pɛɛ Nasarɛti ukɔ́ Yeesu uyɛ̃ tikilɛnlɛ.
Piyɛɛ uu kɔ pikɛ́ŋɛ kpá uu wééri rɛ: Ám usoi nkó nyu.
Likɛ́ nɛ rinsásɛ, pɛpɛɛ kei ń we apí nyɔsɔ́pɔ apí nɛ u kɔ api u maa rɛ: Asei kɛcáá, pɔ pisoi pɛ̃ usɛ lɛ. Mɛpɔ́símɛ́ kɛ́mɛɛ kai lɛ̃ nyísɛlɛ̃.
Kei kɛ Piyɛɛ uu kɛ́si ŋmaa uú nɛ kɛtẽ kpɛɛni uu wééri rɛ: Nɛ Uléécaa, ám usoi nkó nyu. Mɛsɛ nɛ mɛsɛ, icã́ ii kooi.
Piyɛɛ uu rinɔ́ɔ tɛ̃ kɛ Yeesu uú pɛɛ u ḿ ma léisɛ rɛ: Icã́ ikɛ́ kɛlenɛ n kooi, pɔ́ kɛsi mɛtaani rɛ áa nɛ́ nyu. Kei kɛ Piyɛɛ uu léepɔ uú nɛ mpɔ́ɔcaai téni.
Kai kóso n weesi mmarɛ marɛ, pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nnɛ́í nɛ Pisuifi piwɛ́ɛ́sɛ api rinɔ́ɔ risɛ wai rɛ pikɛ́ Yeesu kpu.
Kei kapi pɛɛ u paasi apí nɛ Rɔm uyɔɔpi Pilati lɛɛpɔ.
Yutasi yɛɛ Yeesu n kpísi uu piláarɔ anipɛ-i wai uu yɛ́nu rɛ pi la pikɛ́ Yeesu kpu. Ai u cɔ́ŋ, uu ukɛfa-i téni uu nwóóweni mɛpipi afɛɛtaani mɛ̃ kpísi uú nɛ pɛlɛ uú ha pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pisuifi piwɛ́ɛ́sɛ pɛ̃ pa.
Uu pi maa rɛ: Nɛ akópɛ walɛ. Nɛ usoi yɛɛ úu líka n caai yáá aḿ pa api kópu. Pɛ̃ api u pɛsɛ rɛ: Mpɔ́kɔ́ yɛ mmɛ̃! Ái nɛ tɔ̃́ yɛ̃!
Uu pɛɛ siwóó sɛ̃ kpísi uu Uléécaa kɛyɔ-i sá, uu sĩ́ uú ha umɛcirɛ ńŋmɛ wai.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ api siwóó sɛ̃ híni api rɛ: Kai nní mɛ́nyɛ kɛwóó nnya, ncée ńn irɔ́sé kɛ́mɛɛ we rɛ pikɛ́ Uléécaa kɛyɔ kuwóótakai kɛ́mɛɛ kɛ waipɔ.
Api kómɛinɛ api pɛɛ kɛ kpísi apí nɛ utúhumɔmɛ kɛ́mɛɛ kɛtẽ lɔlu rɛ pikɛ́ yɛ kei pisánɛ kulɛsi.
Lɛ̃ nnya kaí nɛ kei n kpíimɛ nɛ nɛni-mɛ̃, pi kɛtẽ kɛ̃ sélei rɛ: mɛ́nyɛ kɛcarɛ.
Lɛ̃ kɛ antepu Yeremii uú pɛɛ Yeesu kɛcáá ḿ ma uu Uléécaa nsímɛ́ ritɛlɛ́ kɛ́mɛɛ wɔ́lu kai wa rɛ: Pi nwóóweni mɛpipi afɛɛtaani mɛ̃ kpísilɛ. Mɛ̃ kɛ Isirayɛɛli pikɔ́ apí musí rɛ pi yɛ́ ukɛcáá hɛ́ɛ́lɛ.
Apí nɛ utúhumɔmɛ kɛ́mɛɛ kɛtẽ lɔlu. Lɛ̃ kɛ Upíima uu rɛ kɛ́ pi símisi.
Kapi uyɔɔpi Pilati kɛ́mɛɛ nɛ Yeesu pitúhaanɛ ń ha, uyɔ́ɔpi uyɛ̃ uu u pisɛ rɛ: Pɔ́ɔ Pisuifi uyɔɔpii? Yeesu uu rinɔ́ɔ u yɔ́su rɛ: Mmɛ̃ kaa nní ma.
Amá kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pisuifi piwɛ́ɛ́sɛ apí nɛ nsímɛ́ u rinkpárá, úu ríka pi pɛsɛ.
Kei kɛ Pilati uu pɛɛ u pisɛ rɛ: Áa mmɛ̃ kapi nní nɛ pɔ́ n kparai kómɛi, nɛ́ɛ?
Uu kɔ lɛ̃ n sɛ́ɛ́lɛ̃ úu ríka pɛsɛ. Ai pɛɛ Pilati pírí wai.
Ḿpá nkpɔ mɛlɔ́ɔ́ anyã́ áye, Pilati yɛ̀ɛ̀ ukpaniikɔ́ uyɛ̃ kɛ risoiwuí ari ń la ukɛ́ lesɛ akpanii kɛ́mɛɛ lésɛlɛ.
Utisi unyinɛ kapi ḿpá yei n nyu yɛ pɛɛ anyã́ kumúŋɛ́ kpɛ-i akpanii kɛ́mɛɛ welɛ. Pi yɛ u sée rɛ Yeesu Parapasi.
Pilati uu pɛɛ pisoi pɛɛ n cápinɛlɛ̃ pisɛ rɛ: Yeesu Parapasi nɛ Yeesu kapi n sélei rɛ Kirisi kɛcɔpɛ, úye kaní la kɛ́ akpanii kɛ́mɛɛ lesɛ?
U pɛɛ nyulɛ ŋmaa ńsɔnɛ rɛ nfapɔlɛ nnya kapi Yeesu uanipɛ-i wa.
Pilati un kei lɛ̃ kɛtúhaanɛ kɛ-i we, likɛ́ nɛ rinsásɛ, uunɔsi uu pisoi tumpɔ rɛ pikɛ́ u maa rɛ: Usoi nkó úu ncaai ńka wa. A unsímɛ́ kɛ́mɛɛ apɔ́nípɛ mahã. Nɛ kɛsinɛ nkɛ́ uyɛ̃ nnya kɛlárɛ́ kópɛ kɛnyinɛ kɛ́mɛɛ íwɛ lilɛ hái.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pisuifi piwɛ́ɛ́sɛ pin likumúŋɛ́ kpɛ-i pisoi pitálaankɛɛ masí rɛ pikɛ́ Pilati símisi rɛ ukɛ́ Parapasi akpanii kɛ́mɛɛ lesɛ uu Yeesu pɔ̃́ kopu.
Uyɔ́ɔpi uu pipisɛ pi kpá rɛ: Pikɛtɛ́ kɛcɔpɛ, úye kaní la kɛ́ lesɛ? Api u pɛsɛ rɛ Parapasi lo.
Kɛ́ íye Yeesu kapi n sélei rɛ Kirisi pɔ̃́ wa? Api pinnɛ́í u pɛsɛ rɛ: A kunapɛ́ɛ́kɔɔ́ kɛcáá u karii!
Kei kuu kɔ pipisɛ pi rikpá rɛ: Ncaai ń-ye kuu mpíí wa? Api pɛɛ sicááila nákíísɛ ŋmaa rɛ: A kunapɛ́ɛ́kɔɔ́ kɛcáá u karii!
Kɛ Pilati uu n yɛ̃́ tɛ ḿpá un nɛ n símisi, ái nkpáni líka yoriyɛnɛ, iwɔ́ɔ in mɛníŋɛ mɛyã́ cálɛ̃, uu míni kpísi uu pisoi nnɛ́í inipɛɛ-i anípɛ nalɛ uu rɛ: Ái nɛ́ɛ ncée hɛ rɛ pikɛ́ usoi nkó yɛɛ úu ncaai ńka n wa kpu. Nɔ́nnɛ́kɔ́ yɛ mmɛ̃!
Pisoi pɛɛ n cápinɛlɛ̃ nnɛ́í api u pɛsɛ rɛ: Ɛɛɛ! Tɔ́ nɛ sirɔ́wã́ tɔkɛ́ unkpɔ ncɔni n te!
Kei kɛ Pilati uu pɛɛ akpanii kɛ́mɛɛ Parapasi pi lesɛ, uu tíyɛsɛ api Yeesu isɛ́í súúkɛɛ, uu pi u pa rɛ pikɛ́ ha kunapɛ́ɛ́kɔɔ́ kɛcáá karii.
Uyɔ́ɔpi pisɔ́ɔ́ca api Yeesu kpísi apí nɛ kei kapi yɛ n túhaanɛ lompɔ, pisɔ́ɔ́ca nnɛ́í api kei u kálaapɔ.
Api ilũ u mahani api kukpɛ́lɛnku wɛɛ́ u tani.
Api pɛɛ sinípɛleépi rikɔŋ parii api u kipisɛ, api kɔ kɛnaapi kunípɛ lukɛ-lukɛ-mɛ̃ u múísɛ. Api pɛɛ ukɛyu-i wúla api sɛ́nnyi api rɛ: Tɔ pɔ́ yáasi, Pisuifi uyɔɔpi!
Api pɛɛ mɛta u n túkɛntɛ. Api yɛ kɔ kɛnaapi kɛ̃ kpísi apí nɛ ríyu kɛcáá u pepu.
Kapi nnyei u m masí, api kukpɛ́lɛnku u mahani api uilũ pitanɛ u pɛsɛ apí nɛ kunapɛ́ɛ́kɔɔ́ kɛcáá pikarii u tɔ́mpɔ.
Kapi kuyu-i n léeri pin nɛ Yeesu pikarii tɔ́su, apí nɛ Sirɛɛni kɛtẽ utisi unyinɛ sánɛ. Pi yɛ u sée rɛ Simɔɔ. Api ńnaŋɛ nɛ Yeesu kunapɛ́ɛ́kɔɔ́ u cɔnsɛ.
Api pɛɛ́ ha nɛ kɛlõ kɛnyinɛ tulu. Pi yɛ kei sée rɛ Kɔlikɔta. Liasei rɛ: Kúyu Koŋoo kɛlõ.
Api píta nɛ pitɛ tulɛ-tulɛ pinyinɛ cɔ́hɔnɛ api u pa rɛ ukɛ́ n ntí. Uu lélé uu yúlu rɛ úu nírunɛ.
Api u kpísi apí ha kunapɛ́ɛ́kɔɔ́ kɛcáá karii, api paŋai apí nɛ pimɛcɔpɛcirɛ uilũ hɔɔnɛntɛ. [...]
Api pɛɛ kei n tũ pin u mɛ̃́.
Api kɛkpénkpélépi kɛnyinɛ kɛcáá wɔ́lu lɛ̃ nnya kapi u ń kpu api kunapɛ́ɛ́kɔɔ́-i uriyu kɛcáá karii. Pi wɔi rɛ: Nkó yɛɛ Yeesu, Pisuifi uyɔɔpi.
Api pɛɛ kɔ limɛmáá pisoi kpááree pitɛ́ pinyinɛ kɛsẽ́ karii, ucɔ ukulukɛ-lukɛ-mɛ̃ ucɔ ukumii-mɛ̃ apí nɛ u kɔ.
Picéetɔŋɛ́ api u lámaankɛɛ api ríyu m pɔuli.
Api yɛ u maa rɛ: Pɔɔ́ yɛ Uléécaa kɛyɔ n forii aa siyáa sitaani nɛ pimɔ́mɛ kɛ pɛsɛ, pɔn mɛsei Uléécaa Kɛpipi, a nkpéni ripɔ́yu lɔ aa kunapɛ́ɛ́kɔɔ́ kɛcáá súiri!
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa nɛ Pisuifi piwɛ́ɛ́sɛ pɔ́ɔ kɔ limɛcɔ kɛcáá u nyánɛi api yɛ nɛ maa rɛ:
U picɔ yoriyɛntɛlɛ amá úu pɛɛ fe ukɛ́ uricuruu yoriyɛ! Nɛ́ntɛ Isirayɛɛli Uyɔɔpi lo! Ukɛ́ kɔ kunapɛ́ɛ́kɔɔ́ kɛcáá súimɛ tɔkɛ́ pɛɛ́ nɛ kɛfa u tɛnɛ.
Uléécaa kuú nɛ ritá uu yɛ nɛ maa rɛ: Nɛ Uléécaa Kɛpipi lɛ. Lɛ̃ nnya, in tɛ Uléécaa yɛ ukɛcáá kpálɛ̃, ukɛ́ nkpéni u yoriyɛ tɔkɛ́ yɛ̃́ nkɛ̃́!
Hái aí nɛ pisoi kpááree pɛ̃ kɛtɛ́ kapi kɛsẽ́ n karii pɛ́nɛ api kɔ lɛ̃ u lámisi.
Ituŋɛ kɛcírɛ kumúŋɛ́ hái nɛ kɛtúŋɛ́ mɛtaani kumúŋɛ́ kɛ kuŋmaha aku kɛtẽ nnɛ́í kɛcáá cɔ̃.
Kai kɛtúŋɛ́ mɛtaani kumúŋɛ́ ń tu, Yeesu uu kɛcááila píima kɛnyinɛ súúni rɛ Elii, Elii lama sapatani? Lɛlɛɛ rɛ: Unɛ́léécaa, Unɛ́léécaa, yo nnya kaa nɛ́ ŋmɛriyɛ?
Pisoi pɛɛ kei n cápinɛlɛ̃ kɛcɔpɛ, pinyinɛ api lɛ̃ kom api rɛ: Elii kuu nní sélei.
Mɛsɛ nɛ mɛsɛ, pikɛcɔpɛ unyinɛ uu wuru uú ha sinɛ́ɛ̃ kpísi uu píta nyɛpɛ-nyɛpɛ pinyinɛ fɛ uú nɛ kɛnaapi kɛnyinɛ kɛcáá tuhu uu u pa rɛ ukɛ́ n ntí.
Picɔ api pɛɛ rɛ: Ani riyá tɔkɛ́ yɛ̃́ tɛ Elii yɛ́ kam uu u yoriyɛ nɛ́ɛ.
Yeesu uu mɛyã́ pipupɛi kpá uu pɛɛ kpi.
Likumúŋɛ́ kpɛ-i kɛ kusáŋáá kapí nɛ Uléécaa kɛyɔ kɛ́mɛɛ n kénɛlɛ̃ aku ricɛɛ́rinɛ mɛtɛ́ hái kɛcáá nɛ mɛtene-pɔ. Kɛtẽ akɛ yéŋesi, aparɛcaŋaa aa forɛsi,
akpíí mɛyã aa wúkulɛntɛ, Uléécaa pisoi kulúi pɛɛ n kpí api yisikɛɛ.
Api akpíí kɛ́mɛɛ léenti. Kɛ Yeesu uu ń ka uu nkpɔ kɛ́mɛɛ yisi, api Uléécaa kuyu lompɔ, pisoi mɛyã api pi yɛnu.
Kɛ Rɔm usɔ́ɔ́ca kpéẽ nɛ pisɔ́ɔ́ca picɔ pɛɛ kei ń we pin kɛsẽ́ Yeesu mɛ̃́ api n yɛ̃́ lɛ̃ kɛ kɛtẽ akɛ n yéŋesi nɛ licɔ licɔ lɛɛ n wapisi, iwamɛ ii mɛyíkíyiki ŋmaa pi loni api rɛ: Usoi nkó yɛ pɛɛ mɛsei Uléécaa Kɛpipi lɛ.
Pinɔ́si yɛ pɛɛ kulúi welɛ, pin kɛtaa-pɔ nyɛnu pin nyánɛi. Pimɛyã pɛɛ hái Kalilee-pɔ u ritikimɛ pin u lɛ́ni.
Pikɛcɔpɛ pinyinɛ pɛɛ nní Makitala kuyu ukɔ́ Maari nɛ Yakupu nɛ Yosɛfi uni Maari nɛ Sepetee piŋmánɛ uni.
Kai nnyɔ́ɔ́ n wa, utisi mámá uyɛ̃ kapi yɛ n sée rɛ Yosɛfi un Arimatee kuyu ukɔ́, uú hapɔ. Uyɛ̃ nɛ kɔ pɛɛ Yeesu upirɛtiki lɛ.
Uu Pilati kɛ́mɛɛ sĩ́ uú ha u pisɛ rɛ ukɛ́ Yeesu u pa. Kei kɛ Pilati uu ŋmurɛi uu ncée hɛ rɛ pikɛ́ ha Yeesu u pa.
Yosɛfi uu Yeesu kpísi uu kɛsáŋáápi tomɛ́ kɛcirɛ-i wai
uú ha nɛ nhórɛ falɛ kuu kuparɛpoo-i n wa kɛ́mɛɛ u finsɛ, uu pɛɛ mɛparɛ píima mɛnyinɛ pímiisɛ uu rinɔnɔɔ fi, uu pɛɛ yá uu tɔ́mpɔ.
Likumúŋɛ́ kpɛ-i, Makitala kuyu ukɔ́ Maari nɛ Maari ucɔ uyɛ̃ pɔ́ɔn kei rikpíí kɛyúrí tṹ.
Kɛ kɛyáa kɛɛ yɛ nɛ kɛwéntɛyaa n tisɛ akɛ n tu, pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pifarisi api yisi api Pilati kɛyɔ sĩ,
api u maa rɛ: Urɔ́sáa, tɔ léisɛ rɛ kɛ unɔ́ɔmɛ nkó uú pɛɛ nfáa m má, u pɛɛ́ maa rɛ u yɛ́ unkpɔ mɛmáá kɛyáa táánũ tuŋɛ́ yisi.
Lɛ̃ nnya, a ncée hɛ rɛ pisoi pikɛ́ ha siyáa sitaani urikpíí ńsɔnɛ m mɛ̃́, upipirɛtiki ápi kapɛ nɛ u n yáai pikɛ́ lesɛ, pikɛ́ pɛɛ́ nɛ pisoi n kiraasɛ rɛ: u nkpɔ kɛ́mɛɛ yisilɛ nnya. Lin lɛ̃ n wa, nnɔ́ɔmɛ mmɛ̃ nɛ́ pɛɛ caai ai nfoí feriyɛ.
Pilati uu pi pɛsɛ rɛ: Pimɛ́rɛ́ yɛ mpí! Ani nɛ pi ha pikɛ́ ha rikpíí m mɛ̃́ yarɛ kani ń la.
Kei kapi yisi apí ha músu, api yɛ́nu lɛ̃ kapi yɛ́ pimɛ́rɛ́kɛi pɛ̃ n wa. Api mɛparɛ mɛɛ rinɔnɔɔ n fílɛ̃ ńsɔnɛ karii api pɛɛ pimɛ́rɛ́ tónsɛntɛ rɛ pikɛ́ m mɛ̃́.
Kɛyáa kɛɛ nɛ kɛwéntɛyaa rintíki kɛtúŋɛ́, Maari Makitala ukɔ́ nɛ Maari ucɔ api yisi rɛ pikɛ́ ha rikpíí rilóólú.
Kei nní, kɛtẽ akɛ yéŋesi, Upíima uleecaatumɛ unyinɛ uu kɛyómɛcaa-pɔ súiri uu mɛparɛ mɛɛ rikpíí rinɔnɔɔ n fílɛ̃ pímiisɛ uu rikɛcáá tonɛ.
U pɛɛ tɛ́lulɛ yarɛ kɛkónɛtɛ́hɛ, uilũ in wariyɛ póí-póí.
Liiwamɛ píima inyinɛ ii pimɛ́rɛ́ tini, api pɛɛ́ n tɛrii nfáa nń nɛ párí yarɛ pi kpulɛ.
Uléécaatumɛ uyɛ̃ uu pɛɛ pinɔ́si pɛ̃ maa rɛ: Iwamɛ íi kapɛ nɔ̃́ n we. Nɛ yɛ̃ tɛ Yeesu uyɛ̃ kapi kunapɛ́ɛ́kɔɔ́ kɛcáá n karii kani wɛ́ɛ́si.
Úu nté we. U nkpɔ kɛ́mɛɛ yisilɛ yarɛ kuu ḿ ma. Ani kam ani kei kapí pɛɛ u n finsɛ yɛ̃,
ani mɛkɛɛ sĩ aní ha upipirɛtiki símisi rɛ u nkpɔ kɛ́mɛɛ yisilɛ. U yɛ́ Kalilee-pɔ pi m mɛ̃́. Kei kani yɛ́ ha u yɛ̃. Mmɛ̃ kam m má kɛ́ nɔ́ n símisi yɛ mmɛ̃.
Api pɛɛ rikpíí kɛkúrí yisi, iwamɛ nɛ mpɔ́ɔnarɛ píima nn pi we apí ha mɛkɛɛ nsímɛ́ mmɛ̃ upipirɛtiki símisi.
Likɛ́ nɛ rinsásɛ, Yeesu uú nɛ pinɔ́si pɛ̃ sánɛ uu pi maa rɛ: Nɛ nɔ́ yáasi. Api ukɛkúrí hapɔ, api wúla api uana tini apí nɛ ríyu u waisɛ.
Yeesu uu pɛɛ pi maa rɛ. Iwamɛ íi kapɛ nɔ́ n we. Ani ha pinɛ́márɛcɔ maa rɛ pikɛ́ Kalilee ha. Kei kapi yɛ́ ha nɛ́ yɛ̃́.
Kumúŋɛ́ kpɛ-i kɛ pinɔ́si pɛ̃ api ncée ń we pin tɔ́su, rikpíí pimɛ́rɛ́ pinyinɛ api yisi api kuyu pɛlɛ, apí ha pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ lɛ̃ nnɛ́í lɛɛ n wa kɛɛnkɛɛ.
Pɛ̃ nɛ piwɛ́ɛ́sɛ apí tonɛ api kómɛinɛ, api siwóó píima sinyinɛ pimɛ́rɛ́ pɛ̃ hɛ
api kɔ pi tálaankɛɛ rɛ pikɛ́ maa rɛ: Tɔ kɛsinɛ lɔpilɛlɛ, upipirɛtiki apí weri api u yáái apí nɛ tɔ́mpɔ.
Piwɛ́ɛ́sɛ pɛ̃ api kɔ pi kpá rɛ: Uyɔ́ɔpi píima un lɛ̃ n kõ, tɔ́ u símisi uu kóm áni yɛ́ ncɔ́ŋ ńka yɛ̃.
Pimɛ́rɛ́ pɛ̃ api mɛsei siwóó sɛ̃ yɔ́su api lɛ̃ kapi pi n céesi wai. Lɛ̃ nnya kɛ nsímɛ́ mmɛ̃ nń we nɛ nɛni-mɛ nn nɛ Pisuifi kɛ́mɛɛ kɔ́ɔ́núlɛ̃.
Yeesu pipirɛtiki kɛfi nɛ usɛ api yisi api Kalilee-pɔ riyɔ́pɛ tɛ-i kɛ Yeesu uú pɛɛ ḿ maa rɛ pikɛ́ ha sĩ.
Kapi u n yɛ̃́, api u yáási api ukɛyu-i wúla. Amá picɔ pin nɛ we pin céreisɛ.
Yeesu uú nɛ pi kɔ uu pi maa rɛ: Uléécaa yɛ kɛyómɛcaa-pɔ nɛ kɛtẽ nté ḿpá yo kɛcáá ńnaŋɛ nɛ́ hɛlɛ.
Lɛ̃ nnya, ani isoipuri nnɛ́í kɛ́mɛɛ ha, ani tíyɛsɛ pisoi pikɛ́ kɛnɛ́pirɛ ritiki. Ani Sáa Uléécaa nɛ Kɛpipi nɛ Nfáasɔnɛ rinyiri nɛ míni pi wolɛ.
Ani kɔ pi céési rɛ pikɛ́ isé iyɛ̃ nnɛ́í kam nɔ́ n karii ritiki. Ani n nyu rɛ siyáa nnɛ́í kam nɔ́kɛnɛ́kúrí we kɛtẽ kɛkɛ́ ha nɛ tɛnɛ.
Nté kai wɔ́laalɛ̃ lɛ̃ kɛ Yeesu Kirisi, Uléécaa Kɛpipi Nsímɛ́ Kɛcirɛ nn n kóri.
Li antepu Esayi ritɛlɛ́-i wɔ́laalɛ̃ tɛ: Nɛ́ unɛ́tumɛ kɛpɔ́kpéẽ waisɛ ukɛ́ ncée pɔ́ nyɔ́ɔnsɛ.
Usoi rinɔɔ yɛ ri tɛɛ kucɛsi kóima-i n yóólɛ̃ tɛ: Ani Upíima ncee nyɔ́ɔnsɛ, ani usiceepi tɛ̃iisɛ.
Lɛ̃ kai wa Yohani uu kucɛsi kóima-i pisoi míni wolɛ, un pi símisi rɛ: Ani mɛfinɛ consɛ, ani tíyɛsɛ kɛ́ míni nɔ́ wolɛ, Uléécaa uu nɔ́anɛ́kópɛ nɔ́ sárɛi.
Yutee kɛtẽ pikɔ́ nnɛ́í nɛ Yerusalɛm pikɔ́ nnɛ́í api ukɛmɛɛ́ n sɔ́naapɔ pin piakópɛ yámnɛntɛ, Yohani uu Yuritɛɛ nkoi kɛ́mɛɛ míni pi wolɛ.
Kuyooyoo nkpíí kɛtukanka kɛ Yohani uú pɛɛ tanaalɛ̃ un kɛkónɛpampi kɛhalɛ-i tɛ́lɛ̃. Apááni nɛ mɛtɛ̃́ kuú pɛɛ le
un yóólɛ̃ tɛ: Uyɛɛ nɛ̃́ mɛmáá n sɔ́nti yɛ ńnaŋɛ nɛ̃́ felɛ. Inɛ́soi íi tu rɛ kɛ́ ripɛ kɛ́ ukunɛ́ɛ́ri nŋmɛ fénnɛ.
Míni kɛ nɛ́ɛ nɛ nɔ́ wólɛ, amá Nfáasɔnɛ kɛ uyɛ̃ uu yɛ́ nɛ nɔ́ wolɛ.
Yeesu uu pɛɛ Kalilee kuyu kunyinɛ kapi yɛ n sée rɛ Nasarɛti leeri, Yohani uu Yuritɛɛ nkoi kɛ́mɛɛ míni u wolɛ.
Kɛ Yeesu uu mɛsɛ nɛ mɛsɛ míni-i n léemɛ, uu kɛyómɛ yɛnu kɛn wúkulɛlɛ̃, Nfáasɔnɛ nn ukɛcáá súiri yarɛ tilɔ́ɔlã.
Uu rinɔ́ɔ kɛyómɛcaa-pɔ komti rɛ: Pɔ́ɔ Kɛnɛ́pipi lala kɛcirɛ. Nɛ pɔ́ wɛ́ɛlɛ.
Mɛsɛ nɛ mɛsɛ Nfáasɔnɛ nń nɛ kucɛsi kóima-pɔ Yeesu sĩ.
Uu kei n we hái nɛ siyáa afɛɛna. Kei kɛ Setani uu u peikɛɛ. Icarɛsɛɛ kɛpáápáá kuu yɛ n we, piléécaatumɛ pin ukɛcáá paílɛ̃.
Kapi Yohani kukpaniilee n tã mɛmáá, Yeesu uu Kalilee sĩ uu Uléécaa Nsímɛ́ Kɛcirɛ n yóólɛ̃
un símisi rɛ ituŋɛ yɛ tulɛ, Uléécaa iyɔɔpi yɛ nyahaimɛlɛ, ani mɛfinɛ consɛ ani Nsímɛ́ Kɛcirɛ ŋmurɛi.
Kɛ Yeesu uu Kalilee kupiyɛ mɛcáa n tíkilɛ̃, uu Simɔɔ nɛ uuwã Antiree yɛnu pin anyɛŋ́ fóm pin nɛ ikpíntomɛ́ cɔ́pii. Pi pɛɛ pikpíntomɛ́cɔ́pii lɛ.
Yeesu uu pɛɛ pi maa rɛ: Ani nɛ́ ritiki, nɛ́ tíyɛsɛ ani pisoi pɛɛ yɛ́ nɛ́ rintíki wɛ́ɛ́si.
Api mɛsɛ nɛ mɛsɛ pianyɛŋ́ sá api u tiki.
Kɛ Yeesu uu nsẽ́ ń nɔŋ́lɛ̃, uú ha Sepetee sipipi Yakupu nɛ uuwã Yohani yɛnu pin pianyɛŋ́ nyɔ́ɔnsɛ.
Yeesu uu mɛsɛ nɛ mɛsɛ pi séi, api piusaa Sepetee nɛ pikɛikɔ́ kúninɔi-i tíyɛ api u tiki.
Yeesu nɛ upipirɛtiki api Kapɛrinawum sĩ. Yeesu uu mɛsɛ nɛ mɛsɛ kɛwéntɛyaa kɛtúŋɛ́ Pisuifi kuyomɛyáhaalee loni uu pisoi picélaa kápáá.
Pírí kɛ umɛcélaa amɛ kɛyáa kɛ̃ pisoi pɛ̃ nnɛ́í pɛɛ kutu u n cɔ́lɛ̃ we, likumúŋɛ́ rɛ umɛcélaa nɛ isé picélaa mɛcélaa ámɛ sá. Amá uyɛ̃ nɛ pɛɛ pisoi céésilɛ nɛ n-yɔ́ɔpinaŋɛ.
Kumúŋɛ́ kpɛ-i, usoi unyinɛ kɛ aníri aa m pɛkɛsi uu Pisuifi kuyomɛyáhaalee-i lompɔ, uu pupɛi rɛ:
Ń-ye kaá nɛ rɔ́ wɛ́ɛ́si, Nasarɛti ukɔ́ Yeesu? Pɔ kalɛ rɛ pɔkɛ́ rɔ́ nã́a? Nɛ pɔ́ nyulɛ rɛ Uléécaa yɛ pɔ́ wɛ́ɛlɛ uu iyaa yekei.
Yeesu uu kuníri kpɛ̃ sɛmni uu rinɔ́ɔ ku hɛ rɛ: A kei risɛ́ɛ́, aa usoi uyɛ-i lelu.
Kuníri kpɛ̃ aku usoi uyɛ̃ lémesi aku ukɛmɛɛ́ lelu kun pupukɛɛ.
Ai pinnɛ́í nnɔ́ɔ yipu apí m písɛinɛ rɛ: Yoo nní? Icélaa falɛ inyinɛ yɛ nyi nɛ innaŋɛ! Ḿpá aníri kuu rinɔ́ɔ hɛ, áa yɛ ti rilɔ́ɔ́.
Mɛsɛ nɛ mɛsɛ Yeesu nsímɛ́ nn Kalilee kɛtẽ nnɛ́í kɔ́ɔ́nú.
Api Pisuifi kuyomɛyáhaalee-i léeri apí nɛ Simɔɔ nɛ Antiree kɛyɔ n tɔ́su, Yakupu nɛ Yohani pin tikilɛ̃.
Api Simɔɔ ulɔ́hɔ́ni lɛɛpɔ un finu nɛ kupiŋɛtoi. Kɛ Yeesu uu n tuipɔ, api unɔ́si uyɛ̃ nsímɛ́ u wai.
Yeesu uú nyɔsɔ́pɔ, uu ukunipɛ tini uu u yukusɛ. Kupiŋɛtoi aku mɛsɛ nɛ mɛsɛ tɛnɛ, uu yisi uu pikɛcáá paí.
Mɛtuŋɛlolɛ́-maá, pisoi apí nɛ pitóikɔ́ ncɔpuri nɛ pinírihélaa Yeesu lɛɛpɔ.
Kuyu pikɔ́ nnɛ́í api kɛ́yɔ kɛ̃ tipoo yipu.
Yeesu uu pisoi mɛyã itói ncɔpuri pɔisɛntɛ, uu kɔ aníri mɛyã lakasɛ. Úu tíyɛsɛ aníri akɛ́ rinɔ́ɔ malɛ, kɛ aricuruu aa u nyu nnya.
Kai n weesi, Yeesu uú nɛ kɛsinɛ tɔrɔɔ kɛ́yɔ lelu. Uu iyaa sĩ uú ha kei umɛcirɛ kɛyómɛ n yáási.
Simɔɔ nɛ upicɔ api pɛɛ piwɛ́laa u loni.
Kapi u n yɛ̃́ api u maa rɛ: Pisoi nnɛ́í pɛɛ pɔ́ wɛ́ɛ́si.
Amá Yeesu uu pi maa rɛ: Tɔkɛ́ kɛlõ féé ha, ayu acɔ-i, li pisɛ rɛ kɛ́ kɔ kei Nléécaasimɛ́ símisi, likumúŋɛ́ rɛ lɛlɛɛ nɛ nɛ́ ka.
Lɛ̃ kai wa Yeesu uu Kalilee kɛtẽ nnɛ́í kɔ́ɔ́nú un Pisuifi ayomɛyáhaalee-i Nléécaasimɛ́ símisi un aníri lakasɛ.
Uyɔ̃́ unyinɛ uu Yeesu lɛɛpɔ uu ukɛyu-i wúla uú nɛ u téni rɛ: Pɔn n la, pɔ́ nɛ́ wolɛ am funi.
Uicɔ ii Yeesu íwɛ wai hái, Yeesu uu pɛɛ kunípɛ saapɔ uu u ca, uu lɛ̃ mɛmáá u maa rɛ: Nɛ la rɛ a peí.
Mɛsɛ nɛ mɛsɛ, utisi uyɛ̃ kɛyɔ̃́ akɛ tɛnɛ uu funi.
Yeesu uu lɛ̃ mɛmáá u cɛ́si uu u lakasɛ
un u kúrúrúsɛlɛ̃ tɛ: A ńsɔnɛ kutu ricɔ, kapɛ wa unyinɛ ukɛ́ mɛwai mɛ̃ kõ. Amá a ha uyɛɛ yɛ Uléécaa inyɔ́ɔnsɛ n wa mɛpɔ́círɛ nyísɛ ukɛ́ yɛ̃́ lɛ̃ kaa ń we. Lɛ̃ mɛmáá, aa inyɔ́ɔnsɛ kɛ Moisi isé ii m pisɛ wai pɔkɛ́ nɛ ḿpá úye nyísɛ rɛ pɔ peí.
Amá utisi uyɛ̃ uu sĩ́ uu lɛ̃ nnɛ́í kai n wa ḿpá yei kɛ́ɛ́nkɛɛ. Lɛ̃ nnya, Yeesu úu yɛ fe ukɛ́ umɛcirɛ riwúí-i pinyísɛ rikpá, amá iyaa kuú le, kei kɛ úka úu ń we. Pisoi pin ḿpá mɛ́ye léenti pin ukɛmɛɛ sɔ́naapɔ.
Kai siyáa rinkɔ́ɔ́nú, Yeesu uu Kapɛrinawum-i pɛɛri. Pisoi api kóm tɛ kɛ́yɔ-i kuú we.
Api cápinɛpɔ máḿ, kɛ́nacɔpɛ ákɛ nkpáni ripoo ricuruu-i we. Yeesu un Nsímɛ́ Kɛcirɛ pi céési.
Pinyinɛ apí nɛ kɛ́kankáláká u weri kɛ pisoi pina api n topori.
Amá api pɔɔnɛ pikɛ́ Yeesu kɛ nyísɛ, kɛ pisoi api kulúi ń tɔsí nnya. Api kulee kpɛ-i kɛ Yeesu uu ń we piriyɛ, api kupólɛ kpɛ̃ kumúŋɛ́ kɛ Yeesu uu n nyɛnu kɛ́kankáláká kɛ̃ cɛpisɛpɔ nɛ kɛrisáŋáápɔrɛ́.
Kɛ Yeesu uu pinfatɛnɛ n yɛ̃́, uu kɛ́kankáláká maa rɛ: Kɛnɛ́pipi, nɛ apɔ́kópɛ pɔ́ sárɛi.
Isé picélaa pinyinɛ pɛɛ kei n tṹ api pisifa-i túhaanɛ rɛ:
Yo nnya ŋmaa kɛ usoi nkó uu nní lɛ̃ símisi? Uléécaa kuu lámisi. Wóo yɛ́ mpíí fe ukɛ́ akópɛ sárɛi, Uléécaa mɛmáá?
Yeesu uu pinfasimɛ́ cérupɔ uu pi maa rɛ: Yo nnya kani nfasimɛ́ mmú mpuri má?
Kɛ́ kɛ́kankáláká ḿ maa rɛ: Nɛ apɔ́kópɛ pɔ́ sárɛi yɛɛ pɔ́ɔ́lú nɛ́ɛ kɛ́ kɛ ḿ maa rɛ: A yisi aa ripɔ́sáŋáápɔrɛ́ pílɛsi, aa sɔ́nɛ yɛɛ yɛ́ m pɔ́ɔ́lú?
Nɛ la kɛ́ nɔ́ céreisɛ rɛ Usoi Kɛpipi yɛ kɛtẽ kɛcáá ńnaŋɛ málɛ kɛkɛ́ nɛ pisoi akópɛ pi sárɛi.
Uu pɛɛ kɛ́kankáláká rinɔ́ɔ pimáa kpá rɛ: Nɛ́ɛ pɔ́ ma, a yisi aa ripɔ́sáŋáápɔrɛ́ pílɛsi aá kulu.
Utisi uyɛ̃ uu ḿpá úye inipɛɛ-i yisi uu mɛsɛ nɛ mɛsɛ urisáŋáápɔrɛ́ sákaa uú kulu. Ai pisoi maamááci wai api Uléécaa ríyu waisɛ pin máikɛɛ rɛ: Ári píkai mɛwai mmɛ́ mɛcɔ yɛnaalɛ̃.
Kɛ Yeesu uu Kalilee kupiyɛ ritimɛ-mɛ̃ m pɛlɛ, pisoi kulúi api ukɛmɛɛ́ n sɔ́naapɔ un pi céési.
Kuu n tɔ́su, uu Alifee uŋmánɛ Lefi yɛnu un lampoo kɛyɔ́ɔ́-i tṹ. Yeesu uu u maa rɛ: A nɛ́ ritiki. Lefi uu yisi uu u tiki.
Kɛ Yeesu uu Lefi kɛyɔ-i ilukɛ n le, u nɛ pilampooyɔɔ́ mɛyã nɛ pikópɛkɔɔ́ nɛ upipirɛtiki pɛɛ kɛsẽ́ li. Pisoi mɛyã pɛɛ yɛ u n tikilɛ̃.
Kɛ isé picélaa pɛɛ Pifarisi kulamaasinɛlee-i ń we api Yeesu n yɛ̃́ un nɛ pisoi pɛ̃ mpuri ilukɛ le, api upipirɛtiki maa rɛ: Yo nnya kɛ Yeesu nɛ pilampooyɔɔ́ nɛ pikópɛkɔɔ́ api kɛsẽ́ le?
Yeesu uu pinsímɛ́ kóm uu rinɔ́ɔ pi yɔ́su rɛ: Ái pisoi pɛɛ isarɛ n láárú nnya kɛ upɔisɛ uú we, amá pitóikɔ́ nnya kuú we. Ái pisoi pɛɛ asei n tíkilɛ̃ piséi kaḿ ka, amá pikópɛkɔɔ́ nnya kaḿ ka.
Kɛyáa kɛnyinɛ kɛ Yohani Úniwolɛ pipirɛtiki nɛ Pifarisi api anɔ́ɔ pahaalɛ̃, pisoi api pɛɛ́ ha Yeesu pisɛ rɛ: Yo nnya kɛ Yohani Úniwolɛ pipirɛtiki nɛ Pifarisi api yɛ anɔ́ɔ paasi, pɔ̃́ pikɔ́ ápi yɛ pɛɛ a paasi?
Yeesu uu rinɔ́ɔ pi yɔ́su rɛ: Nɔ músu rɛ usoi yɛ́ pisɔ́ɔnnɛ anyã́ n wai upisanɛ api pɛɛ anɔ́ɔ m pahaalɛ̃ɛ? Aaí, mmɛ̃ ńn we. Kumúŋɛ́ kpɛ̃ nnɛ́í kɛ unɔ́sikɔ́ uu anyã́ n wai, ápi anɔ́ɔ paasinɛ.
Amá kɛyáa yɛ wemɛ kapi yɛ́ unɔ́sikɔ́ pikɛcɔpɛ ń lesɛ. Kɛyáa kɛ̃ kɛn n tu, pi yɛ́ anɔ́ɔ paasi.
Úka úu yɛ kusáŋáá falɛ kɛpampi nɛ kusáŋáá kpurɛ tápisi. Li yɛ kukpurɛ iŋmɛ túúnlɛ ai kupólɛ pérésɛ.
Úka úu yɛ kɔ píta pelẽ kukónɛnuŋ́ kpurɛ-i súũ, lin lɛ̃ n wa, píta pɛ̃ nɛ yɛ anúŋ́ tikpáfúsɛlɛ, ai wai píta nɛ lianúŋ́ yɛ mɛ́woo wa. Amá kunúŋ́ falɛ-i kapi yɛ píta pelẽ súũ.
Kɛwéntɛyaa kɛtúŋɛ́ kɛnyinɛ kɛ Yeesu nɛ upipirɛtiki api imúí inyinɛ kɛcarɛ-i sɔ́nɛ. Upipirɛtiki api pɛɛ ricéetimɛ mɛpipi n kpééni pin nɛ tɔ́su.
Pifarisi api pɛɛ Yeesu maa rɛ: A ripaí mmɛ-i kɛ pipɔ́pirɛtiki api ń we. Yo nnya kɛ pipɔ́pirɛtiki api lɛ̃ kɛ irɔ́sé ii kɛwéntɛyaa kɛtúŋɛ́ n yúlu wai?
Yeesu uu rinɔ́ɔ pi yɔ́su rɛ: Áni lɛ̃ kɛ Tafiti uu n wa kɛyáa kɛ̃ kɛ nkṹ nn u nɛ upikɔ́ m pɛkɛsi píkai kɛ́ɛ́nlɛɛ?
U Uléécaa kɛyɔ lonlɛ, uu akpɔ́nɔ́ kapi Uléécaa n yekei takai. Apiyataa yɛɛ yɛ kumúŋɛ́ kpɛ-i Uléécaa usina. Irɔ́sé kɛ́mɛɛ, pɛpɛɛ yɛ Uléécaa inyɔ́ɔnsɛ n wa ŋmanɛ pɛɛ ncée má rɛ pikɛ́ akpɔ́nɔ́ nyɛ̃ takai. Ḿpá nɛ lɛ̃, Tafiti nɛ upikɔ́ yɛ a takailɛ.
Yeesu uu kɔ pimáa pi kpá rɛ: Ái kɛwéntɛyaa nnya kapi usoi wa, amá usoi nsɔnɛ nnya kapi kɛwéntɛyaa wa.
Lɛ̃ nnya kɛ nɛ̃́ Usoi Kɛpipi am kɛwéntɛyaa ute.
Lɛ̃ mɛmáá, Yeesu uu kuyómɛyáhaalee-i pɛɛri. Utisi unyinɛ yɛ pɛɛ kei welɛ un kunípɛ kópɛ má.
Pɛpɛɛ kɛyáa kɛ̃ kei ń we, api kutu n cɔlɛ̃ tɛ Yeesu yɛ́ kɛwéntɛyaa kɛtúŋɛ́ utisi uyɛ̃ pɔisɛɛ? Likumúŋɛ́ rɛ kɛwááná kapi yɛ n wɛ́ɛ́si pikɛ́ nɛ Yeesu n tĩ́.
Yeesu uu unípɛkópɛkɔɔ́ uyɛ̃ maa rɛ: A yisi, a nyɛrɛ ḿpá úye ukɛ́ pɔ́ yɛ̃́.
Yeesu uu pɛɛ pɛpɛɛ nní n nyánɛi pisɛ rɛ: Íye kai irɔ́sé kɛ́mɛɛ pisɛ? Li pisɛ rɛ tɔkɛ́ lisɔnɛ wa kɛwéntɛyaa nɛ́ɛ likópɛ kai pisɛ rɛ tɔkɛ́ wa má? Li pisɛ rɛ tɔkɛ́ usoi nfaa lɔ nɛ́ɛ li pisɛ rɛ tɔkɛ́ u kpu? Amá ápi ŋmurɛi pikɛ́ Yeesu rinɔ́ɔ yɔsí.
Yeesu uu pinnɛ́í nyánɛi, piicɔ ii kuwɔ́i u wai hái. Uripɔɔ ari caai, atu kapi m má nnya. Yeesu uu lɛ̃ mɛmáá u utisi uyɛ̃ maa rɛ: A kupɔ́nípɛ nɛ́ rituŋámɛ. Kuu yɛ́ kunípɛ rińtuŋápɔ, kunípɛ aku pélu.
Pifarisi api kuyómɛyáhaalee-i léeri, pi nɛ pɛpɛɛ Erooti kɛmúŋɛ́ ń tíkilɛ̃ api mɛsɛ nɛ mɛsɛ cápinɛ pikɛ́ yɛ̃́ tɛ íye kapi yɛ́ wa pikɛ́ nɛ Yeesu kpu.
Lɛ̃ mɛmáá, Yeesu uu kei pi yá, u nɛ upipirɛtiki api Kalilee kupiyɛ ritimɛ sĩ. Kalilee pikɔ́ mɛyã pɛɛ pɛɛ u tikilɛ̃.
Yutee nɛ Yerusalɛm nɛ Itumee nɛ Yuritɛɛ mɛtɛ́ŋ́ nɛ Tiiri nɛ Sitɔɔ sitẽ pikɔ́ mɛyã pɛɛ pɛɛ kɔ ukɛmɛɛ sɔ́naapɔ. Uliwaiwai kapi n kṍ yɛɛ nɛ pi sɔ́naapɔ.
Yeesu uu pɛɛ upipirɛtiki maa rɛ pikɛ́ kúninɔi kunyinɛ u nyɔ́ɔnsɛ, pisoi ápi kapɛ u nyikii nnya.
Ái líka, kuu pisoi m pɔisɛntɛ mɛyã́ nnya kɛ pitóikɔ́ tɔrɔɔ api yɔ́ɔnɛpɔ, ḿpá úye un náási ukɛ́ u rica.
Ḿpá kumúŋɛ́ kúye-i kɛ aníri aa u yɛ̃, a yɛ u riwulalɛ, an pupukɛɛ rɛ: Pɔ Uléécaa Kɛpipi lɛ.
Yeesu uu rinɔ́ɔ a hɛ nɛ ńnaŋɛ rɛ: Áni kapɛ tíyɛsɛ unyinɛ ukɛ́ céri rɛ nɛ́ɛ úye.
Yeesu uu lɛ̃ mɛmáá riyɔ́pɛ taá uu pisoi pɛ̃ kuu ń la séi api u tiki.
Uu pisoi kɛfi nɛ pitɛ́ wɛ́ɛ. U pi wɛ́ɛlɛ rɛ u nɛ pɛ̃ pikɛ́ n we ukɛ́ yɛ kɔ pi tũ pikɛ́ nɛ Nléécaasimɛ́ rikɔ́ɔ́nú.
Uu kɔ ńnaŋɛ pi hɛ pikɛ́ yɛ nɛ aníri lakasɛ.
Pisoi kɛfi nɛ pitɛ́ pɛ̃ kuu n lésɛ pɛɛ Simɔɔ kɛ Yeesu uu rinyíri n hɛ rɛ Piyɛɛ,
nɛ Sepetee sipipi Yakupu nɛ uuwã Yohani kɛ Yeesu uu rinyíri n hɛ rɛ Pɔwanɛrɛkɛsɛ. Tinyíri tɛ̃ asei rɛ ikónɛ pisɛnkɛɛ.
Nɛ Antiree nɛ Filipu nɛ Patelemii nɛ Matiyee nɛ Tomaa, nɛ Alifee kɛpipi Yakupu, nɛ Tatee nɛ Simɔɔ yɛɛ pɛɛ ukuyu pimúlɛ́ kɛcáá n tɔpu,
nɛ Yutasi Isikariyɔɔti yɛɛ Yeesu n tĩ́ uu piláarɔ anipɛ-i wai.
Lɛ̃ mɛmáá, Yeesu uu kɛ́yɔ-i pɛɛri. Pisoi api kɔ pikálaa u kpá, u nɛ upipirɛtiki ápi pɛɛ kɛ́yu yɛ̃ pikɛ́ ilukɛ li.
Kɛ Yeesu pikɔ́ api lɛ̃ n kṍ, api piwɛ́laa u sĩ pikɛ́ nɛ u kui pin músu rɛ li yɛ́ u m pansɛlɛ.
Uléécaa isé picélaa pɛɛ Yerusalɛm n léeri apí m máikɛɛ rɛ Pɛlisepulɛ kuu héesi. Api kɔ rɛ aníri uyɔɔpi nnaŋɛ kuu yɛ nɛ aníri lakasɛ.
Yeesu uu pɛɛ pi séi uu kɛnyárũ pi maa rɛ: Íye kɛ Setani uu yɛ Setani lakasɛ má?
Kuyɔ́ɔpiyu kusɛ pisoi pin n tɔpu, kuyɔ́ɔpiyu kpɛɛ kpinɛ.
Lɛ̃ cirɛ kɛ́yɔ kɛsɛ pisoi pin n tɔpu, kɛ́yɔ kɛɛ kpinɛ.
In lɛɛ ni, Setani un nɛ uricuruu n tɔpu, pihɔ́ɔnɛnɛ pin ukuyɔɔpiyu-i n we, unnaŋɛ ńn nɔŋ́nɛ. Amá mɛ́woo knn wainɛ.
Úye un n la ukɛ́ unáŋɛ-naŋɛ kɛyɔ-i lõ ukɛ́ ulikɔ́ yɔsí, u yɛ unáŋɛ-naŋɛ uyɛ̃ íŋmɛ paasilɛ. Umɛpahaa maá kuu yɛ́ fe uu lɛlɛɛ ukɛyɔ-i ń we nnɛ́í yɔ́su.
Asei kam nɔ́ símisi, akópɛ nnɛ́í nɛ alɛ̃́ yɛ kusárɛi welɛ.
Amá úye un Nfáasɔnɛ n lámaankɛɛ, akópɛ nyɛ̃ áa kusárɛi we, atɛnɛcirɛ́ yɛ nyɛ. Mɛsɛ́rɛ kaa yɛ́ u m pɔ́riilɛ̃.
Kapi Yeesu ḿ maa rɛ u aníri héesilɛ nnya kuu mmú pi rihaa.
Yeesu uni nɛ upiwã api pɛɛ́ hapɔ, api kɛtahai nyɛrɛ, api usoi tumpɔ rɛ pikɛ́ u séemɛ.
Aí nɛ sá pisoi kulúi pin Yeesu kálaalɛ̃. Api pɛɛ u maa rɛ: A nyɛrɛ nkɛ̃́, upɔ́ni nɛ pipɔ́wã́ yɛ pɔ́ wɛ́ɛ́si.
Yeesu uu rinɔ́ɔ pi yɔ́su rɛ: Wóo unɛ́ni? Píye pɛɛ pinɛ́wã́?
Uu pɛɛ lɛ̃ mɛmáá pisoi pɛɛ nní u n kálaalɛ̃ wérii uu rɛ: Unɛ́ni nɛ pinɛ́wã́ yɛ mpí.
Úye un Uléécaa mɛla n wai, uyɛɛ unɛ́wã́ nɛ́ɛ unɛ́yɛ́i nɛ́ɛ unɛ́ni.
Kɛ Yeesu uu icélaa Kalilee kupiyɛ ritimɛ-i n kpálɛ̃, pisoi kulúi api u kálisi ai tɔ́su uu mɛsɛ ha kúninɔi kɛcáá tonɛ. Míni kɛcáá kɛ kúninɔi kpɛ̃ aku tɔ́silɛ̃, pisoi pin mɛritimɛ nyɛnu.
Sinyárũ kuú nɛ icélaa mɛyã pi céesi. Uu icélaa iyɛ̃ kɛ́mɛɛ pi maa rɛ:
Ani kutu ricɔ ani kóm! Utisi unyinɛ yɛɛ ilukɛpuri pifómɛ leemɛ.
Kuu n fóm, ilukɛpuri icɔ ii ricéetimɛ-i lólu, sinúipi asi i le.
Icɔ ii kɛparɛ kɛcáá kei kɛ ntaai ńn m piyɛ lólu. Kɛ kɛtẽ ákɛ n címú nnya, ipuri iyɛ̃ ii mɛsɛ nɛ mɛsɛ lɛlu.
Ntuŋɛ nn tapu. Kɛ iníŋí íi m papisi nnya, mɛlɛi amɛ kóósi.
Icɔ ii sinípɛleépi kɛpáápáá lóipɔ. Sinípɛleépi sɛ̃ asi mɛlɛi hila, ámɛ pɛɛ apipi torɛsi.
Amá ipuri icɔ ii kɛtẽ sɔnɛ nɛ sá, ii lɛlu ii papisi ii kɔ apipi torɛsi, iwéhe icɔ afɛɛtaani, icɔ kuwóó nɛ kɛfi, icɔ pílɛ.
Yeesu uu pi maa rɛ: Úye un ukómɛ ukɛ́ kṍ.
Kɛ Yeesu uu lɛ̃ mɛmáá iyaa n léepɔ, pɛpɛɛ nɛ u n kɔ́lɛ̃ nɛ upipirɛtiki kɛfi nɛ pitɛ́ api u pisɛ rɛ ukɛ́ sinyárũ sɛ̃ asei pi símisi.
Yeesu uu rinɔ́ɔ pi pɛsɛ rɛ: Nɔ̃́ nɛ Uléécaa iyɔɔpi nsímɛ́ mɛɛ m pékaalɛ̃ picére masilɛ, amá picɔ yɛ ḿpá yo kómɛilɛ yarɛ sinyárũ.
Pi yɛ n wiilɛnlɛ, amá ápi kɔ pɛɛ nyáni. Pi yɛ kutu n cɔlɛnlɛ, amá ápi kɔ pɛɛ kómɛi. Lɛlɛɛ rɛ ápi yɛ ŋmurɛi pikɛ́ piisoi consɛ, Uléécaa ukɛ́ piakópɛ pi sárɛi.
Yeesu uu pɛɛ pi maa rɛ: Áni kɛnyárũ kɛ̃ kõo? Nɔnsá kɛ n kõ, íye kani yɛ́ pɛɛ́ nɛ sitɔ́rɔɔ nsí nnɛ́í kṍ má?
Kei kɛ Yeesu uu pɛɛ kɛnyárũ kɛ̃ asei pi lesɛ rɛ: Li nkpáni yarɛ nléécaasimɛ́ kɛ utisi uyɛ̃ uu fóm.
Pisoi picɔ isoi yɛ ricéetimɛ tɛ̃ mɛcɔ welɛ. Pin nléécaasimɛ́ n kõ, Setani uu mɛsɛ nɛ mɛsɛ nléécaasimɛ́ kapi pikɛmɛɛ n fṍ kpóupɔ.
Kɛparɛtẽ kɛɛ we yarɛ pɛpɛɛ nléécaasimɛ́ n kṍ api mɛsɛ nɛ mɛsɛ piakiŋ kɛ́mɛɛ n yɔ́su nɛ mpɔ́ɔnarɛ.
Amá ápi yɛ tíyɛsɛ nkɛ́ pikɛmɛɛ iníŋí wa. Ńn yɛ pikɛmɛɛ náŋai. Ncɔ́ŋ ń-ye nɛ́ɛ íwɛ íye in n ka nléécaasimɛ́ nnya, nfatɛnɛ nń nɛ pi kpi mɛsɛ nɛ mɛsɛ.
Pisoi picɔ yɛ we yarɛ kɛtẽ kɛɛ sinípɛleépi m má. Pi yɛ nléécaasimɛ́ kónlɛ,
amá kɛtẽ kɛcáá likɔ́ nfasimɛ́ nɛ lílala lɛɛ rɔ́ n kíraasɛntɛ nɛ mɛmá ai nléécaasimɛ́ híla, ńn yɛ pɛɛ kɛrɔ́mɛɛ líka yoriyɛ.
Pisoi picɔ pin we yarɛ kɛtẽ sɔnɛ. Pi yɛ nléécaasimɛ́ kónlɛ api n yɔ́su nn pikɛmɛɛ pelu nn linyinɛ yoriyɛ. Nléécaasimɛ́ nn picɔ kɛ́mɛɛ nkáripi wai, nn picɔ kɛ́mɛɛ nɛ kumúŋɛ́ wai, nn picɔ kɛ́mɛɛ mɛyã́ wai.
Yeesu uu lɛ̃ mɛmáá pi pisɛ rɛ: Unyinɛ yɛɛ kɛ́firáa risɛ́lɛ uu kucári kɛ kipi nɛ́ɛ uu ukɛfinɛ mɛtene kɛ pésu má? Nɛ́ntɛ kɛlõ cácá kapi yɛ kɛ ritɔsi akɛ pɛɛ ḿpá úye n kpã́iilɛ̃?
Lɛ̃ nnɛ́í lɛɛ pɛɛ m pékaalɛ̃ ai kúyɛnɛ wai, lɛ̃ kɛ ḿpá úye úu pɛɛ kúyɛnɛ ń we ai mɛtɛ́í kɛ́mɛɛ léeri.
Úye un ukómɛ ukɛ́ kṍ.
Yeesu uu pimáa pi kpá rɛ: Ani nɔ́mɛnɛ́círɛ tĩ nɛ lɛ̃ nnɛ́í kani n kómɛi. Kulũ kpɛ̃ kani yɛ nɛ ḿ musí kɛ Uléécaa uú nɛ nɔ́ músunɛ. Ticuruu u yɛ́ kusá nɔ́ rikpá.
Likumúŋɛ́ rɛ uyɛɛ m má kapi yɛ pípa rikpá amá úye unsá m má, ḿpá nkáripi ń-ye kuu má, pi n yɔ́sunɛ.
Yeesu uu pimáa kpá rɛ: Uléécaa iyɔɔpi yɛ kɔ we yarɛ usoi unyinɛ yɛɛ ilukɛpuri ukɛcarɛ-i n fṍ.
Lɛ̃ mɛmáá, ḿpá un kɛsinɛ nɛ́ɛ kɛtúŋɛ́ n lɔni nɛ́ɛ un n nyáni, ilukɛpuri yɛ lɛlulɛ in pelu úu nyu lɛlɛɛ i m peisɛ.
Kɛtẽ ticuruu kɛɛ ilukɛ peisɛ. Kuhɛ́rɛ kpɛɛ yɛ mɛfoí pi, lɛ̃ mɛmáá ripipi ari tórɛsi, ari mɛtɔ́rɔɔ pelu.
Tin m pi, usoi uu ritɛ́hɛ múlú. Kúkpaa kpɛɛ lɛ̃ tu.
Yo kari yɛ́ kɔ nɛ Uléécaa iyɔɔpi múŋɛisɛnɛ? Kɛnyárũ kɛ́ye kari yɛ́ nɛ linsímɛ́ wa má?
Uléécaa iyɔɔpi yɛ we yarɛ mpuri yukɛ-yukɛ nnyinɛ. Kɛlukaa-i, mmɛ mɛɛ yɛ kɛtẽ nnɛ́í kɛcáá ipuri kɛcɔpɛ nsíńsá.
Amá mɛlukaa-maá, n yɛ lɛlɛ nn papisi nn wai kuléé kpɛɛ kɛcarɛ-i acɔ mpiyɛ n fe. Nkuléé yɛɛ ilésɛ kɛcirɛ walɛ, sinúipi asi ikɛcáá ayámɛ́ wapisi.
Sinyárũ nsí sicɔ kɛ Yeesu uu yɛ nɛ ḿpá úye céesi. Pɛpɛɛ kutu u n cɔ́lɛ̃ mɛkomɛ kuu yɛ ripaí uú nɛ céési.
Úu yɛ píkai símisi kúu kɛnyárũ n wa, amá lin u nɛ upipirɛtiki ŋmanɛ rin-yá, ḿpá yo asei kuu yɛ pi lesɛ.
Kɛyáa kɛ̃ cirɛ nnyɔ́ɔ́, Yeesu uu upipirɛtiki maa rɛ: Tɔkɛ́ míni kuwɛ́lɛ́ kucɔ-mɛ̃ ha.
Api risoiwuí yá, upipirɛtiki api kúninɔi kpɛ-i kuú pɛɛ n tṹ nɛ n tɛ́ŋ́lɛ̃. Áninɔi acɔ an kɔ pikɛyúrí we.
Kei kɛ mɛyɔ píima mɛnyinɛ amɛ pipépɛ kori ániwalɛ́ aa kúninɔi-i n lééripɔ míni amɛ pɛɛ ku n yipu.
Kumúŋɛ́ kpɛ-i, Yeesu un kúninɔi kɛ́mɛɛ kɛpirɛ-pɔ we, un lɔni, tíyu tin tíyulaa kɛcáá láalɛ̃. Upipirɛtiki api pɛɛ u yóŋsɛ api u maa rɛ: Sáa, pɔ sɛ́ɛ́lɛnlɛ tɔkɛ́ kpii?
Yeesu uu yáka-yaka uu kuyɔ cɛ́si uu míni maa rɛ: Sɛ́ɛ́, a niŋɛsi. Kuyɔ aku kéu ai níŋɛsi.
Yeesu uu lɛ̃ mɛmáá upipirɛtiki pisɛ rɛ: Yo nnya kɛ iwamɛ ii nɔ́ wa? Nɔn nɛ nfatɛnɛ máa?
Amá ai iwamɛ píima pi wai apí m máikɛɛnɛ rɛ: Usoi úye kɛcirɛ yɛ nkó kaí nɛ kuyɔ nɛ míni ripɛ́nɛ lin u pakarɛlɛ̃?
Lɛ̃ mɛmáá, api Kalilee kupiyɛ tɛ́ŋ́ api Kerasaa kɛtẽ loni.
Kɛ Yeesu uu kúninɔi-i rincúlamɛ, uú nɛ usoi unyinɛ yɛɛ akpíí-mɛ̃ n léeri sánɛ. Kunírilã kunyinɛ kpɛɛ yɛ utisi uyɛ̃ m pɛkɛsi.
Akpíí-i kuu yɛ n sói. Usoi uyɛ̃ úu kupahaa we. Ḿpá akpanii, ápi yɛ fe pikɛ́ u paasi.
Mɛpehẽ kulúi kapi yɛ uana nɛ nweni hɔpi api uanipɛ nɛ akpanii paasi, amá u yɛ ipehe iyɛ̃ nnɛ́í túúnlɛ. Úka nnaŋɛ ńn pɛɛ tulaalɛ̃ nkɛ́ nɛ utisi uyɛ̃ tĩ.
Kɛtúŋɛ́ nɛ kɛsinɛ kuu yɛ akpíí-i nɛ akúú kɛcáá n kɔɔnii un pupukɛɛ, un umɛcirɛ itói wai nɛ aparɛ.
Uu Yeesu kɛtaa-pɔ yɛnu uu pɛɛ wurupɔ uú ha ukɛyu-i wúla
uu pupɛi rɛ: Uléécaa yɛɛ ḿpá yo kɛcáá n tṹ Kɛpipi Yeesu, tɔ́ nɛ mpɔ̃́ nɛ ń-ye? Nɛ nɛ pɔ́ ténilɛ, nɛ Uléécaa rinyiri, kapɛ íwɛ nɛ́ wa.
Yeesu yɛ kunírilã kpɛ̃ tinɔ́ɔ hɛ rɛ kukɛ́ utisi uyɛ̃ kɛ́mɛɛ le. Lɛ̃ nnya kaku lɛ̃ máikɛɛ.
Yeesu uu kɔ ku pisɛ rɛ: Íye kapi yɛ pɔ́ sée? Aku rinɔ́ɔ u yɔ́su rɛ: Pi yɛ nɛ́ sée rɛ kulúi, likumúŋɛ́ rɛ tɔ kulúi welɛ.
Akú nɛ Yeesu téni rɛ úu kapɛ a lakasɛ akɛ́ kuyu kɛtɔ rilɔ́ɔ́.
Kúfɔŋlee píima kunyinɛ yɛ pɛɛ kei rikúuésaa-i túkurilɛ.
Aníri aa pɛɛ́ nɛ Yeesu téni rɛ: A ncée rɔ́ hɛ tɔkɛ́ áfɔŋ nnyɛ́ lõ.
Yeesu uu ncée hɛ. Aníri aa utisi uyɛ-i léeri aa áfɔŋ loni. Kúfɔŋlee kpɛɛ tu yarɛ áfɔŋ ákotokú atɛ́ (2.000). Áfɔŋ nyɛ̃ nnɛ́í aa wuru aá nɛ rikúú cɛ́pi aá ha nɛ mínimaa-i kpúupɔ.
Pisoi pɛɛ pɛɛ a n séni api wuru apí ha nɛ nsímɛ́ kuyu nɛ siyupi kɔ́ɔ́nú. Pisoi api sĩ́ pikɛ́ lɛlɛɛ n wa yɛ̃.
Api Yeesu-i sĩ́ api utisi uyɛɛ pɛɛ aníri kulúi n héesi yɛnu un tũ nɛ ukɛyu cáká-cáká un kɔ lapaalɛ̃ ńsɔnɛ, ai iwamɛ pi wai.
Pɛ̃ nnɛ́í inipɛɛ-i kai lɛ̃ n wapisi api lɛ̃ kɛ aníri aá nɛ utisi uyɛ-i ń le kɛɛnkɛɛ nɛ lɛ̃ kai áfɔŋ n wa.
Api pɛɛ Yeesu suúlusɛ rɛ ukɛ́ pikɛteni-i le.
Kɛ Yeesu uu kúninɔi-i n loni, utisi uyɛ̃ uu u suúlusɛ rɛ u yɛ́ u ritiki.
Yeesu úu ncée u hɛ, amá u rinɔ́ɔ u hɛ rɛ: A kui aa pipɔ́kɔ́ lɛɛpɔ. Aa lɛ̃ kɛ Upíima uu íwɛ pɔ́ n tẽ́ uu pɔ́ wai pi kɛɛnkɛɛ.
Utisi uu mɛsei pɛlɛ uú ha nɛ nsímɛ́ mmɛ̃ kɔ́ɔ́nú kuwɛ́lɛ́ kpɛ-mɛ̃ kapi yɛ n sée rɛ Ayu Kɛfi kɛtẽ. Pɛ̃ nnɛ́í pɛɛ yɛ n kṍ, nnɔ́ɔ kai yɛ pi yi.
Lɛ̃ mɛmáá, Yeesu uú nɛ kúninɔi míni ritimɛ ricɔ tɛ́ŋ́. Pisoi kulúi api kɔ kei lɛ̃ u n kálaalɛ̃.
Kei kɛ Pisuifi kuyomɛyáhaalee uwɛ́ɛ́sɛ unyinɛ kapi yɛ n sée rɛ Yairusi uu Yeesu yɛ̃ uu uana mɛtene wula.
Uú nɛ Yeesu mɛyánsei téni, uu rɛ: Kɛnɛ́kpérepi yɛ kɛkpɔ tulɛ, a kam, aa anípɛ kɛkɛcáá láa likɛ́ kɛ yoriyɛ ákɛ kapɛ kpu.
Yeesu uú nɛ nsẽ́ u pɛ́nɛ. Pisoi kulúi pin u nyikii pin nɛ u tikilɛ̃.
Kumúŋɛ́ kpɛ-i, unɔ́si unyinɛ kɛ mɛ́nyɛ amɛ n foho hái iŋmɛ̃ kɛfi nɛ itɛ́-mɛ un kei we.
Pipɔisɛ mɛyã kuu rika ai u pelu, usiwóó nnɛ́í asi kɔ itói iyɛ-i tɛnɛ, úu kɔ pɛɛ peí. Amá itói in nákíísɛlɛ̃.
Kuu nní Yeesu nsímɛ́ n kómaalɛ̃, uu pɛɛ riwúí tɛ-i lompɔ uu kɛpirɛ-mɛ̃ Yeesu ilũ ca.
Likumúŋɛ́ rɛ u ukɛfa-i pisímɛ́ masí rɛ: Ḿpá Yeesu ilũ ŋmanɛ kam fe aḿ ca, nɛ́ peí.
Kuu lɛ̃ tińca, mɛ́nyɛ mɛɛ pɛɛ n foho amɛ mɛsɛ nɛ mɛsɛ nyɛrɛ, uu pélu.
Yeesu uu cérupɔ rɛ unnaŋɛ yɛ pikɛi yisilɛ. Uu riwúí tɛ̃ kɛcɔpɛ pansɛ uu pisɛ rɛ: Wóo inɛ́lũ tica?
Upipirɛtiki api rinɔ́ɔ u yɔ́su rɛ: Pɔ nyánilɛ rɛ pisoi yɛ pɔ́ nyíkiilɛ̃, aa kɔ pɛɛ́ m písɛi rɛ wóo pɔ́ ricaa?
Yeesu uu uilúkɛ́ paí ukɛ́ uyɛɛ u rińca yɛ̃.
Unɔ́si uyɛ̃ uu pitɛ́rii kápáá nɛ iwamɛ mɛpehẽ. U lɛlɛɛ n wa nyulɛ. Uu lɛ̃ nnya Yeesu ana mɛtene wula uu asei nnɛ́í u símisi.
Amá Yeesu pɔ́ɔ u maa rɛ: Unɛ́kpére, mpɔ́fatɛnɛ yɛ pɔ́ yóriyɛlɛ. A n ŋme nɛ nkíŋniŋɛ ipɔ́tói ikɛ́ tɛnɛ.
Úu kahanɛ nkpáni nsímɛ́ n tɛnɛ kɛ pisoi pɛɛ Pisuifi kuyomɛyáhaalee uwɛ́ɛ́sɛ uyɛ̃ kɛyɔ-i n léeri apí maa rɛ: Kɛpɔ́wã́ yɛ nkpɔ masilɛ. Yo nnya kaa nkpáni Ucélaa mɛ́woo cɔ́ŋlɛ̃?
Amá Yeesu úu nkpáni pianɔɔ nyɛ̃ kutu ricɔ, uu kuyómɛyáhaalee uwɛ́ɛ́sɛ maa rɛ: Kɛpɔ́wuu ákɛ kapɛ tɔ, mpɔ́kɔ́ yɛɛ rɛ a nɛ kɛfa tɛnɛ.
Lɛ̃ mɛmáá, úu úka ncée hɛ rɛ ukɛ́ u sarũ, insá Piyɛɛ nɛ Yakupu nɛ Yakupu uwã Yohani.
Kapi kuyómɛyáhaalee uwɛ́ɛ́sɛ uyɛ̃ kɛyɔ n tuipɔ, iwɔ́ɔ kɛ Yeesu uu kṍ. Pisoi yɛ pɛɛ ikpɔtu wɔ́riilɛ pin pupukɛɛ.
Uu lompɔ uu pi maa rɛ: Yo nnya kani iwɔ́ɔ likirɛlɛ̃ nɔn kɔ téni? Kɛkpérepi kɛ̃ ákɛ kpu amá kɛ lɔnilɛ.
Api pɛɛ Yeesu n sɛ́nnyi. Yeesu uu pɛɛ lɛ̃ mɛmáá pi lesɛri. U nɛ kɛwã́ kɛ̃ usaa nɛ kɛuni nɛ upipirɛtiki pitaani pɛ̃ kuú pɛɛ n tɛ́si api kei kɛ kɛwã́ kɛ̃ akɛ́ ń we lompɔ.
Uu kɛwã́ kunipɛ tini uu kɛ maa rɛ: Talita kum, li asei rɛ kɛkpérepi, a yisi, nɛ́ɛ rinɔ́ɔ pɔ́ hɛ.
Kɛkpérepi akɛ mɛsɛ nɛ mɛsɛ yisi akɛ nsẽ́ kápáá. Aŋmɛ̃ kɛfi nɛ atɛ́ kakɛ yɛ m má. Kapi mɛwai mɛ̃ lɛ̃ n yɛ̃́, ai ḿpá úye nnɔ́ɔ yipu.
Yeesu uu lɛ̃ mɛmáá pi kúrúrúsɛ rɛ ápi kapɛ tíyɛsɛ unyinɛ ukɛ́ céri. Uu kɔ pimáa pi kpá rɛ pikɛ́ kɛkpérepi kɛ̃ ilukɛ hɛ.
Kɛ Yeesu uu kɛlõ kɛ-i n yisi uu kuyu kpɛ-i kuu iwã́ n li kɛ́mɛɛ sĩ́, upipirɛtiki api u tiki.
Kɛ kɛwéntɛyaa kɛtúŋɛ́ akɛ n tu, uu Pisuifi kuyomɛyáhaalee-i lompɔ uu pisoi n céési. Nsímɛ́ nn nnɔ́ɔ pisoi píima pɛ̃ nnɛ́í pɛɛ kutu u n cɔ́lɛ̃ yipu. Apí m písɛinɛ rɛ: Yei kɛ nní yɛ nnɛ́í ai mpíí u léenti má? Mɛwɛ́ɛ́sɛsɔhɔ mɛ́ye mpuri kai nkó nní hɛ má? Íye kuú nɛ mɛwaisaŋa mmɛ́ mpuri wapisi má?
In nɛ Maari kɛpipi usɛ́rɛ́ɛ? Nɛ́ntɛ upiwã pɛɛ Yakupu nɛ Yosee nɛ Yuuti nɛ Simɔɔ? Ái upiyɛi pɛɛ nní kɛrɔ́cɔpɛ wee? Nní nnɛ́í ai pi tapisi ápi nɛ Yeesu kɛfa tɛnɛ.
Yeesu uu pɛɛ rinɔ́ɔ pi pɛsɛ rɛ: Antepu kuyu cirɛ-i kapi yɛ u lómiisɛ. Umpuri pikɔ́ nɛ upiyɔkɔ́ pɛɛ ápi yɛ u waisɛ.
Yeesu úu lɛ̃ mɛmáá fe ukɛ́ mɛwaisaŋa piwai rikpá, insá pitóikɔ́ pinyinɛ kɛcáá kuu anípɛ rinláa uu pi pɔisɛ.
Ai Yeesu pírí wai kápi nɛ kɛfa u n tɛnɛ. Lɛ̃ mɛmáá, Yeesu uu ayu acɔ nyɛɛ nɛ kei n kɔ́lɛ̃ kɛ́mɛɛ sĩ́ uu apisoi nléécaasimɛ́ céési.
Uu pɛɛ upipirɛtiki kɛfi nɛ pitɛ́ séi uu pi tum pitɛ́ pitɛ́, uu ńnaŋɛ pi hɛ rɛ pikɛ́ aníri n lakasɛ.
Uu rinɔ́ɔ pi hɛ rɛ: Áni kapɛ kunaapi mɛmáá líka rimúlú yarɛ ilukɛ nɛ́ɛ kulɔ́ɔ nɛ́ɛ kɛwóó rɛ ncée kani nɛ sĩ.
Amá uu rɛ: Ani anɛ́ɛ́ri mɛtanɛ mɛsɛ mɛsɛ tánti, amá áni kapɛ sitúkanka sitɛ́ sitɛ́ tánti.
Uu pimáa pi kpá rɛ: Nɔn kɛ́yɔ kɛ́ye-i n topilɛ, ani kei n tũ hái nɛ kumúŋɛ́ kpɛ-i kani kuyu kpɛ̃ n yisinɛ.
Pisoi pin yei kusánɛ piyɔ́ɔ́ nɔ́ n yɛ̀ nɛ́ɛ kutu kápi nɔ́ ricɔ, nɔn n tɔ́su, ani nɔ́anɛ́na nkoŋo péi. Likɛ́ pi nyísɛ rɛ pi Uléécaa nsímɛ́ pipakarɛ yɛ̀.
Pipirɛtiki pɛ̃ api ncée pɔlɔ api pisoi nléécaasimɛ́ n símisi pin tee rɛ pikɛ́ pimɛfinɛ consɛ.
Aníri mɛyã kapi lákasɛ, api pitóikɔ́ mɛyã kɛcáá mɛ́kpɔ kɔɔni itói ii tɛnɛntɛ.
Lɛ̃ kai wa Yeesu rinyiri ari ḿpá yei kɔ́ɔ́nú, uyɔ́ɔpi Erooti uú nɛ Yeesu nnɛ̃́ kóm. Pisoi api pɛɛ́ n símaankɛɛ rɛ: Yohani Úniwolɛ yɛ pikpɔkpɔ kɛ́mɛɛ yisilɛ, lɛ̃ nnya kuu nní ńnaŋɛ má un mɛwaisaŋa wapisi.
Picɔ pin máikɛɛ rɛ Elii lo. Picɔ pɔ̃́ tɛ mɛkɛɛ antepuyɛ kɛcɔpɛ usɛ unyinɛ lo.
Amá kɛ Erooti uu lɛ̃ n kṍ, uu rɛ: Yohani uyɛ̃ tiyu kam n tíyɛsɛ api tɔ́lu yɛɛ yisi.
Likumúŋɛ́ rɛ Erooti ricuruu yɛɛ rinɔ́ɔ hɛ api Yohani paasi api kukpaniilee-i sápɔ. Ái líka nnya kɛ Erooti uu lɛ̃ wa. Erooti yɛ pɛɛ uumaa Filipu unɔsi Erootiyati yɔsilɛ.
Kai lɛ̃ n wa, Yohani uu pɛɛ u maa rɛ ái nɛ risá rɛ ukɛ́ uumaa unɔsi yɔsí.
Erootiyati uu lɛ̃ nnya Yohani ukɛfa-i wai uu ncée wɛ́ɛ́si ukɛ́ nɛ u kpu. Amá úu fe.
Kɛ Erooti uú pɛɛ Yohani m pakarɛlɛ̃ un kɔ nyu rɛ u asei tikilɛnlɛ, uisoi in kɔ kɛcirɛ we nnya, Erooti úu yɛ pɛɛ Yohani kɛcáá kṍ, un unsímɛ́ kutu n cɔlɛ̃ n yɛ u ricɔ́ŋlɛ, ḿpá nɛ lɛ̃ u kɔ pɛɛ mpikomɛ lalɛ.
Amá kɛyáa sɔnɛ akɛ Erootiyati leeri. Kɛ Erooti uu ukɛmarɛyaa anyã́ n wai, uu lɛ̃ nnya sɔ́ɔ́ni uu ukuyu pinaŋɛ-naŋɛ nɛ pisɔ́ɔ́ca piwɛ́ɛ́sɛ nɛ Kalilee kɛtẽ pisoi kɛcirɛ sélei.
Kei kɛ Erootiyati ukpére uu kɛnyánkalɛ-i lompɔ uu yésu ai Erooti nɛ upisanɛ nnɛ́í larisi. Uyɔ́ɔpi Erooti uu ukpére uyɛ̃ maa rɛ: A lɛlɛɛ ripɔ́ɔ pɔ́ ń we nɛ́ we, kɛ́ pɔ́ li hɛ.
Ai wai uú ha nɛ wééri rɛ: Pɔn yo nɛ́ n we, nɛ́ pɔ́ li hɛ, ḿpá in kɛnɛ́yɔ́ɔpitẽ kuwɛ́lɛ́, nɛ́ pɔ́ hɛ.
Kɛ ukpére uyɛ̃ uu kɛkálɛ-i n léepɔ, uú ha úni pisɛ rɛ: Yo kam yɛ́ pisɛ? Uyɛ̃ uu u pɛsɛ rɛ: A Yohani Úniwolɛ riyu pisɛ.
Uu mɛkɛɛkɛɛ uyɔ́ɔpi-mɛ̃ pɛlɛ uu u maa rɛ: Nɛ la rɛ a nfáani Yohani Úniwolɛ riyu kɛcáripi-i nɛ́ ritɔsi.
Uyɔ́ɔpi ripɔɔ ari caai, amá uawééri nɛ pisánɛ isɛi nnya, ái kúyulɛ we.
Uu mɛsɛ nɛ mɛsɛ uumɛ́rɛ́ usɛ yukusɛ rɛ ukɛ́ nɛ Yohani riyu u kam. Umɛ́rɛ́ uú ha uriyu tɔlu kukpaniilee-i.
Uu ríyu kɛ́pɛlɛntɛ kɛcáá tɔ́si uú ha ukpére uyɛ̃ ti múísɛ, ukpére pɔ́ɔ úni ri pa.
Kɛ Yohani pipirɛtiki api lɛ̃ n kṍ, apí weri api u kpísi apí ha kulɛsi.
Yeesu pitumɛ api Yeesu kɛyúrí cápinɛ, api lɛ̃ nɛ lɛ̃ kapi n wapisi nɛ lɛ̃ kapi pisoi n céesi u kɛɛnkɛɛ.
Pisoi pɛɛ Yeesu-i n sɔ́naapɔ nɛ pɛpɛɛ ukɛmɛɛ n léeri yɛ kulúi tɔsilɛ. U nɛ upipirɛtiki ápi yɛ pɛɛ nkpáni kɛ́yu yɛ̃ pikɛ́ ilukɛ li. Lɛ̃ nnya kɛ Yeesu uu pipirɛtiki maa rɛ: Tɔkɛ́ iyaa le, kei kɛ pisoi ápi ń we aní ha nkáripi wéntɛ.
Api kúninɔi loni pikɛ́ kei kɛ úka úu ń we ha.
Pisoi mɛyã api pimɛtɔ́ŋɛ́ yɛ́nu api kɔ pi ceru. Ayu nyɛɛ nɛ pi n kɔ́lɛ̃ nnɛ́í pisoi api ntóó wai api kei kapi n sĩ́ pi fɔ́su.
Kɛ Yeesu uu kúninɔi-i n léemɛ, uu pisoi kulúi yɛnu ai íwɛ u wai rɛ pi pɛɛ we yarɛ isɛɛ yɛɛ íi usẽ́ m má nnya. Uu mɛsɛ picélaa pi loni ai náŋai hái.
Kɛ ituŋɛ ii n tɛnɛ, upipirɛtiki apí nɛ u kɔ api uu maa rɛ: Líka ái kɛlõ nkɛ́-i we. Lɛ̃ mɛmáá, ituŋɛ yɛ kɔ tɛnɛlɛ.
A pi maa rɛ pikɛ́ ha siyupi nɛ ayu nyɛɛ nɛ rɔ́ n kɔ́lɛ̃ kɛ́mɛɛ lilukɛ-lukɛ lɛ́ɛ́ri.
Yeesu uu rinɔ́ɔ pi yɔ́su rɛ: Ani nɔ́rinɛ́cúruu lilukɛ-lukɛ pi hɛ. Api u pisɛ rɛ: Tɔ nkpéni sínlɛ tɔkɛ́ nwóóweni mɛpipi pílɛ pílɛ mɛtɛ́ nɛ akpɔ́nɔ́ lɔ ari pi pa pikɛ́ li nɛ́ɛ?
Yeesu uu pi pisɛ rɛ: Akpɔ́nɔ́ alɛ́ kani má? Ani ha ripaí. Api písɛinɛ api limɛmáá Yeesu rinɔ́ɔ yɔ́su rɛ: Akpɔ́nɔ́ anupũ nɛ ikpíntomɛ́ itɛ́.
Uu pɛɛ rinɔ́ɔ pi hɛ rɛ pikɛ́ mɛyúi pɛ́ni kɛcáá awúí awúí pi tonsɛ
api anái anái túnti, acɔ pisoi pílɛ pílɛ, acɔ kuwóó kuwóó.
Uu akpɔ́nɔ́ anupũ nɛ ikpíntomɛ́ itɛ́ iyɛ̃ kpísi, uu kɛyómɛ weríí, uu ilukɛ iyɛ̃ kɛcáá Uléécaa pɔɔnɛsɛ. Uu lɛ̃ mɛmáá akpɔ́nɔ́ kpɔ́kɔrinɛ uu upipirɛtiki pa rɛ pikɛ́ pisoi hɔɔnɛ. Uu kɔ ikpíntomɛ́ itɛ́ iyɛ̃ pinnɛ́í hɔ́ɔ́nɛ.
Api pinnɛ́í le api lɛpu.
Upipirɛtiki api akpɔ́nɔ́ nɛ ikpíntomɛ́ keri cápinɛntɛ ai anɛ́rɛ kɛfi nɛ atɛ́ yipu.
Pɛpɛɛ ilukɛ iyɛ̃ n li kɛ́mɛɛ pitisi yɛ lelɛ ákotokú anupũ (5.000).
Yeesu uu lɛ̃ mɛmáá mɛsɛ nɛ mɛsɛ upipirɛtiki rinɔ́ɔ hɛ rɛ pikɛ́ kúninɔi lõ pikɛ́ ha rikóitimɛ ricɔ-pɔ u m mɛ̃́, Petisayita kuyu kuwɛ́ɛ́-mɛ̃, uyɛ̃ ukɛ́ pɛɛ kumúŋɛ́ kpɛ-i pisoi n kúúnsɛ.
Kuu pisoi rin-yá, uu riyɔ́pɛ taá ukɛ́ kɛyómɛ yáási.
Kai nnyɔ́ɔ́ ń wa, kúninɔi kun mínimaa kɛcɔpɛ we. Yeesu pɔ́ɔn umɛcirɛ kɛtẽ mmɛ́ we.
Uu yɛ́nu rɛ kúninɔi pitíkíí yɛ íwɛ pi wailɛ, likumúŋɛ́ rɛ mɛ̃ kapi n sĩ́ kɛ kuyɔ píima kunyinɛ aku pépuri. Tiweeki kumúŋɛ́, uu pikuwɛ́lɛ́-mɛ̃ n sɔ́nɛpɔ míni kɛcáá, un la ukɛ́ pi rifaau.
Kapi u n yɛ̃́ un míni kɛcáá sɔ́nɛ, api músu rɛ kɛ́pirii-pirii kɛnyinɛ yɛ kɛ, api pipupukɛɛ loni.
Pinnɛ́í pɛɛ mɛyíkíyiki u yɛ̃ ai pi túítúísɛ. Yeesu uu pɛɛ rinɔ́ɔ pi maa rɛ: Iwamɛ íi kapɛ nɔ́ wa, nɛ̃́ ŋmaa lo.
Uu limɛmáá kúninɔi-i pi lɛɛpɔ, kuyɔ aku kéu. Ai pírí pi wai hái
likumúŋɛ́ rɛ piakiŋ ntakɛ nnya, ápi pɛɛ akpɔ́nɔ́ mɛwaisaŋa mɛ̃ kõ.
Mɛtɛ́ŋ́-maá api Kenesarɛti kɛtẽ tulu, api rikóitimɛ pikuninɔi karii.
Kapi kúninɔi-i n léemɛ, pisoi api mɛsɛ nɛ mɛsɛ Yeesu ceru.
Api kɛtẽ kɛ̃ nnɛ́í kɔ́ɔ́nú, apí yɛ pin n kõ tɛ u yei we, api kei nnɛ́í nɛ asáŋáápɔrɛ́ kɛ́mɛɛ pitóikɔ́ u n sɔ́naapɔ.
Pi yɛ kɛ́yaála-i pitóikɔ́ náŋaisɛlɛ siyupi nɛ ayu nɛ awosoo nyɛ-i kuu n sɔ́nɛ apí nɛ u n téni rɛ ukɛ́ tíyɛsɛ pitóikɔ́ pikɛ́ ḿpá ukɛtukanka nnɔɔ rica. U yɛ pɛ̃ nnɛ́í pɛɛ u rińca pɔisɛntɛlɛ.
*Pifarisi nɛ *isé picélaa pinyinɛ pɛɛ *Yerusalɛm n léeri api Yeesu kɛwúípi wai.
Api upipirɛtiki pinyinɛ yɛnu pin ilukɛ le nɛ anípɛ kpɛrinkpɛkɔɔ́, ápi pianipɛ nalɛ yarɛ kai piinyɛkii kɛ́mɛɛ m pisɛ.
Kɛ Pifarisi nɛ *Pisuifi picɔ nnɛ́í api mɛyánsei pikpurɛ inyɛkii m múílɛ̃ nnya, pinsá ńsɔnɛ n nalɛ, ápi yɛ li.
Pin kɔ kuyáa n leemɛ, pi yɛ piinyɛkii mɛnalɛ mɛ̃ nalɛlɛ api kɛlenɛ le. Pi nɛ pimɛkpurɛwai mɛyã yarɛ nní piheehɛɛrɛ nɛ sicáripi nɛ apɔ́ri pihɛɛrɛ múílɛnlɛ.
Pifarisi nɛ isé picélaa api pɛɛ u pisɛ rɛ: Yo nnya kɛ pipɔ́pirɛtiki ápi pirɔ́kpurɛ inyɛkii tikilɛ̃ pin nɛ anípɛ kpɛrinkpɛkɔɔ́ ilukɛ le?
Yeesu uu rinɔ́ɔ pi pɛsɛ rɛ: Asei kɛ *antepu *Esayi uu mɛkɛɛ-mɛ nɔ́nnɛ́símɛ́ yɛ́mmɛ. Nɔ kɛcáá kɛcáá mɛwai pikɔ́ lɛ yarɛ kɛ Esayi uu n wɔ́i rɛ Uléécaa yɛ maa rɛ: Nnɔ́ɔ-i ŋmanɛ kɛ pisoi mpí api ríyu nɛ́ waisɛlɛ̃, amá ápi pɛɛ pisifa-i nɛ nɛ́ kɔ́lɛ̃.
Piiyáhaa yɛ likpárákɔɔ́ lɛ. Pi rinyalɛ pin sisoipipi inyɛkii kpísi pin céési yarɛ inɛ́kɔ́ yɛ nyi.
Uléécaa isé kani kɛpirɛ ritɔ ani sisoipipi inyɛkii m múílɛ̃.
Uú nɔŋ́ tɛ: Ani riŋmɔ́ɔ́pú ani Uléécaa isé kɛpirɛ tɔ aní nɛ nɔ́inɛ́nyɛ́kii picélaa kɛ́yu mahani.
Ticuruu *Moisi yɛ mɛkɛɛ-mɛ maa rɛ: A upɔ́sáa nɛ upɔ́ni ríyu waisɛ. Uu kɔ rɛ úye un usáa nɛ́ɛ úni anɔ́ɔ n wa, li pisɛ rɛ pikɛ́ liute kpu.
Amá nɔ̃́ nɛ yɛ rɛ: Usoi un usáa nɛ́ɛ úni m maa rɛ: Lɛ̃ kuú pɛɛ́ ń la ukɛ́ nɛ u lɛ̃́ Uléécaa hɛlɛ,
áni yɛ liute riyá ukɛ́ linyinɛ licɔ piwai usáa nɛ́ɛ úni rikpá.
Mɛ́wee mɛ̃ yɛɛ tíyɛsɛlɛ ani Uléécaa Nsímɛ́ cɔ́kɔi nɛ nɔ́inɛ́nyɛ́kii isé kani n yekeilɛ̃. Mɛwai mɛ̃ mɛcɔ kani n wapisi yɛ kɔ piyɛlɛ.
Yeesu uu limɛmáá pisoi picápinɛ kpá uu rɛ: Ani nɔ́nnɛ́nɛ́í kutu nɛ́ ricɔ ani kóm.
Litahaikɔ́ líka ái we lɛɛ yɛ́ lin usoi kɛ́mɛɛ n lõ, ai Uléécaa inipɛɛ-i mɛ́kpɛrinkpɛ u waisɛ, amá lɛlɛɛ usoi kɛ́mɛɛ n léenti lɛɛ yɛ Uléécaa inipɛɛ-i mɛ́kpɛrinkpɛ u waisɛ. [
Úye un ukómɛ ukɛ́ kṍ.]
Kɛ Yeesu uu pisoi pɛ̃ kɛcɔpɛ n yisi, u nɛ upirɛtiki api kɛ́yɔ loni api kɛnyárũ kɛ̃ asei u pisɛ.
Uu rinɔ́ɔ pi pɛsɛ rɛ: Nɔ̃́ ticuruu áni kɔ mɛsɔhɔ máa? Lɛ̃ nnya, áni nyu rɛ lɛ̃ nnɛ́í lɛɛ usoi kɛ́mɛɛ n léeripɔ ái yɛ́ fe likɛ́ Uléécaa inipɛɛ-i mɛ́kpɛrinkpɛ u waisɛɛ?
Likumúŋɛ́ rɛ ái urikiŋ kɛ́mɛɛ kai léeripɔ, amá kuloi-i le, uu kɔ pɛɛ́ cukú. Yeesu mɛmaa mɛɛ nyísɛlɛ̃ tɛ ilukɛ nnɛ́í yɛ kulukɛ welɛ.
Uu pimáa pi kpá rɛ lɛlɛɛ usoi kɛ́mɛɛ n léenti lɛɛ yɛ mɛ́kpɛrinkpɛ u waisɛ.
Liriyíkí rɛ usoi kɛfa-i kɛ simúŋɛ́ kópɛ nfasimɛ́ nɛ iwásá nɛ piyaa nɛ pisoikõ
nɛ ucɔ unɔsi nɛ́ɛ ucɔ ula kuwáncɔ piwai nɛ mɛmá nnáápí nɛ rikpákárá nɛ piyaalukɛ nɛ nturi nɛ inípɛɛ caa-caa nɛ picɔ alɛ̃ nɛ rikɔ́kɔri nɛ píyuwɛ́laa ai léenti.
Nní nnɛ́í, usoi kɛfa-i kɛ nní nnɛ́í ai léenti, lɛlɛɛ yɛ kɔ mɛ́kpɛrinkpɛ u waisɛ.
Kɛ Yeesu uu kei n yisi, uu Tiiri kuyu kuwɛ́lɛ́-mɛ̃ sĩ. Uu kɛ́yɔ kɛnyinɛ-i tonɛ. Úu la unyinɛ ukɛ́ u yɛ̃. Amá ḿpá nɛ lɛ̃, úu fe ukɛ́ umɛcirɛ pesí.
Unɔ́si unyinɛ kɛwã kɛɛ kuníri n héesi uu kóm pin Yeesu nsímɛ́ wai. Uu pɛɛ́ ha Yeesu kɛyu-i wúla.
Unɔ́si uyɛɛ usánɛ lɛ, úu *Usuifi. Sirii kɛteni-i kapi u mari. U Fenisii ukɔ́ lɛ. Uú nɛ Yeesu téni rɛ ukɛ́ uukpére kuníri lakasɛ.
Yeesu uu pɛɛ u maa rɛ: Ái nyaḿ tɛ pikɛ́ siwã́ ilukɛ kpísi pikɛ́ sipɔpipi risá.
Unɔ́si uu rinɔ́ɔ u pɛsɛ rɛ: Mɛsei yɛ mɛ Sáa, amá siwã́ sin pilukɛ m masí, sipɔpipi yɛɛ lɛ̃ kɛ siwã́ asi kɛteni-i m póroisɛ hínɛilɛ asi le.
Yeesu uu pɛɛ u maa rɛ: Tipɔ́nɔ́ɔ ntí nnya, a n ŋme, kuníri yɛ upɔ́kpére kɛ́mɛɛ léepɔlɛ.
Kuu kɛ́yɔ n kúi, uu kɛwã́ lɛɛpɔ kɛn nɛ kɛripɔɔ finu, kuníri kun tɔ́mpɔ.
Yeesu uu limɛmáá Tiiri kɛtẽ yisi uu Sitɔɔ kuyu cɔpu, uu kuwɛ́lɛ́ kpɛ̃ kapi yɛ n sée rɛ Ayu Kɛfi kɛtẽ-mɛ̃ walá uu Kalilee kupiyɛ-mɛ̃ pɛlɛ.
Api pɛɛ́ nɛ utusuí yɛɛ úu nsímɛ́ n fe ńsɔnɛ Yeesu weri. Apí nɛ u téni rɛ ukɛ́ anípɛ ukɛcáá rilaa.
Yeesu uú nɛ iyaa u lelu, uú nɛ pisoi kɛtaa wai uu usinipɛpi atu-i u tampɔ uu rilémpi kɛcáá mɛta u tɛŋ́.
Uu lɛ̃ mɛmáá nfáa tɔ́ɔ́ri uu rɛ: Efaata, liasei rɛ: A tápilɛ.
Mɛsɛ nɛ mɛsɛ uatu aa tápilɛ, tilémpi ari fénnɛ, uu nsímɛ́ loni ńsɔnɛ.
Yeesu uu lɛ̃ mɛmáá rinɔ́ɔ pi hɛ rɛ ápi kapɛ tíyɛsɛ unyinɛ ukɛ́ kṍ. Amá ḿpá Yeesu mɛmalɛ mɛ́ye kɛ pɛ̃ api nsímɛ́ piyóó ŋmɔ́ɔ́púlɛ̃.
Pírí píima kai mɛyánsei pi wa apí m máikɛɛ rɛ: Lɛ̃ nnɛ́í kuu n wa, asaa lo, ḿpá pitusuí, u yɛ pi komɛisɛlɛ, uu pɛ̃ alempi nyɛɛ m pahaalɛ̃ símaasɛ.
Pisoi kulúi api kɔ kumúŋɛ́ kpɛ-i picápinɛ kpá ńsɔnɛ ápi kɔ líka má pikɛ́ li. Yeesu uu upipirɛtiki séi uu pi maa rɛ:
Pisoi mpí icɔ yɛ íwɛ nɛ́ welɛ. Siyáa sitaani yɛ nsí kapi nɛ́ tíkilɛ̃ ápi kɔ líka má pikɛ́ li.
Pimɛyã yɛ kɛtaa leerilɛ. Lɛ̃ nnya, nɛn nkpéni nɛ nkṹ mmú pi m maa rɛ pikɛ́ kúi, pi yɛ́ ha nsẽ́ pɔɔnɛ.
Kei kɛ upipirɛtiki api rinɔ́ɔ u yɔsí rɛ: Yei kari yɛ́ pisoi píima mpí nnɛ́í ilukɛ yɛ̃ kɛlõ kóima nkɛ́-i?
Yeesu uu pi pisɛ rɛ: Akpɔ́nɔ́ alɛ́ kani má? Api rinɔ́ɔ yɔ́su rɛ: Asɛɛi.
Uu limɛmáá pisoi pɛ̃ tinɔ́ɔ hɛ rɛ pikɛ́ kɛteni-i tonɛ, uu akpɔ́nɔ́ asɛɛi nyɛ̃ yɔ́su, uu akɛcáá Uléécaa pɔɔnɛsɛ uu pɛɛ a kpɔ́kɔrinɛ uu upipirɛtiki a pa pikɛ́ hɔ́ɔ́nɛntɛ, api pisoi a hɔɔnɛ.
Pi kɔ pɛɛ ikpíntomɛ́ inyinɛ málɛ. Yeesu uu kɔ iyɛ̃ kɛcáá Uléécaa pɔɔnɛsɛ uu rɛ pikɛ́ kɔ iyɛ̃ hɔɔnɛ.
Api le api lɛpu, api ilukɛ pɔɔnɛ-pɔɔnɛ kɔ́ɔ́i anɛ́rɛ asɛɛi.
Pisoi pɛɛ tu yarɛ ákotokú ana (4.000). Kapi ḿ masí, Yeesu uu pɛɛ rɛ pikɛ́ kúi.
U nɛ upipirɛtiki api mɛsɛ nɛ mɛsɛ kúninɔi loni api Talimanuta kɛtẽ sĩ.
Pifarisi api Yeesu lɛɛpɔ apí nɛ íkɛŋɛnɛ u kápáá api pɛɛ ripinɛ u wai rɛ ukɛ́ nyísɛ rɛ Uléécaa kɛ́mɛɛ kɛ unnaŋɛ nn léeri.
Yeesu uu mɛyã́ nfáa tɔ́ɔ́ri, uu ukɛfa-i maa rɛ yo nnya kɛ nfáani pisoi mpí api mɛwaisaŋa piyɛ́nɛ la? Asei kam nɔ́ símisi, nfáani pisoi mpí ápi mɛwaisaŋa mɛ́ka yɛnunɛ.
Uu lɛ̃ mɛmáá kei pi yá uu kúninɔi loni uu rikóitimɛ ricɔ sĩ.
Upipirɛtiki yɛ pɛɛ akpɔ́nɔ́ kɛcáá palɛilɛ. Kusɛ ŋmanɛ kapi múílɛ̃ kúninɔi-i.
Yeesu uu rinɔ́ɔ pi hɛ rɛ: Ani nɔ́mɛnɛ́círɛ tĩ ńsɔnɛ nɛ Pifarisi nɛ Erooti nkpɔ́nɔ́tɔ pitɛ.
Pipirɛtiki yɛ pimɛcɔpɛcirɛ símisi rɛ ápi akpɔ́nɔ́ má.
Kɛ Yeesu uu lɛ̃ n céri, uu pi pisɛ rɛ: Yo nnya kani máikɛɛ rɛ áni akpɔ́nɔ́ má? Ái kahanɛ nɔ́ rikpã́ii nɛ́ɛ áni kahanɛ n ceri? Nɔ́anɛ́tu yɛ takasilɛɛ?
Nɔ inípɛɛ málɛ, áni kɔ pɛɛ nyáni, nɔ atu málɛ áni kɔ pɛɛ kómɛi. Áni léisɛɛ?
Kumúŋɛ́ kpɛ-i kam akpɔ́nɔ́ n kpɔ́kɔrinɛ am pisoi ákotokú anupũ (5.000) hɔɔnɛ, anɛ́rɛ alɛ́ kani ilukɛ tɔrɔɔ yípũ aní nɛ tɔ́mpɔ? Api u maa rɛ anɛ́rɛ kɛfi nɛ atɛ́.
Yeesu uu kɔ pi pisɛ rɛ: Kam akpɔ́nɔ́ asɛɛi pisoi ákotokú ana (4.000) n kpɔ́kɔrinɛ ní, anɛ́rɛ alɛ́ kani ilukɛ tɔrɔɔ yi? Api rɛ: Asɛɛi.
Uu pɛɛ pi maa rɛ: Ái kahanɛ nɔ́ n hemnɛɛ?
Kɛ Yeesu nɛ upipirɛtiki api Petisayita n tu, pisoi apí nɛ unyíyɛ unyinɛ u lɛɛpɔ apí nɛ u téni rɛ ukɛ́ u rica.
Yeesu uu unyíyɛ kunípɛ tini uu u tɔrɔi uú nɛ kuyu ilúkɛ́ sĩ́ uu pɛɛ mɛta inípɛɛ-i u wai, uu anípɛ ukɛcáá láa uu u pisɛ rɛ: Pɔ linyinɛ nyánii?
Unyíyɛ uú weríí uu rɛ: Nɛ pisoi nyánilɛ, amá pi pɛɛ́ welɛ yarɛ aléé, pin sɔ́nɛ.
Yeesu uu uinipɛɛ píca kpá, kɛ unyíyɛ uu n nyánɛi tíkí-tíkí, uu pélu uu ḿpá yo n nyáni cáí-cáí.
Yeesu uu pɛɛ u maa rɛ ukɛ́ kúi, amá úu kapɛ kuyu lõ.
Yeesu nɛ upipirɛtiki api Sesaree Filipu siyupi kɛ́mɛɛ sĩ́. Uu ncée kɛ́mɛɛ pi pisɛ rɛ: Pisoi yɛ máikɛɛ rɛ nɛ́ɛ úye?
Pi máikɛɛ rɛ pɔ́ɔ Yohani yɛɛ míni pisoi ń wolɛ, picɔ rɛ pɔ́ɔ Elii, picɔ rɛ pɔ antepuyɛ kɛcɔpɛ unyinɛ lɛ.
Yeesu uu pi pisɛ rɛ: Nɔ̃́ ni? Nɔ mpíí máikɛɛ rɛ nɛ́ɛ wóo? Piyɛɛ uu rinɔ́ɔ u yɔ́su rɛ pɔ̃́ kɛ Uléécaa uu mɛkɛɛ-mɛ wɛ́ɛ.
Yeesu uu pi nyi rɛ ápi kapɛ linka úka símisi.
Uu mɛncirɛ picélaa pi koru rɛ li pisɛ rɛ Usoi Kɛpipi kɛkɛ́ mɛyánsei íwɛ li. Pisuifi piwɛ́ɛ́sɛ nɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa pikɛ́ kɛ ŋmɛriyɛ. Li kɔ pisɛ rɛ pikɛ́ kɛ kpu akɛ kɔ kɛyáa táánũ tuŋɛ́ yisi.
U símisilɛ ńsɔnɛ kpã́ii. Kei kɛ Piyɛɛ uu iyaa u sée uu rɛ ái lɛ̃ kuu yɛ́ pɛɛ wa.
Yeesu uú ŋmɛɛlú uu upipirɛtiki paí uú nɛ Piyɛɛ cɛ́si rɛ: Setani, a nɛ kɛtaa nɛ́ wa, likumúŋɛ́ rɛ sipɔ́múŋɛ́ ási Uléécaa sikɔ́, amá sisoipipi sikɔ́ yɛ si.
Yeesu uu pɛɛ lɛ̃ mɛmáá pisoi nɛ upipirɛtiki séi uu pi maa rɛ: Uaye un n la ukɛ́ nɛ́ ritiki, ukɛ́ umɛcirɛ pípaí riyá, uu ukunapɛ́ɛ́kɔɔ́ ya uu pɛɛ nɛ̃́ tiki.
Ái líka nnya, úye un n la ukɛ́ unfaa lɔ, u n fómnilɛ, amá úye un unfaa n fóm nɛ̃́ nɛ Nsímɛ́ Kɛcirɛ nnya, liute yɛɛ yɛ́ unfaa lɔ.
Usoi kulaa yɛ kúye in tɛ u kɛtẽ nté mɛmá nnɛ́í yɛ̃́ uu pɛɛ kpi.
Linyinɛ yɛ we kɛ usoi uu yɛ́ n hɛ́ɛ́lɛ ukɛ́ nɛ unfaa n lɔɔ?
Úye un nɛni inɛ́sɛi nɛ nnɛ́símɛ́ isɛi n wa, piwásánkaí nɛ pikópɛkɔɔ́ mpí kɛcɔpɛ, Usoi Kɛpipi yɛ́ kɔ uisɛi wa, kɛn píyei m pɛɛri nɛ kɛusaa mɛyɔɔpi nɛ piléécaatumɛ.
Uu pimáa pi kpá rɛ: Asei kam nɔ́ símisi, pinyinɛ yɛ nté welɛ pɛɛ yɛ́ Uléécaa iyɔɔpi n yɛ̃́ in nɛ innaŋɛ wemɛ api kɛlenɛ kpíni.
Siyáa sikpuulũ mɛmáá, Yeesu uu Piyɛɛ nɛ Yakupu nɛ Yohani kpísi apí nɛ riyɔ́pɛ cácá rinyinɛ taá apí ha kei pimɛcirɛ n we. Uipiŋɛ ii consɛ piinipɛɛ-i.
Uilũ ií n tɛ́lu, ii wárara póí-póí, ntómɛ́ mmɛ̃ ńn ncɔ má kɛtẽ nkɛ́ nɛ kɛnkinii.
Kei kɛ Elii nɛ Moisi api pɛɛ rikpáfúmɛ, pi nɛ Yeesu pin yɔ́i.
Piyɛɛ uu pɛɛ Yeesu maa rɛ: Sáa, li nyamlɛ rɛ tɔkɛ́ pɛɛ nté n we. Tɔ la rɛ tɔkɛ́ sicáŋíípi sitaani karii, pɔ̃́ kɛsɛ, Moisi kɛsɛ, Elii kɛsɛ.
Piyɛɛ úu nkpáni nyu mmɛ̃ kuu yɛ́ pɛɛ ḿ malɛ, likumúŋɛ́ rɛ iwamɛ yɛ u nɛ Yeesu pipirɛtiki tɔrɔɔ walɛ hái.
Kuhopɛ kunyinɛ akú weri aku pi hila. Tinɔ́ɔ rinyinɛ ari kuhopɛ kpɛ-i léeri rɛ: Nkó yɛɛ Kɛnɛ́pipi lala, ani kutu kɛ ricɔ.
Mɛsɛ nɛ mɛsɛ api piilúkɛ́ nnɛ́í páii, amá ápi úka yɛ̃, Yeesu yɛɛ pikɛkúrí ń we mɛmáá.
Kapi riyɔ́pɛ n cɛ́pilɛ̃, Yeesu uu rinɔ́ɔ pi hɛ rɛ ápi kapɛ tíyɛsɛ unyinɛ ukɛ́ lɛ̃ kapi n yɛ̃́ kõ hái nɛ kɛyáa kɛ̃ kɛ Usoi Kɛpipi akɛ yɛ́ pikpɔkpɔ-i n yisi.
Api nsímɛ́ mmɛ̃ nyi, amá api pimɛcɔpɛcirɛ m písɛinɛ rɛ yoo pikpɔkpɔ kɛ́mɛɛ mɛyisɛ?
Lɛ̃ mɛmáá, upipirɛtiki api u pisɛ rɛ: Yo nnya kɛ isé picélaa api máikɛɛ rɛ Elii yɛɛ pɛɛrinɛ likɛ́ kɛlenɛ kɛtẽ kɛtɔ tu?
Uu pi pɛsɛ rɛ: Mɛsei yɛ mɛ rɛ Elii yɛ pɛɛrinɛ kɛlenɛ ukɛ́ ḿpá yo nyɔ́ɔnsɛ. Yo nnya kai mpíí wɔ́laalɛ̃ tɛ Usoi Kɛpipi yɛ íwɛ lenɛ mɛyã́ api kɛipuri yulu?
Amá nɛ la kɛ́ nɔ́ símisi rɛ Elii yɛ pipɛɛmɛ masilɛ pisoi apí nɛ u wai lɛ̃ kapi ń la yarɛ kai ukɛcáá n wɔ́laamɛlɛ̃.
Kapi pipirɛtiki tɔrɔɔ n nyahaipɔ, api pisoi kulúi yɛnu pin kɛwúípi pi wailɛ̃, isé picélaa pin nɛ pi kɛŋɛnɛ.
Kɛ pisoi api mɛsɛ nɛ mɛsɛ Yeesu n yɛ̃́, ai pi kaikai, api pɛɛ n wúrunkɛɛpɔ pikɛ́ u yáási.
Yeesu uu upipirɛtiki pisɛ rɛ: Yoo mpíí nɔ́ nɛ pɛ̃ kɛŋɛnɛsɛ?
Utisi unyinɛ uu pɛɛ riwúí tɛ-i rinɔ́ɔ yɔ́ɔri rɛ: Sáa, kɛpɔ́mɛɛ́ karí nɛ kɛnɛ́pipi ka. Kuníri kpɛɛ kɛ n lõ yɛ nsímɛ́ kɛ pɔɔnɛsɛlɛnlɛ.
Ḿpá yei kai kɛ yisi, ku yɛ kɛtẽ kɛ talɛ akɛ atalalaá léeri, kɛn anĩ́ takai, ipiŋɛ ii nánu. Aḿ nɛ pipɔ́pirɛtiki téni rɛ pikɛ́ kuníri kpɛ̃ lakasɛ, amá ápi fe.
Yeesu uu rinɔ́ɔ pi yɔ́su rɛ: Nɔ́ nfatɛnɛcirɛ́ pikɔ́ mpuri mmú, ituŋɛ ilɛ́ kam nɔ́kɛnɛ́mɛɛ pitónɛ kpánɛ? Ituŋɛ ilɛ́ kam yɛ́ lɛ̃ nɛ nɔ́ n kahari? Ani nɛ kɛwã́ nɛ́ kam.
Apí nɛ kɛ u hapɔ. Kɛ kɛwã́ akɛ Yeesu n yɛ̃́, kuníri aku kei nní kɛ lémesi, akɛ kɛteni-i lólu akɛ́ m pímiisɛ kɛn atalalaá léeri.
Yeesu uu kɛusaa pisɛ rɛ: Píyei-mɛ kai yɛ nní kɛ wa? Uu rinɔ́ɔ yɔ́su rɛ: Hái uiwã-mɛ le.
Mɛpehẽ kulúi kɛ kuníri kpɛ̃ aku yɛ nna nɛ míni-i kɛ risápɔ kɛkɛ́ nɛ n kpu nnya. Amá in tɛ pɔ́ fe aa linyinɛ wai, a kam aa rɔ́ comɛ. A irɔ́wɛ ripaí.
Yeesu uu rinɔ́ɔ u pɛsɛ rɛ: In tɛ pɔ́ fe nɛ́ɛ? Úye un nɛ ukɛfa Uléécaa n tɛnɛ, úu líka pɔɔnɛnɛ.
Mɛsɛ nɛ mɛsɛ, kɛwã́ kɛ̃ usaa u pupɛi rɛ: Nɛ̃́ nɛ kɛfa tɛnɛlɛ! Amá a kam a nɛ́ comɛ, nnɛ́fatɛnɛ ńn piyɛ.
Kɛ Yeesu uu risoiwuí n yɛ̃́ tin u kálaari, uu kuníri semni rɛ: Pɔ̃́ kuníri kpɛ̃, pɔ́ɔ yɛ atusuí usoi n waisɛ aa nsímɛ́ u pɔɔnɛsɛ, a kɛwã́ kɛ-i le, kapɛ píkai kɛkɛmɛɛ pɛɛpɔ, nɛ́ɛ rinɔ́ɔ pɔ́ hɛ.
Akú lelu kun pupukɛɛ, kun kɔ kɛwã́ nanɛisɛlɛ̃. Kɛwã́ akɛ́ n we yarɛ kɛ kpulɛ, pisoi mɛyã api waisɛ rɛ kɛ kpulɛ.
Amá Yeesu uu kɛkunipɛ múlú uu kɛ yukusɛ, akɛ yisi akɛ nyɛrɛ.
Kɛ Yeesu uu lɛ̃ mɛmáá kɛ́yɔ n lõ, upipirɛtiki api pimpehencirɛ u pisɛ rɛ: Yo nnya kári fe tɔkɛ́ kuníri nkú lákasɛ?
Uu pi maa rɛ: Kɛyómɛ mɛcirɛ kɛ usoi uu yɛ́ yáási uú nɛ kuníri nkú mpuri lakasɛ.
Api kei yisi api Kalilee kɛtẽ tɛ́ŋ́. Yeesu úu pɛɛ́ la pikɛ́ kei kuu ń we ceri.
Likumúŋɛ́ rɛ u yɛ pɛɛ upipirɛtiki céésilɛ uu yɛ pi maa rɛ: Pi Usoi Kɛpipi tininɛ api pisoi anipɛ-i kɛ wai pikɛ́ kɛ kpu. Kɛmɛkpɔ-maá, kɛ yɛ́ kɛyáa táánũ tuŋɛ́ nkpɔ kɛ́mɛɛ yisi.
Amá Yeesu pipirɛtiki ápi mɛyu mɛ̃ kõ. Iwamɛ íi kɔ ŋmurɛi pikɛ́ pisɛ.
Api Kapɛrinawum tulu. Kapi kɛ́yɔ n tu, Yeesu uu pi pisɛ rɛ: Yoo pɛɛ ncée kɛ́mɛɛ nɔ́ kɛ́ŋɛnɛsɛ?
Amá api sɛ́ɛ́ keu. Ái líka nnya, pi pɛɛ ncée kɛ́mɛɛ kɛ́ŋɛnɛ rɛ úye yɛɛ pikɛcɔpɛ uwɛ́ɛ́sɛ?
Yeesu uu pɛɛ́ tonɛ, uu upipirɛtiki kɛfi nɛ pitɛ́ séi uu pi maa rɛ: Úye un n la ukɛ́ ufoí, li pisɛ rɛ ukɛ́ nɔ́nnɛ́nɛ́í utɔrɔɔ uu nɔ́nnɛ́nɛ́í ukɛikɔ́.
Uu kɛwã́ kɛnyinɛ kpísi uu pikɛcɔpɛ nyɛrɛsɛ, uu kɛ kpísi uu pɛ́kɛ́rí uu pɛɛ pi maa rɛ:
Úye un siwã́ nsí kɛcɔpɛ kɛ́ye kusánɛ n yɔsí nɛ̃́ nnya, tinɛ́cúruu kuu kusánɛ yɔsí, úye un kɔ kusánɛ nɛ́ n yɔsí, ái rinɛ́cúruu kuú yɔsí, amá uyɛɛ nɛ́ n tummɛ kuú yɔsí.
Yohani uu u maa rɛ: Sáa, tɔ unyinɛ yɛnlɛ un aníri lakasɛ nɛ ripɔ́nyíri nnaŋɛ úu kɔ pɛɛ rɔ́ tíkilɛ̃. Kúu rɔ́ n tíkilɛ̃ nnya, arí nɛ u yulu.
Amá Yeesu uu rinɔ́ɔ yɔ́su rɛ: Áni kapɛ nɛ u yɛ̀, likumúŋɛ́ rɛ úka úu we yɛɛ yɛ rinɛ́nyíri nɛ mɛwaisaŋa n wa uu kei nní cirɛ nnɛ́kópɛ símisi.
Úye un kɛrɔ́pirɛ n we uyɛ̃ úu urɔ́láarɔ.
Kani nɛ̃́ Kirisi pikɔ́ nnya, úye un kɔ rinɛ́nyíri nnya míni nírɛ́-nirɛ́ nɔ́ n hɛ, asei kam nɔ́ símisi, liute úu uihɛ́ɛ́ paanɛ.
Amá úye un siwã́ sɛɛ nɛ nní kɛfa nɛ́ n tɛnɛ kɛnyinɛ akópɛ n waisɛ, li kutɔsi we pikɛ́ rináiparɛ mulɛ-mulɛ ńŋmɛ wa api ripɔ́ɔ u lɛsi api mínimaa-i u sápɔ.
In tɛ kupɔ́nípɛ kpɛɛ akópɛ pɔ́ waisɛ, a ku riké. Li kutɔsi we a nfáa yɛ̃ nɛ kunípɛ keri nɛ kaa yɛ́ anípɛ kɛtɛ́ m má aá nɛ nna kpɔcirɛ́ kɛlõ loni, kei kɛ nna ńn yɛ píkai n kpu.
[Kei kɛ apapi nyɛɛ yɛ ipiŋɛ n li áa yɛ n kpí, kei kɛ nna ńn yɛ kɔ n kpu.]
In tɛ kupɔ́na kpɛɛ akópɛ pɔ́ waisɛ, a ku riké, li kutɔsi we a kúna kusɛ m má aá nɛ nfáa yɛnu nɛ kaa yɛ́ ána kɛtɛ́ m má apí nɛ nna kpɔcirɛ́ kɛlõ kɛ́mɛɛ pɔ́ sápɔ, kei kɛ nna ńn yɛ píkai n kpu.
[Kei kɛ apapi nyɛɛ yɛ ipiŋɛ n li áa yɛ n kpí, kei kɛ nna ńn yɛ kɔ n kpu.]
In tɛ mɛpɔ́nípɛɛ mɛɛ akópɛ pɔ́ waisɛ, a mɛ lesɛ aa kɛtaa-pɔ fómni. Li kutɔsi we pɔkɛ́ Uléécaa iyɔɔpi kɛ́mɛɛ lõ nɛ mɛnípɛɛ mɛsɛ nɛ kaa yɛ́ inípɛɛ itɛ́ m má api pɛɛ nna kpɔcirɛ́ kɛlõ kɛ́mɛɛ pɔ́ sápɔ, kei kɛ nna ńn yɛ píkai n kpu.
Kei kɛ apapi nyɛɛ yɛ ipiŋɛ n li áa yɛ n kpí, kei kɛ nna ńn yɛ kɔ n kpu.
Likumúŋɛ́ rɛ: Pisoi nnɛ́í kɛcáá kapi nna kɔɔnunɛ yarɛ kapi yɛ nní ilukɛ kɛcáá nnyási n fulɛi.
Nnyási yɛ linyinɛ kɛcirɛ lɛ, amá mmɛlõ mɛn n kpu, yo kapi yɛ nɛ n larukusɛ? Ani nnyási mɛcɔ n láárú, nkíŋniŋɛ nkɛ́ kɔ nɔ́kɛnɛ́cɔpɛ n we.
Yeesu uu ncée pɔlɔ uu Yutee kɛtẽ loni uu kɔ Yuritɛɛ rikoitimɛ ricɔ kuwɛ́lɛ́-mɛ̃ sĩ. Pisoi kulúi api kɔ pikálaa u kpá uu kɔ pɛ̃ picélaa loni yarɛ kuu yɛ n céesi.
Pifarisi pinyinɛ apí nɛ u kɔ pikɛ́ nɛ ripinɛ u n wa nnya, api u pisɛ rɛ in tɛ ncée yɛ we rɛ utisi ukɛ́ uunɔsi yɛ.
Uu rinɔ́ɔ pi pɛsɛ rɛ: Íye kɛ Moisi uu nɔ́ pisɛ rɛ ani wa?
Api rinɔ́ɔ yɔ́su rɛ: Moisi yɛ utisi ncée hɛlɛ rɛ u yɛ́ fe uu pitúunnɛ ritɛlɛ́ unɔ́si wɔlu uu pɛɛ u yulu.
Yeesu uu pɛɛ pi maa rɛ: Nɔ́anɛ́kíŋ ntakɛ nnya kɛ Moisi uu isé nnyí nɔ́ wɔ́i.
Amá ḿpá yo mɛwai kɛkoraanɛ, Uléécaa yɛ utisi nɛ unɔ́si walɛ.
Lɛ̃ nnya kɛ utisi uu usáa nɛ úni yisinɛ uu unɔ́si kpísi api pɛ́nɛ,
u nɛ uyɛ̃ api pansɛ ipiŋɛ isɛ. Kai nní lɛ̃ n wa, ápi nkpéni pitɛ́, amá piipiŋɛ yɛ isɛ lɛ.
Lɛ̃ nnya usoi úu kapɛ lɛ̃ kɛ Uléécaa uu rimpɛ́nɛ kóólɛnɛ.
Kapi kɛ́yɔ ń ha, Yeesu pipirɛtiki api kɔ nsímɛ́ mmɛ̃ kɛcáá pipisɛ u kpá.
Uu pɛɛ pi maa rɛ: Úye un uunɔsi n yɛ̀ un uféé n kpísi, u nɛ unɔ́si foí púnnɛlɛ, iwásánkaí kuu lɛ̃ wa.
Unɔ́si un uula n yɛ̀ un uféé n sɔ́ɔ̃, iwásánkaí kuu lɛ̃ wa.
Pisoi apí nɛ Yeesu siwã́ lɛɛpɔ rɛ ukɛ́ si rica. Amá upipirɛtiki apí nɛ pi cɛ́si.
Kɛ Yeesu uu lɛ̃ n yɛ̃́, ái nɛ u risá, uu pi maa rɛ: Ani riyá siwã́ sikɛ́ kɛnɛ́mɛɛ́ kam, áni kapɛ si tápisi, likumúŋɛ́ rɛ mpí pɛɛ simɛcɔ ń we pɛɛ yɛ́ Uléécaa iyɔɔpi kɛ́mɛɛ lõ.
Asei kam nɔ́ símisi, úye unsá Uléécaa iyɔɔpi n ŋmurɛi yarɛ kɛ kɛwã́ akɛ yɛ n ŋmurɛi, úu uiyɔɔpi kɛ́mɛɛ loninɛ.
Uu pɛɛ lɛ̃ mɛmáá si sakaa uu anípɛ si laa uú nɛ rinɔ́ɔ sɔnɛ si tikisɛ.
Kɛ Yeesu uu ncée m pɔ́lɔlɛ̃, utisi unyinɛ uu u tulu nɛ ntóó, uú ha ukɛyu-i wúla uu pɛɛ u pisɛ rɛ: Sáa sɔnɛ, íye kam wainɛ kɛ́ nɛ nfáa tɛnɛcirɛ́ yɛ̃́?
Yeesu uu u maa rɛ: Yo nnya kaa nɛ́ sée rɛ Usɔnɛ? Úka úu usɔnɛ, insá Uléécaa mɛcirɛ.
Ḿpá likɛ́ íye wa, pɔ Uléécaa isé nyulɛ rɛ: Kapɛ usoi kpu, kapɛ iwásá wa, kapɛ yáai, kapɛ nnɔ́ɔmɛ itansei nyɛrɛ, kapɛ unyinɛ ncaai ńka wa, a upɔ́sáa nɛ upɔ́ni ríyu waisɛ.
Uu rinɔ́ɔ u yɔ́su rɛ: Sáa, hái inɛ́wã́-mɛ kam lɛ̃ múílɛ̃.
Yeesu uu u nyánɛi nɛ ńla, uu pɛɛ u maa rɛ: Likɛi lisɛ lɛɛ pɔ́ párílɛ̃, a n ŋme a lɛ̃ nnɛ́í kaa m má yáá, aa siwóó sɛ̃ píwɛkɔɔ́ hɔ́ɔ́nɛ, pɔ́ pɛɛ mɛmá yɛ̃́ kɛyómɛcaa-pɔ. Pɔn lɛ̃ piwai m masí, aa pɛɛ́ weri aa nɛ́ tíki.
Kɛ utisi uyɛ̃ uu anɔ́ɔ nyɛ̃ n kṍ, kɛ ukunipɛ aku nní ḿ mulú nnya, ukɛyu akɛ cɔ́hɔnɛ uú nɛ mpɔ́ɔcaai tɔ́mpɔ.
Yeesu uu upipirɛtiki pɛɛ u n kálaalɛ̃ nyánɛi, uu pi maa rɛ: Uléécaa iyɔɔpi kɛ́mɛɛ pilonɛ yɛ nɛ pimámá páápú kpa!
Anɔ́ɔ nnyɛ́ aa Yeesu pipirɛtiki pírí wai. Amá Yeesu uu pimáa pi kpá rɛ: Sinɛ́pipi, a tíyɛ Uléécaa iyɔɔpi kɛ́mɛɛ pilonɛ yɛ pɔ́ɔ́lú kpa!
Kuyooyoo kun n la kukɛ́ kɛhímpi kupolɛ-i lompɔ, li yɛ́ kutɔsi m purú nɛ kɛ umámá uu yɛ́ ń la ukɛ́ Uléécaa iyɔɔpi kɛ́mɛɛ n lompɔ.
Ai kɔ mɛyánsei pírí Yeesu pipirɛtiki kpá, api pɛɛ́ m píseinɛ rɛ: In lɛɛ ni, wóo yɛ pɛɛ píyulalɛ yɛ̃?
Yeesu uu pi nyánɛi uu rɛ: Usoi kɛ́mɛɛ, lɛ̃ ái kuwai we, amá ái Uléécaa kɛ́mɛɛ. Likumúŋɛ́ rɛ ḿpá yo yɛ kuwai welɛ Uléécaa kɛ́mɛɛ.
Piyɛɛ uu pɛɛ u maa rɛ: A ripaí kari lirɔ́kɔ́ nnɛ́í n tíyɛ tɔn pɔ́ tikilɛ̃.
Yeesu uu rinɔ́ɔ yɔ́su rɛ: Asei kam nɔ́ símisi, úka úu we yɛɛ yɛ́ nɛ̃́ nɛ Nsímɛ́ kɛcirɛ nnya, kɛ́yɔ nɛ pimáa nɛ piwã́, nɛ piyɛ́i nɛ píni nɛ pisáa nɛ siwã́ nɛ sicarɛ n tíyɛ
úu yɛ́ pɛɛ nɛni mɛwee mmɛ́-i síyɔ nɛ pimáa nɛ piwã́ nɛ piyɛ́i nɛ píni nɛ siwã́ nɛ sicarɛ mɛpehẽ pílɛ n yɛ̃́. Úu yɛ́ kɔ Yeesu pitiki iwɛ paa. U yɛ́ kɔ aŋmɛ̃ nyɛɛ n wémɛ kɛ́mɛɛ nfáa tɛnɛcirɛ́ yɛ̃́.
Pifoí mɛyã yɛ́ pitɔ́rɔɔ pansɛ, pitɔ́rɔɔ mɛyã api pifoí.
Ncée kɛ́mɛɛ kapí pɛɛ́ we pin Yerusalɛm-mɛ̃ sĩ. Yeesu un pikɛkpeẽ sɔ́nɛ, upipirɛtiki pin kɛwuu piralɛ̃, iwamɛ in pɛpɛɛ pi n tíkilɛ̃ we. Yeesu uu kɔ upipirɛtiki kɛfi nɛ pitɛ́ kpísi uu lɛlɛɛ u n lɛɛrinɛ pi símisi
uu rɛ: Nɔ nyánii, Yerusalɛm kari nní símpɔ pikɛ́ ha kei Usoi Kɛpipi tĩ pikɛ́ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa anipɛ-i wa, pɛ̃ pikɛ́ nɛ u túhaanɛ api yekei rɛ pikɛ́ u kpu. Pi yɛ́ pɛpɛɛ ápi Uléécaa m pakarɛlɛ̃ anipɛ-i u wa.
Pi yɛ́ mɛ́woo u nyánɛi api ukɛcáá mɛta tukɛ, api isɛ́í u fopii api pɛɛ u kopu. Amá siyáa sitaani mɛmáá, u yɛ́ nkpɔ kɛ́mɛɛ yisi.
Sepetee sipipi kɛtɛ́, Yakupu nɛ Yohani apí nɛ Yeesu kɔ api u maa rɛ: Sáa, tɔ la rɛ a lɛ̃ kari pɔ́ n welunɛ rɔ́ wa.
Uu pi maa rɛ: Yo kani mpíí la rɛ kɛ́ nɔ́ wa?
Api u maa rɛ: Pɔn píyei ipɔ́yɔ́ɔpi kɛ́mɛɛ n tonɛ, tɔ la rɛ a tíyɛsɛ usɛ ukɛ́ kupɔ́lukɛ-lukɛ-mɛ̃ n tũ, ucɔ kupɔ́míi-mɛ̃.
Yeesu uu pi maa rɛ: Áni nyu lɛ̃ kani nní n welu. Nɔ́ fe ani ntóósi kɛporipi kam n nírunɛ níruu? Nɛ́ɛ nɔ́ fe ani íwɛ takai yarɛ kam i n takainɛ?
Api rinɔ́ɔ yɔ́su rɛ: Tɔ́ li fe. Yeesu uu rinɔ́ɔ pi pɛsɛ rɛ: Mɛsei yɛ mɛ rɛ nɔ́ ntóósi kɛporipi kam n nírunɛ n ntí, tɛ íwɛ kam n takainɛ kani takainɛ.
Amá in kunɛ́lukɛ-lukɛ nɛ́ɛ kunɛ́míi-mɛ̃ mɛtonɛ nkɔ́ mmú ái nɛ́ɛ yɛ́ tíyɛsɛ likɛ́ nɛ lɛ̃. Pɛ̃ nnya kɛ sitónɛ sɛ̃ asi n nyɔ́ɔnsɛlɛ̃ kuu si panɛ.
Kɛ Yeesu pipirɛtiki kɛfi tɔrɔɔ api lɛ̃ n kṍ, piapɔɔ aá nɛ Yakupu nɛ Yohani caai.
Yeesu uu pɛɛ pi séi uu pi maa rɛ: Nɔ nyulɛ rɛ pɛ̃ kapi n kpíilɛ̃ tɛ ayu piwɛ́ɛ́sɛ yɛ pinnaŋɛ nɛ a wéékusɛlɛnlɛ, pisoi kɛcirɛ pin pinnaŋɛ a nyísɛlɛ̃.
Amá ái li mɛcɔ kai nɔ̃́ kɛ́mɛɛ we. Uaye un n la ukɛ́ nɔ́kɛnɛ́cɔpɛ uwɛ́ɛ́sɛ, ukɛ́ pansɛ nɔ́unɛ́kɛikɔ́.
Úye un kɔ nɔ́kɛnɛ́cɔpɛ ikpéẽ n la, ukɛ́ nɔ́nnɛ́nɛ́í ulasi.
Limɛcɔ kɛ Usoi Kɛpipi ákɛ ka rɛ pikɛ́ kɛ kɛisi, amá kɛ kalɛ rɛ kɛkɛ́ picɔ kɛisi, akɛ kɔ kɛnfaa nɛ riwómɛ hɛ́ɛ́lɛ mɛyã́ mɛkɛ́ nɛ píyulalɛ ń yɛ̃́ nnya.
Api Yeriko tuipɔ. Kumúŋɛ́ kpɛ-i kɛ Yeesu nɛ upipirɛtiki nɛ risoiwuí api kuyu ń lelu, unyíyɛ unyinɛ yɛɛ n wélei kapi yɛ n sée rɛ Patimee, Timee uŋmánɛ un ticéetimɛ tũ.
Uu kóm tɛ Nasarɛti ukɔ́ Yeesu yɛɛ tɔ́su, uu sicááila kápáá rɛ: Tafiti kɛpipi, Yeesu, a inɛ́wɛ ripaí!
Mɛyã́ amɛ nɛ u cɛ́si rɛ ukɛ́ risɛ́ɛ́, amá uu mɛyã́ cásɛ rɛ: Tafiti kɛpipi, a inɛ́wɛ ripaí!
Yeesu uu nyɛrɛ uu rɛ: Ani u séemɛ. Api unyíyɛ séipɔ, pin u máikɛɛ rɛ: A n kahari, a yisi, u pɔ́ séilɛ.
Unyíyɛ uu ukɛtukanka sá uu wákasi uu Yeesu-mɛ̃ sĩ,
Yeesu uu u pisɛ rɛ: Yo kaá la kɛ́ pɔ́ wa? Unyíyɛ uu rɛ: Unɛ́sáa, nɛ la rɛ inɛ́nípɛɛ ikɛ́ yɛ yɛ̃.
Yeesu uu u maa rɛ: A n ŋme, mpɔ́fatɛnɛ yɛ pɔ́ yóriyɛ. Mɛsɛ nɛ mɛsɛ inípɛɛ ii wúkulɛ uu Yeesu tiki.
Kumúŋɛ́ kpɛ-i kapi Yerusalɛm n nyahaipɔ pin Pɛtifasee nɛ Petanii ayu kɛyúrí we, aléé nyɛ̃ kapi yɛ n sée rɛ Olifiyee rikúú kuwɛ́lɛ́-mɛ̃, Yeesu uu upipirɛtiki pitɛ́ tum
un pi tee rɛ: Ani kuyu kpɛɛ nní nɔ́kɛnɛ́yu ń wepɔ kɛ́mɛɛ ha. Nɔn píyei n tuipɔ, nɔ́ kɛminaapipi kɛnyinɛ lɛɛpɔ kɛn toraalɛ̃. Usoi úka úu kɛ tonɛlɛ̃. Ani kɛ fénnɛ aní nɛ nɛ́ kɛ weri.
Úye un nɔ́ m maa rɛ: Yo nnya kani lɛ̃ wai? Ani rinɔ́ɔ u yɔ́su rɛ: Upíima yɛɛ kɛ la. U yɛ́ mɛsɛ nɛ mɛsɛ nɔ́ riyá aní nɛ nté kɛ weri.
Api sĩ́ api kɛminaapipi lɛɛpɔ ncée-i kɛn kɛtahai toraalɛ̃ tinɔnɔɔ rinyinɛ kɛyúrí, api kɛ toriyɛ.
Pɛpɛɛ kei ń we pinyinɛ api pi maa rɛ: Yo kani kei wai? Yo nnya kani kɛminaapipi kɛ̃ toriyɛ?
Api rinɔ́ɔ yɔ́su yarɛ kɛ Yeesu uú pɛɛ ḿ ma. Api pi tíyɛ api tɔ́su.
Apí nɛ kɛminaapipi kɛ̃ Yeesu sĩ api kɛkɛcáá piilũ laai, Yeesu uu kɛ tonɛ.
Pisoi mɛyã api piilũ táŋɛntɛ ncée kɛcáá, picɔ api apɛ́i kapi sicarɛ-i n kpási táŋɛntɛ.
Pisoi pɛɛ Yeesu kɛyu n sɔ́nɛ nɛ pɛpɛɛ ukɛpirɛ n tíkilɛ̃ pin pupukɛɛ rɛ: Osanna! Ani Uléécaa uyɛɛ n sɔ́nti nɛ Upíima rinyiri ritaásɛ.
Uléécaa ukɛ́ rinɔ́ɔ sɔnɛ uyɛɛ n sɔ́nti ukɛ́ urɔ́sáa Tafiti mɛcɔ iyɔ́ɔpi ń tonɛ ritikisɛ, Osanna! Ani urinyiri kɛyómɛcaa-pɔ ritaásɛ.
Yeesu uu Yerusalɛm kuyu tulu, uu Uléécaa kɛyɔ sĩ. Kɛ ituŋɛ ii n tɛnɛ nnya, uu ḿpá yo pinyánɛi másu, u nɛ upipirɛtiki kɛfi nɛ pitɛ́ api Petanii tɔ́mpɔ.
Kai n weesi, Yeesu nɛ upipirɛtiki api Petanii kuyu n leeri nkṹ nn Yeesu wai.
Uu kɛtaa-pɔ kúfikiyee yɛnu nɛ mɛpɛ́i. Uu rɛ u yɛ́ ha apipi wɛ́ɛ́si. Amá kuu n tuipɔ, mɛpɛ́i ŋmanɛ kuu lɛɛpɔ, likumúŋɛ́ rɛ ituŋɛ iyɛ-i kɛ aléé nyɛ̃ aa yɛ m pi íi kahanɛ n tu.
Yeesu uu pɛɛ ku maa rɛ: Úka úu kapɛ píkai ripɔ́pipi pilukɛ rikpá. Upipirɛtiki api anɔ́ɔ nyɛ̃ kom.
Api lɛ̃ mɛmáá Yerusalɛm tulu, Yeesu uu Uléécaa kɛyɔ loni. Uu pɛpɛɛ Uléécaa kɛyɔ-i n yálisi nɛ pɛpɛɛ n lɛ́ɛ́ri pilákasɛ kápáá, uu pɛpɛɛ siwóó n cɔhɔnɛ ataapili nɛ pilɔ́ɔlãyái situmpi láuli.
Úu tíyɛsɛ unyinɛ ukɛ́ nɛ ilũ inyinɛ Uléécaa kɛyɔ-mɛ̃ titiki.
Uu pi céési rɛ: Li wɔlaalɛ̃ tɛ: Pi yɛ́ kɛnɛ́yɔ sée rɛ sitẽ nnɛ́í pisoi kɛyomɛyáhaayɔ. Amá nɔ̃́ nɛ kɛ ripɔ́lɔ́sɛlɛ piyaalukɛ kuhorɛ.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa api uanɔɔ nyɛ̃ kom, api ncée wɛ́ɛ́si pikɛ́ nɛ u kpu. Amá pin u wuru rɛ uicélaa yɛ pɛɛ pisoi nnɛ́í pírí wa nnya.
Kai nnyɔ́ɔ́ n wa, Yeesu nɛ upipirɛtiki api kuyu lelu.
Kai n weesi pin tɔ́su, Yeesu pipirɛtiki api kúfikiyee kpɛ̃ yɛnu kaku n kóosi nɛ iníŋí-pɔ.
Piyɛɛ uu lɛlɛɛ n wa léisɛ, uu Yeesu maa rɛ: Sáa, a ripaí, kuléé kaa anɔ́ɔ n wa yɛ kóosilɛ.
Yeesu uu upipirɛtiki rinɔ́ɔ yɔ́su rɛ: Ani nɛ Uléécaa kɛfa tɛnɛ.
Asei kam nɔ́ símisi: Úye un tikúú ntí m maa rɛ: A kei yisi a ha mínimaa-i ripɔlɔ, unsá ukɛfa-i n tíru, amá un n waisɛ rɛ lɛ̃ kuu nní ḿ ma yɛ wainɛ, li yɛ́ mɛsei wa.
Lɛ̃ nnya kam nɔ́ tee rɛ: Ani yɛ waisɛ rɛ nɔ lɛ̃ nnɛ́í kani kɛyómɛyáhaa-i n welu piyɛ́nɛ masilɛ, Uléécaa yɛ́ kɔ nɔ́ li yɛnɛisɛ.
Nɔn kɔ píyei n nyɛnu nɔn kɛyómɛ n yáási, nɔn nɛ unyinɛ nnyinɛ m má, ani u sárɛi, Nɔ́unɛ́sáa yɛɛ kɛyómɛcaa-pɔ ń we ukɛ́ kɔ nɛ nɔ́rinɛ́cúruu akópɛ nɔ́ n sárɛi nnya.
[Amá nɔnsá yɛ akópɛ n sárɛi, Nɔ́unɛ́sáa yɛɛ kɛyómɛcaa-pɔ ń we úu kɔ nɔ́rinɛ́cúruu akópɛ nɔ́ sárɛinɛ.]
Api kɔ Yerusalɛm pihápɛ kpá, kumúŋɛ́ kpɛ-i kɛ Yeesu uu Uléécaa kɛyɔ-i n kɔɔnii, pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa nɛ Pisuifi piwɛ́ɛ́sɛ api u lɛɛpɔ.
Api u maa rɛ: Ńnaŋɛ ń-ye kaá nɛ nní wai? Úye yɛɛ ńnaŋɛ pɔ́ hɛ pɔkɛ́ nɛ nní n wai?
Yeesu uu rinɔ́ɔ pi yɔ́su rɛ: Kɛ́ nsɛ nɔ́ pisɛ. Nɔn tinɔ́ɔ nɛ́ m pɛsɛ, nɛ́ pɛɛ nɔ́ símisi ńnaŋɛ mmɛ̃ kaḿ nɛ lɛ̃ n wai.
Uléécaa nɛ́ɛ pisoi pɛɛ Yohani tummɛ rɛ ukɛ́ pisoi míni wolɛ? Ani rinɔ́ɔ nɛ́ pɛsɛ.
Api pɛɛ pimɛcɔpɛcirɛ n kɛŋɛnɛ rɛ: Tɔn m maa rɛ: Uléécaa, u yɛ́ maa rɛ: Kai pɛɛ íye wa káni nɛ Yohani nsímɛ́ ŋmurɛi?
Tɔn m maa rɛ: Pisoi, ái yɛ́ wa. Pi pɛɛ kuyu pikɔ́ wurulɛ, likumúŋɛ́ rɛ pinnɛ́í yɛ pɛɛ Yohani kpíilɛnlɛ yarɛ antepu kɛcirɛ.
Api Yeesu rinɔ́ɔ yɔ́su rɛ: Ári nyu, Yeesu pɔ́ɔ pi maa rɛ: Nɛ̃́ ám kɔ nɔ́ símisinɛ ńnaŋɛ mmɛ̃ kaḿ nɛ lɛ̃ n wai.
Yeesu uu pɛɛ lɛ̃ mɛmáá sinyárũ pi loni, uu rɛ: Utisi unyinɛ yɛɛ we, uu aléé nyɛ̃ kapi yɛ n sée rɛ fiinyi kɛcarɛ tamɛsi. Uu mmɛlɛ wai uú nɛ kɛ kɔ́ɔ́nú. Uu kɔ kɛcarɛ kɛ-i kuhórɛ túni uu kɛ́tacɛrii mɔm kei kapi yɛ́ píta n cɛ́rii. Uu kɔ limɛmáá rikúsi cácá rinyinɛ mɔm uu pɛɛ pikɛikɔ́ wɛ́ɛ́si rɛ pikɛ́ kɛcarɛ kɛ̃ kɛcáá u m paílɛ̃ ukɛ́ ncée ha ukɛ́ kam.
Kai aléépipi nyɛ̃ kutúũ n tu, uu ulási unyinɛ upikɛikɔ́ pɛ̃ kɛ́mɛɛ tumpɔ rɛ pikɛ́ aléépipi anyinɛ u yɔ́ɔmɛ.
Api u tini api káii, api mɛnípɛ ŋmanɛ u lakasɛ.
Uu kɔ ulási ucɔ pikɛmɛɛ tumpɔ, api uyɛ̃ tíyu kɛcáá káii api u lámisi.
Uu utumɛ táánũ tum, api uyɛ̃ kopu. Uu lɛ̃ mɛmáá pitumɛ mɛyã túmɛipɔ, api picɔ kaiinkɛɛ api kɔ picɔ kóni.
Ucarɛte uyɛ̃ uŋmánɛ lala mɛcirɛ kaí pɛɛ u pɔɔnɛ. Uu pɛɛ mɛtɔ́rɔɔ uyɛ̃ tumpɔ un tee rɛ: Pi yɛ́ unɛ́ŋmánɛ wuri.
Amá pikɛikɔ́ pɛ̃ api símaanɛ rɛ: Nkó yɛɛ masí usáa ikulanlũ nnɛ́í te. Ani kam tɔkɛ́ u kpu ari pɛɛ uikulanlũ iyɛ̃ n te.
Kuu n tuipɔ api u tini, api kópu api kɛcarɛ ilúkɛ́ u sá.
Íye kɛ ucarɛte uu wainɛ? U werinɛ ukɛ́ pikɛikɔ́ pɛ̃ kṍ uu aléé nyɛ̃ picɔ pa.
Áni Uléécaa Nsímɛ́ ritɛlɛ́ kɛ́mɛɛ kɛ́ɛ́nlɛ̃ tɛ: Tiparɛ kɛ pimɔ́mɛ api n fóm tɛɛ pansɛ ticírɛ-cirɛ tɛɛ kɛnui-i ń wee?
Upíima yɛɛ lɛ̃ wa. Mɛwaisaŋa kuu rɔ́ n yɛ́nɛisɛ yɛ mɛ̃.
Pisuifi piwɛ́ɛ́sɛ api céru rɛ pɛ̃ kɛ Yeesu kɛnyárũ akɛ́ nɛ mánɛ. Api pɛɛ lɛ̃ kapi yɛ́ nɛ u n tĩ́ wɛ́ɛ́si, amá risoiwuí ari iwamɛ pi wai. Api u tíyɛ api tɔ́su.
Api Yeesu kɛ́mɛɛ Pifarisi pinyinɛ nɛ pɛpɛɛ Erooti kɛpirɛ ń we tumpɔ rɛ pikɛ́ ripinɛ u wa apí nɛ uanɔɔlempi cirɛ u tini.
Apí weri api Yeesu pisɛ rɛ: Sáa, tɔ yɛ̃ tɛ pɔ́ɔ asei ute áa kɔ úka kɛwuu túúni. Likumúŋɛ́ rɛ ái pisoi mɛwee kaá nɛ músu pɔn nɛ símisi. Pɔ yɛ kɔ Uléécaa ncee pisoi céesilɛ nɛ asei. Ncée yɛ we rɛ tɔkɛ́ yɛ Sesaa lampoo hɛ́ɛ́lɛɛ? Li pisɛ rɛ tɔkɛ́ yɛ hɛ́ɛ́lɛ nɛ́ɛ ári kapɛ yɛ hɛ́ɛ́lɛ?
Yeesu yɛɛ pikɛcáá kɛcáá mɛwai n nyu uu rinɔ́ɔ pi yɔ́su rɛ: Yo nnya kani ripinɛ nɛ́ wai? Ani nɛ mɛwóópipi mɛnyinɛ nɛ́ kam kɛ́ mɛ yɛ̃.
Apí nɛ mɛnyinɛ u hapɔ. Yeesu uu pɛɛ pi pisɛ rɛ: Úye riyu nɛ úye rinyiri yɛɛ kɛwóó nkɛ́ kɛcáá we? Api rinɔ́ɔ yɔ́su rɛ Sesaa lo.
Uu pɛɛ pi maa rɛ: Ani Sesaa likɔ́ Sesaa pa, ani Uléécaa likɔ́ Uléécaa pa. Urinɔɔ mɛyɔ́ɔ́ amɛ mɛyã́ nnɔ́ɔ pi yipu.
Pisatusee pɛɛ n tee rɛ pikpɔkpɔ ápi yɛ nkpɔ-i yisi, api Yeesu kɛ́mɛɛ sĩ́ api u pisɛ rɛ:
Sáa, lɛ̃ kɛ Moisi uu isé ń wɔ́i yɛ nní: Úye umaa un n kpu uu unɔ́si tíyɛ úu nɛ kɛwã́, uuwã yɛɛ yɛ́ unɔ́si uyɛ̃ kukúmannɔsi kpísi uu umáa mpuri wai.
Pimárɛcɔ pisɛɛi pinyinɛ pɛɛ pɛɛ́ we. Ufoí uu unɔ́si kpísi uu kpi úu nɛ kɛwã́.
Ulírũ uu ukúmannɔsi kpísi, uu kpi úu nɛ kɛwã́. Lɛ̃ mɛcɔ kai kɔ utáánũ titiki.
Pikɛsɛɛi kɛ̃, úka úu kɛwã́ nɛ u mari. Pɛ̃ mɛmáá unɔ́si uyɛ̃ pɔ́ɔ kɔ kpi.
Pikpɔkpɔ kɛyisɛyaa kɛtúŋɛ́, pikɛcɔpɛ úye yɛɛ yɛ́ unɔ́si n te, likumúŋɛ́ rɛ pikɛsɛɛi kapi kunɔ́si u kpíkɛsi.
Yeesu uu pi maa rɛ: Lɛ̃ nnya kani nɔ́mɛnɛ́círɛ kíraasɛntɛ: Áni Nléécaasimɛ́ asei kómɛi, áni kɔ Uléécaa nnaŋɛ nyu.
Mɛseisei kɛ̃ kɛ pisoi api pikpɔkpɔ kɛ́mɛɛ n yisinɛ, pitisi ápi pinɔ́si kpíkɛsinɛ, pinɔ́si pɔ̃́ ápi kɔ pila sɔ́ɔnkɛɛnɛ, amá pimɛfinɛ yɛ́ n we yarɛ piléécaatumɛ kɛyómɛcaa-pɔ.
Yo nnya kani tee rɛ pikpɔkpɔ ápi yɛ́ yisi? Áni kɛlõ kɛ-i kai Moisi ritɛlɛ́-i n wɔ́laalɛ̃ tɛ Uléécaa yɛ kuhííhíí kpɛɛ ń torɛ kɛ́mɛɛ we un nɛ Moisi símisi kɛɛnlɛ̃ɛ? Li kei wɔ́laalɛ̃ tɛ, Uléécaa yɛ Moisi maa rɛ: Nɛ́ɛ Apiraham Uleecaa nɛ Isaaki Uleecaa nɛ Yakupu Uleecaa.
Uléécaa úu pikpɔkpɔ Uleecaa, amá u pinyánnyã́ Uleecaa lɛ. Nɔ́nnɛ́púnnɛ yɛ piyɛlɛ.
Uléécaa isé ucélaa unyinɛ yɛɛ pɛɛ Pisatusee nɛ Yeesu ikɛŋɛnɛ n kṍ, uu yɛ́nu rɛ Yeesu yɛ rinɔ́ɔ pi yɔsilɛ ńsɔnɛ, uú nɛ u kɔ, uu u pisɛ rɛ: Isé nnɛ́í kɛ́mɛɛ íye yɛɛ imáa?
Yeesu uu rinɔ́ɔ yɔ́su rɛ: Isé maa yɛ nnyí: Isirayɛɛli, a kutu ricɔ, Upíima, Urɔ́léécaa, Upíima yɛ ucírɛníŋɛ lɛ.
A Upíima, Upɔ́léécaa n la nɛ kɛpɔ́fa nnɛ́í, nɛ ipɔ́soi nnɛ́í nɛ kɛpɔ́múŋɛ́ nnɛ́í nɛ mpɔ́naŋɛ nnɛ́í kɔ.
Ilírũ yɛ nnyí: A upɔ́cɔ n la yarɛ kaa ripɔ́cúruu ń la mɛcɔ. Isé íka íi we yɛɛ nnyí n fe.
Isé ucélaa uyɛ̃ uu u maa rɛ: Li nyamlɛ, sáa. Asei yɛ nyɛ kaá maa rɛ Uléécaa yɛ ucírɛníŋɛ lɛ úu kɔ ucɔ má.
Ḿpá úye ukɛ́ u n la nɛ kɛfa nnɛ́í, nɛ mɛsɔhɔ nnɛ́í nɛ ńnaŋɛ nnɛ́í kɔ. Ḿpá úye ukɛ́ kɔ uucɔ n la yarɛ kuu uricuruu ń la. Lɛ̃ nɛ isɛɛ kapi yɛ nɛ Uléécaa n nyɔ́ɔnsɛ api tóroisɛ múkú-múkú nɛ inyɔ́ɔnsɛ icɔ nnɛ́í tɔsilɛ.
Kɛ Yeesu uu n yɛ̃́ tɛ mɛsɔhɔ kuú nɛ rinɔ́ɔ yɔsí, uu u maa rɛ: Pɔ mɛpɔ́círɛ ńsɔnɛ cápinɛlɛ. Áa nɛ Uléécaa kuyɔɔpiyu kɛtaa we. Úka úu pɛɛ ikari piwai rikpá ukɛ́ nnyinɛ u pisɛ.
Yeesu yɛ Uléécaa kɛyɔ-i céésilɛ uu pi pisɛ rɛ: Íye kɛ isé picélaa api yɛ́ fe apí maa rɛ uyɛ̃ kɛ Uléécaa uu n wɛ́ɛ yɛ Tafiti kɛpipi lɛ.
Nfáasɔnɛ yɛ Tafiti ricuruu maasɛ rɛ: Upíima yɛ Unɛ́píima maa rɛ: A kunɛ́lukɛ-lukɛ-mɛ̃ kɛ́yukɔɔ́tonɛ-i tonɛ, hái nɛ kumúŋɛ́ kpɛ-i kam yɛ́ pipɔ́láarɔ kɛpɔ́nyálɛ-i n cɔ.
Tafiti ricuruu yɛɛ u sée rɛ "Upíima". Íye kuu yɛ́ pɛɛ́ nɛ Tafiti kɛpipi? Pisoi kulúi yɛ pɛɛ kutu u cɔlɛnlɛ lin pi láárú.
Uicélaa kɛ́mɛɛ kuu pi símisi rɛ: Ani nɛ isé picélaa nɛ nɔ́mɛnɛ́círɛ tĩ. Pikɛ́ nɛ atúkanka caa-caa n kɔɔnii nɛ pisoi pikɛ́ pi n yáhaankɛɛ ayáa kɛ́mɛɛ yɛɛ ripɔ́ɔ pi we.
Ayómɛyáhaalee sitonɛ foí nɛ kɛlukɛ kɛ́mɛɛ sitonɛ foí yɛɛ pilikáipi-káipi.
Pi yɛ lɛ̃ kɛ pikúmannɔsi api m má nnɛ́í yɔ́ɔilɛ api yɛ pɛɛ kɛyómɛ yáási mɛcáa yarɛ pi pisoi sɔnɛ lɛ. Uléécaa yɛ́ nɛ pi túhaanɛ uu íwɛ pi wai ái kumúŋɛ́ má.
Yeesu uu lɛ̃ mɛmáá Uléécaa kɛyɔ-i, kei kapi yɛ ihɛɛ n sariipɔ kɛyúrí tonɛ. Uu lɛ̃ kɛ pisoi api siwóó n sariipɔ m paílɛ̃. Pimámá mɛyã api mɛyã́ hɛkɛsi.
Ukúmannɔsi unyinɛ pɔ́ɔ kɔ weri uu sitanká sitɛ́ sápɔ.
Yeesu uu pɛɛ upipirɛtiki séi uu pi maa rɛ: Asei kam nɔ́ símisi, ukúmannɔsi wɛkɔɔ́ nkó yɛ hɛlɛ ai ḿpá úye tɔ́su.
Likumúŋɛ́ rɛ mpí nnɛ́í, lɛ̃ kápi nɛ líka n wai kapi hɛ, amá uyɛ̃ pɔ̃́, ulikɔ́ kɛcirɛ, lɛ̃ kuu m má nnɛ́í ukɛ́ nɛ ilukɛ n lɔ kuu hɛ.
Kɛ Yeesu uu Uléécaa kɛyɔ-i n léeri, upirɛtiki usɛ uu u maa rɛ: Sáa, a ripaí, kɛ́yɔ kɛcirɛ nɛ aparɛ sɔnɛ-sɔnɛ, nɛ́ɛ yo?
Yeesu uu rinɔ́ɔ u yɔ́su rɛ: Pɔ kɛ́yɔ píima nkɛ́ nyánii? Li sɔ́nti likɛ́ wa riparɛ ríka ári yɛ́ ricɔ kɛcáá n tɔsilɛ̃. Linnɛ́í mmú yɛ sɔ́ntilɛ likɛ́ fori tɛ́kɛ́-tɛ́kɛ́.
Uu Olifiyee rikúú kɛcáá tonɛ Uléécaa kɛyɔ kɛyu-mɛ̃. Piyɛɛ nɛ Yakupu nɛ Yohani nɛ Antiree mɛcirɛ nɛ uyɛ̃ pin we, api u pisɛ rɛ:
A rɔ́ símisi kumúŋɛ́ kpɛ-i kɛ lɛ̃ ai ń werinɛ. Yo yɛɛ rɔ́ nyísɛnɛ rɛ lɛ̃ nnɛ́í yɛ́ tɛnɛ?
Yeesu uu pɛɛ pi maa rɛ: Ani nɔ́mɛnɛ́círɛ tĩ ńsɔnɛ, áni kapɛ tíyɛ unyinɛ ukɛ́ kuyúi nɔ́ tã.
Pisoi mɛyã́ yɛ́ sɔ́naamɛ usɛ usɛ nɛ rinɛ́nyíri, ḿpá úye uu yɛ maa rɛ nɛ̃́ kɛ Uléécaa uu wɛ́ɛ. Lɛ̃ kɛ́mɛɛ kapi yɛ́ pisoi kulúi kuyúi tã.
Nɔn píyei n kõ tɛ atɔpi yɛ nnyáã nɛ kɛtaa-pɔ wemɛ, áni kapɛ nfasimɛ́ tónɛ, likumúŋɛ́ rɛ lɛlɛɛ sɔ́nti. Amá kɛ́tɔ ákɛ kahanɛ n tu.
Nsoipuri nnyinɛ yɛ́ yisi nn nsoipuri ncɔ nɛ tɔpu, kɛyɔ́ɔpitẽ akɛ kɛyɔ́ɔpitẽ kɛcɔ nɛ tɔpu, kɛtẽ yɛ́ɛ́ silõ silõ yeŋesi, nkṹ yɛ́ kɔ wa. Limpɔlɛ yɛ́ n we yarɛ kɛ mɛmárɛnlõ amɛ yɛ unɔ́si pikɛ́hɛ̃ n kóraanɛ.
Ani nɔ́mɛnɛ́círɛ tĩ. Pi yɛ́ nɛ sitúhaanɛ nɔ́ ha, apí nɛ sipɔ́pí nɔ́ káii ayómɛyáhaalee-i. Pi yɛ́ nɛ̃́ nnya kuyu piwɛ́ɛ́sɛ kɛ́mɛɛ nɛ pitúhaanɛ kɛ́mɛɛ nɔ́ sɔ́nɛ. Nɔ́ kɔ pikɛyu-i inɛ́tansei li.
Li pisɛ rɛ pikɛ́ Nsímɛ́ Kɛcirɛ isoipuri nnɛ́í riyóó kɛlenɛ.
Pin nɔ́ n tĩ apí nɛ kɛtúhaanɛ nɔ́ sĩ́, áni kapɛ pírí tónɛ kɛlenɛ nɛ mmɛ̃ kani yɛ́ m maa, amá ani mmɛ mɛɛ kumúŋɛ́ kpɛ-i nɔ́ n ka maa, likumúŋɛ́ rɛ ái nɔ́ɔ símisi, amá Nfáasɔnɛ yɛ mu.
Usoi yɛ́ umáa nɛ́ɛ uwã́ tĩ uu tíyɛsɛ api u kopu. Pisáa yɛ́ kɔ limɛcɔ pisipipi wa. Siwã́ yɛ́ pisáa nɛ píni kɛcáá nyɛrɛ asi tíyɛsɛ api pi kóni.
Tinɛ́nyíri nnya, ḿpá úye yɛ nɔ́inɛ́puri yulunɛ, amá úye un tinkáhá-káhá hái nɛ kɛ́tɔ-pɔ, Uléécaa yɛ́ u yoriyɛ.
Kumúŋɛ́ kunyinɛ yɛ́ kam ani ncaai píima mɛɛ yɛ n cɔ́kɔi yɛnu, kei kái nɛ n sá rɛ nkɛ́ n we. Úye un nsímɛ́ mmɛ̃ n kɛɛ̃, ukɛ́ musí ukɛ́ liasei kõ. Lin lɛ̃ n wa, pɛpɛɛ Yutee kɛtẽ kɛ́mɛɛ ń we pikɛ́ wuri api ayɔ́pɛ taá.
Úye un kɛ́yɔ ipiraa kɛcáá n we, úu kapɛ kɛ́yɔ-i ricɛpimɛ rɛ ukɛ́ linyinɛ kpísi.
Úye un kɔ kɛcarɛ-i n we, úu kapɛ kɛpirɛ pɛlɛ rɛ ukɛ́ ha ukɛtukanka kpísi.
Íwɛ kɛ pifani nɛ pimárɛni apí ha siyáa sɛ-i topori.
Ani kɛyómɛ yáási, ái kapɛ nnyiyɛ kumúŋɛ́ ka.
Likumúŋɛ́ rɛ siyáa sɛɛ íwɛ píima sikɔ́ lɛ. Kɛ Uléécaa uú nɛ kɛtẽ n wa, ápi íwɛ iyɛ̃ icɔ yɛnaalɛ̃, iicɔ íi kɔ píkai léeri.
Uléécaa unsá pɛɛ siyáa sɛ̃ n hasi, úka úu yɛ́ pɛɛ nfáa yɛ̃. Pɛ̃ kuu n tɛ́si uú n te nnya kuu si hasi.
Úye un pɛɛ nɔ́ m maa rɛ: Ukirisi kɛ Uléécaa uu n wɛ́ɛ yɛ nté nɛ́ɛ nté-pɔ welɛ, áni kapɛ waisɛ.
Likumúŋɛ́ rɛ pikirisi nɔɔmɛ nɛ antepuyɛ nɔɔmɛ yɛ leerinɛ. Pi yɛ́ɛ́ mɛwaisaŋa nɛ mɛwai píima wapisi pikɛ́ nɛ ḿpá pɛ̃ kɛ Uléécaa uú n te pɔisɛ.
Áni kapɛ lɔpilɛ, ḿpá yo kam nní mɛncirɛ nɔ́ símisi.
Amá siyáa sɛ̃ kɛ́mɛɛ, íwɛ píima iyɛ̃ mɛmáá kɛ ituŋɛ ií sɔmaanɛ, iwárɛ ii mɛtɛ́í paa.
Awárɛpi aa kɛyómɛcaa-pɔ poroiri, lináŋɛ-naŋɛ lɛɛ kɛyómɛcaa-pɔ ń we ai mɛyã́ yeŋesi.
Pi yɛ́ pɛɛ Usoi Kɛpipi yɛ̃ kɛn ahopɛ kɛcáá wemɛ nɛ kɛnnaŋɛ nɛ kɛmɛyɔɔpi.
U yɛ́ pɛɛ upitumɛ pɛɛ kɛtẽ nɛ kɛyómɛ-pɔ ń we awɛ́lɛ́ nnɛ́í túmɛi api pɛ̃ kuu n wɛ́ɛkɛɛ kɛtẽ nkɛ́ nɛ kɛkɛtɔ-pɔ cápinɛ.
Ani kúfikiyee kɛnyárũ icélaa kutu ricɔ. Ku yɛ kun ilésɛ ŋmṹ n wairi, mɛpɛ́i mɛn n leeri, nɔ yɛ mɛsɛ nɛ mɛsɛ ceri rɛ kupii yɛ nyahaimɛlɛ.
Limɛcɔ kaí we, nɔn píyei likɛi nní mɛwai n yɛ̃, ani ceri rɛ Usoi Kɛpipi yɛ nyahaimɛlɛ un tinɔnɔɔ nɛ kɔlɛ̃.
Asei kam nɔ́ símisi: Pisoi kunai nkú áku tɔ́sunɛ kɛlenɛ nní nnɛ́í likɛ́ nɛ ń kam.
Kɛtẽ nɛ kɛyómɛ yɛ́ tɔsí, amá anɛ́nɔ́ɔ áa mɛtɔ́ŋɛ́ má.
Amá in kɛtẽ mɛtɛnɛ nkɔ́, úka úu likɛyaa kɛ̃ nɛ́ɛ liituŋɛ iyɛ̃ nyu, ḿpá piléécaatumɛ pɛɛ kɛyómɛcaa-pɔ ń we nɛ́ɛ Uléécaa Kɛpipi ricuruu. Amá Usáa mɛcirɛ yɛɛ nyu.
Ani nɔ́mɛnɛ́círɛ tĩ, áni kapɛ ripɔ́ɔ fóm, (ani yɛ kɛyómɛ yáási), likumúŋɛ́ rɛ áni nyu píyei kɛ liituŋɛ ii yɛ́ kam.
Li yɛ́ n we yarɛ usoi yɛɛ ncée ń ha uu ukɛyɔ tíyɛ, uu upikɛikɔ́ ńnaŋɛ hɛ, uu ḿpá úye pikɛi u múísɛ, uu rinɔnɔɔ umɛ́rɛ́ rinɔ́ɔ hɛ rɛ úu kapɛ ripɔ́ɔ fóm.
Lɛ̃ nnya, áni kapɛ ripɔ́ɔ fóm, likumúŋɛ́ rɛ áni nyu píyei kɛ úyɔsaa uu pɛɛri, nnyɔ́ɔ́ nɛ́ɛ kɛsinɛ pele nɛ́ɛ mɛcánkooi nɛ́ɛ mmarɛ.
Ái kapɛ wa rɛ u mɛkáikai ka uu nɔ́ lɛɛri nnɔ̃ kɛ́mɛɛ.
Lɛ̃ kam nní nɔ́ n símisi, ḿpá úye kaḿ nɛ mánɛ, áni kapɛ ripɔ́ɔ fóm.
Li riyálɛ siyáa sitɛ́ Isirayɛɛli pikɔ́ pikɛ́ nɛ nkpɔ mɛlɔ́ɔ́ nɛ akpɔ́nɔ́ nyɛɛ áa pitɛ m má anyã́ li. Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa api ncée n wɛ́ɛ́si kapi yɛ́ nɛ Yeesu n tĩ́ nɛ mɛsɔhɔ pikɛ́ u kpu.
Api símaanɛ rɛ: Ái kapɛ anyã́ kumúŋɛ́-i rɛ pisoi yɛ́ yisi api pitele wai nnya.
Kɛ Yeesu uu Petanii kuyu-i uyɔ̃́ Simɔɔ kɛyɔ kɛ́mɛɛ ń we un ilukɛ le, unɔ́si unyinɛ uu lompɔ. Unɔ́si uyɛ̃ un kɛnúḿpi sɔnɛ kɛɛ tulaali papɛ-papɛ yɛɛ nnɛ́í píima m má múílɛ̃. Uu kɛnúḿpi kɛ̃ foru uu tulaali Yeesu riyu kɛcáá kɔɔni.
Mɛwai mɛ̃ ámɛ nɛ picɔ risá, api pɛɛ pimɛcɔpɛcirɛ m máikɛɛ rɛ: Linsɔnɛ yɛ ń-ye kuu nní tulaali nkó n caai?
Tɔ́ pɛɛ fe ari u yái nɛ nnɛ́í píima ari siwóó sɛ̃ píwɛkɔɔ́ hɛ. Apí nɛ unɔ́si uyɛ̃ wɔ́ɔ́si.
Amá Yeesu uu pi maa rɛ: Ani u riyá. Yo nnya kani u cɔ́ŋlɛ̃? Mɛwai sɔnɛ kuu nɛ́ wa.
Likumúŋɛ́ rɛ ḿpá píyei kɛ nɔ́ nɛ píwɛkɔɔ́ aní we, nɔ́ fe ani lisɔnɛ pi wai pɛɛ́ uyɛ-i kani ń la, amá nɛ̃́, ái ḿpá píyei kam yɛ́ nɛ nɔ́ n we.
Lɛ̃ kɛ unɔ́si nkó uu n fenɛ kuu wa. Inɛ́piŋɛ kuu mɛncirɛ tulaali fṍ pikɛ́ kɛlenɛ nhórɛ i tã.
Asei kɛcáá, kɛ́ nɔ́ símisi rɛ ḿpá yei kapi kɛtẽ nnɛ́í kɛcáá Nsímɛ́ Kɛcirɛ yóólɛ̃, pi yɛ́ɛ́ unɔ́si nkó mɛwai mmɛ́ símisi apí nɛ u n léisɛlɛ̃.
Yeesu pipirɛtiki kɛfi nɛ pitɛ́ kɛcɔpɛ usɛ kapi yɛ n sée rɛ Yutasi Isikariyɔɔti uú ha pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ lɛɛpɔ rɛ ukɛ́ Yeesu tĩ ukɛ́ pi rimúísɛ.
Nkíŋniŋɛ kapí nɛ kutu u ricɔ api rinɔ́ɔ yekei rɛ pi yɛ́ siwóó u hɛ. Yutasi uu icée sɔnɛ wɛ́ɛ́si ukɛ́ nɛ Yeesu pianipɛ-i n wa.
Kɛnyã́yaa foí kɛ̃ kapi yɛ akpɔ́nɔ́ nyɛɛ áa pitɛ m má n li, kɛyáa kɛ̃ kapi yɛ kɔ nkpɔ mɛlɔ́ɔ́ anyã́ isaŋ n kṍ, Yeesu pipirɛtiki api u pisɛ rɛ: Yei kaá la tɔkɛ́ ha anyã́ ilukɛ pɔ́ wa?
Uu upipirɛtiki pitɛ́ tum uu pi maa rɛ: Ani kuyu-i ha, utisi unyinɛ yɛɛ kɛcɔ́rípi nɛ míni n topori yɛ́ nɛ nɔ́ risánɛ, ani u ritiki.
Un yei n lõ ani úyɔte maa rɛ: Urɔ́sáa yɛ pisɛ rɛ yei yɛ kulee kpɛ-i kɛ u nɛ upipirɛtiki api nkpɔ mɛlɔ́ɔ́ anyã́ ilukɛ n lenɛ?
U yɛ́ kɛ́yɔ kɛcáá kulee maa kunyinɛ kapi ńsɔnɛ n nyɔ́ɔnsɛ nɔ́ nyísɛ. Ilũ kapi yɛ nɛ anyã́ n li nnɛ́í yɛ kukɛmɛɛ́ welɛ. Kei kani yɛ́ anyã́ ilukɛ wa.
Yeesu pipirɛtiki api tɔ́su api kuyu tulu, api ḿpá yo lɛɛpɔ yarɛ kɛ Yeesu uú pɛɛ pi ḿ ma, api nkpɔ mɛlɔ́ɔ́ anyã́ ilukɛ wai.
Kai nnyɔ́ɔ́ n wa, Yeesu nɛ upipirɛtiki kɛfi nɛ pitɛ́ apí weri.
Kumúŋɛ́ kpɛ-i kapi ilukɛ n le, Yeesu uú maa rɛ: Asei kam nɔ́ símisi, nɔ́kɛnɛ́cɔpɛ unyinɛ yɛɛ nɛ ilukɛ nɛ́ n le yɛ́ nɛ́ yáá.
Piapɔɔ aa caai api pɛɛ usɛ usɛ u m písɛi rɛ: Yarɛ nɛ̃́ nɛ́ɛ?
Uu rinɔ́ɔ pi yɔ́su rɛ: Nɔ́ kɛfi nɛ pitɛ́ pɛ̃ usɛ lo, tɔ́ nɛ uyɛ̃ tɔɔ ricáripi risɛ-i n le.
Usoi Kɛpipi yɛ tɔ́sulɛ yarɛ lɛ̃ kai kɛkɛcáá n wɔ́laamɛlɛ̃. Amá usoi nkó yɛɛ yɛ́ Usoi Kɛpipi n yáá, íwɛ kɛ liute uu topori. Li kutɔsi we ápi kapɛ pɛɛ liute m mari.
Kapi n le, Yeesu uu kukpɔ́nɔ́ kpísi, uu kukɛcáá Uléécaa pɔɔnɛsɛ uu limɛmáá ku kpɔkɔ́ri uu pi ku pa uu rɛ: Ani yɔsí, inɛ́piŋɛ yɛ nnyí.
Uu lɛ̃ mɛmáá kɛpóripi kpísi uu kɛkɛcáá Uléécaa pɔɔnɛsɛ. Uu pi kɛ pa api pinnɛ́í níru.
Uu pi maa rɛ: Mɛnɛ́nyɛ yɛ mmɛ́, mɛ́nyɛ mɛmɛɛ pisoi mɛyã nnya kɔɔnu, Uléécaa uú nɛ pi séi rɛ u nɛ pɛ̃ pikɛ́ kómɛinɛ.
Asei kam nɔ́ símisi, ám píkai aléépipi pita mpí pinírɛ́ kpánɛ hái nɛ kɛyáa kɛ̃ kam yɛ́ pifálɛ ń ntí Uléécaa iyɔɔpi kɛ́mɛɛ.
Kuu lɛ̃ pisímɛ́ pi ḿ masí, api pɛɛ ipakarɛ siyomɛ n yom pin pakarɛntɛ api wai api Olifiyee rikúú sĩ́.
Yeesu uu pi maa rɛ: Nɔ́ nɔ́nnɛ́nɛ́í kɛpirɛ nɛ́ ritɔ, likumúŋɛ́ rɛ li Nléécaasimɛ́ ritɛlɛ́-i wɔ́laalɛ̃ tɛ: Nɛ́ usɛɛsẽ́ kpu, isáŋ pɔ́ɔ kpíi.
Amá nɛn píyei nkpɔ kɛ́mɛɛ piyisɛ m masí, nɛ́ ha Kalilee kɛtẽ-pɔ nɔ́ m mɛ̃́.
Piyɛɛ uu u maa rɛ: Ḿpá pinnɛ́í pin kɛpirɛ pɔ́ rintɔ, ái nɛ nɛ̃́.
Yeesu uu u maa rɛ: Asei kam pɔ́ símisi, nɛni kɛsinɛ nkɛ́ cirɛ icã́ ikɛ́ kɛlenɛ mɛtɛ́ n kooi, pɔ́ kɛ́si nnɔ́ɔ mɛtaani rɛ áa nɛ́ nyu.
Amá Piyɛɛ uú n kɛŋaalɛ̃ tɛ: Ḿpá lin nkpɔ yɛ mu, tɔ́ nɛ mpɔ̃́ tɔkɛ́ kɛsẽ́ kpu, ám kuŋmɛriyɛ pɔ́ we. Pinnɛ́í api kɔ nsɛ mmɛ̃ m máikɛɛ.
Yeesu nɛ upipirɛtiki api lɛ̃ mɛmáá kɛlõ kɛnyinɛ kapi yɛ n sée rɛ Kɛtisemanee sĩ. Uu upipirɛtiki maa rɛ: Ani nté n tũ, nɛ́ɛkɛ́ ha kɛyómɛ n yáhaapɔ.
Uú nɛ Piyɛɛ nɛ Yakupu nɛ Yohani pɛ́nɛ. Kei kɛ iwamɛ nɛ mpɔ́ɔcaai yíkíyiki nn u tĩ.
Uu pi maa rɛ: Tinɛ́pɔ́ɔ yɛ caailɛnlɛ hái lin nɛ nkpɔ mɛnyínɛ we. Ani nté tonɛ áni kapɛ lɔpilɛ.
Uu lɛ̃ mɛmáá kɛyu-mɛ̃ nyɔsɔ́pɔ nkáripi, uu wúla uu Uléécaa yáási rɛ lin íye n we, a tíyɛsɛ ḿpɔlɛ ituŋɛ iyɛ̃ íi kapɛ ka.
Uu kɛyómɛ yáási rɛ: Unɛ́sáa, pɔ́ fe aa ḿpá yo wai, a nɛ ntóósi kɛporipi nkɛ́ kɛtaa nɛ́ wa. Ḿpá nɛ lɛ̃, kapɛ mɛnɛ́pɔ́ɔla wa, amá a mɛpɔ́kɔ́ wa.
Uu lɛ̃ mɛmáá upipirɛtiki-mɛ̃ pɛlɛ, uu pi lɛɛpɔ pin lɔni. Uu Piyɛɛ maa rɛ: Simɔɔ, pɔ lɔnilɛɛ? Áa nkpáni fe pɔkɛ́ n nyáni kɛnampi kɛsɛɛ?
Ani n tũ nɔn nyáni nɔn kɛyómɛ yáási, áni kapɛ nɛ pipeikɛɛ kɛ́mɛɛ ń loó nnya. Li kɛsoipipi ripɔ́ɔ we rɛ kɛkɛ́ yɛ lisɔnɛ wa, amá kɛ pɛɛ rinárɛi málɛ.
Uú nɛ kɛtaa piwai pi kpá, uú ha kɛyómɛ yáási, uu umɛwelɛ foí mɛ̃ mɛcɔ welu.
Uu pɛɛri uu kɔ pi lɛɛri pin lɔni, likumúŋɛ́ rɛ piinipɛɛ yɛ mulɛsilɛ. Ápi ceri mmɛ̃ kapi yɛ́ rinɔ́ɔ u n yɔsí.
Uu mɛtáánũ pɛɛri uu pi maa rɛ: Nɛ́ntɛ nɔ nkpéni lɔnilɛ nɔn wéntɛlɛ̃? Li lɛ̃ tulɛ, ituŋɛ yɛ tulɛ, lɛɛ nní, pi Usoi Kɛpipi pikópɛkɔɔ́ anipɛ-i walɛ.
Ani yisi tɔkɛ́ tɔsí, uyɛɛ nɛ́ n yáinɛ yɛ nyahaimɛlɛ.
Yeesu úu kahanɛ nsímɛ́ n tɛnɛ kɛ upipirɛtiki kɛfi nɛ pitɛ́ pɛ̃ usɛ kapi yɛ n sée rɛ Yutasi nɛ risoiwuí api mɛsɛ nɛ mɛsɛ rikpáfúmɛ, pin atɛ́hɛ nɛ apúnípi mulɛilɛ̃. Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa nɛ Pisuifi piwɛ́ɛ́sɛ yɛɛ pi tumpɔ.
Yutasi yɛɛ pɛɛ pianipɛ-i Yeesu n wainɛ, yɛ pɛɛ risoiwuí mɛsɔhɔ mɛ̃ kuú nɛ u ń tininɛ céesilɛ. U pɛɛ pi céesi rɛ: Nɛn ha úye rimpira am u yáási, uyɛɛ lo, ani u tĩ, ani u múlú ńsɔnɛ aní nɛ tɔ́su.
Kuu n tuipɔ uú nɛ mɛsɛ nɛ mɛsɛ Yeesu kɔ, uu rɛ: Sáa! Uu pɛɛ u pira uu u yáási.
Pisoi pɛ̃ api Yeesu kɛcáá kunípɛ wai api u tini.
Kei kɛ Yeesu upirɛtiki usɛ uu risaapɔ uu uritɛ́hɛ kpeéu, uu Uléécaa usina ukɛikɔ́ kutu seḿ.
Yeesu uu rinɔ́ɔ yɔ́su uu pi maa rɛ: Yo nnya kani pitínɛ nɛ́ ka nɛ atɛ́hɛ nɛ apúnípi yarɛ usoi kpááree?
Ḿpá kɛyáa kɛ́ye kam yɛ nɔ́kɛnɛ́cɔpɛ n we, nɛn Uléécaa kɛyɔ-i céési, áni nɛ́ tĩ́. Amá lɛ̃ kai Nléécaasimɛ́ ritɛlɛ́-i n wɔ́laamɛlɛ̃ likɛ́ nɛ n wa nnya kai lɛ̃ wai.
Yeesu pipirɛtiki nnɛ́í api u ŋmɛriyɛ api wuru.
Uŋmánɛ unyinɛ yɛ̀ɛ̀ pɛɛ Yeesu n tikilɛnlɛ un kusáŋáá ŋmanɛ yariilɛ̃. Api rɛ pikɛ́ u tĩ,
uu kusáŋáá tɔpíri uu mɛŋmanɛ wuru.
Apí nɛ Yeesu Uléécaa usina kɛ́mɛɛ sĩ́. Kei kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pisuifi piwɛ́ɛ́sɛ nɛ isé picélaa api pinnɛ́í cápinɛlɛ̃.
Piyɛɛ uu kɛtaa-pɔ Yeesu n tikilɛ̃ hái nɛ Uléécaa usina kɛyɔcɔpɛ-pɔ. U nɛ pimɛ́rɛ́ api kei kɛsẽ́ n tũ un nna wéni.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ pitúhaanɛ píima nnɛ́í api pisoi wɛ́ɛ́si pɛɛ yɛ́ Yeesu nɛ nsímɛ́ rinkpárá. Pitúhaanɛ pɛ̃ ápi nkópɛ ńka yɛ̃ kapi yɛ́ nɛ u n kpu.
Likumúŋɛ́ rɛ mɛyã́ mɛɛ nɛ nsímɛ́ u kparai, amá mmɛ̃ kapi n símisi ńn ncée nsɛ ritiki.
Picɔ api yɛ yisi apí nɛ u wááná rɛ:
Tɔ kõ un tee rɛ: Nɛ̃́ nɛ́ Uléécaa kɛyɔ nkɛ́ kɛ usoi kunipɛ aku n wa fori, am siyáa sitaani kɛcɔpɛ kɛféé mɔm kɛ usoi kunipɛ áku yɛ́ n wa.
Ḿpá nɛ kei ricuruu, pinsímɛ́ ńn ncée nsɛ ritiki.
Uléécaa usina uu icápinɛ iyɛ̃ kɛcɔpɛ yisi uu Yeesu pisɛ rɛ: Áa rinɔ́ɔ ríka yɔ́sunɛɛ? Mpɔ́kópɛ ń-ye kɛ pisoi mpí api nní símisi?
Yeesu uu sɛ́ɛ́, úu rinɔ́ɔ ríka yɔsí. Uléécaa usina uu pipisɛ u kpá rɛ: Pɔ́ɔ uyɛ̃ kɛ Uléécaa uu n wɛ́ɛ? Uléécaa yɛɛ ipakarɛ n te Kɛpipii?
Yeesu uu rinɔ́ɔ yɔ́su rɛ: Nɛ́ɛ lo. Nɔ́ Usoi Kɛpipi yɛ̃ kɛn Uléécaa, ńnaŋɛ nnɛ́í ute kulukɛ-lukɛ-mɛ̃ kɛ́yukɔɔ́tonɛ-i tṹ. Nɔ́ kɔ kɛyómɛcaa-pɔ ahopɛ kɛ́mɛɛ u yɛ̃ un nɛ wemɛ.
Kei kɛ Uléécaa usina uu pɛɛ uricuruu ilũ kuu n tanaalɛ̃ cɛ́ɛ́rii ai nyísɛ rɛ li u tóósilɛ hái uu rɛ: Píseérakɔɔ́ píye picɔ kari nkpéni wɛ́ɛ́si?
Nɔ konlɛ kuu Uléécaa kɛcáá anɔ́ɔ kópɛ n símisi. Íye kani músu? Pinnɛ́í apí maa rɛ li nɛ sá rɛ pikɛ́ u kpu.
Picɔ api ukɛcáá mɛta pitúkɛntɛ loni, api ukɛyu paasi api akpini pinɛ́i u kápáá pin u tee rɛ: A uyɛɛ lɛ̃ pɔ́ n wai ŋmɔinu! Pimɛ́rɛ́ api u tini apí nɛ sipɛsɛ u tɛ́pɛi.
Kumúŋɛ́ kpɛ-i kɛ Piyɛɛ uu mɛtene ripoo-i ń we, unɔ́si unyinɛ yɛɛ Uléécaa usina n kɛisi uú weri.
Uu Piyɛɛ yɛnu un nna wéni, uu ukɛyu-i nyánɛi uu u maa rɛ: Pɔ̃́ nɛ kɔ pɛɛ Nasarɛti ukɔ́ Yeesu uyɛ̃ tikilɛnlɛ.
Uu kɛ́su rɛ: Ám nyu, ám mmɛ̃ kaa ń la pɔkɛ́ símisi kómɛi. Uu pɛɛ kei yisi uu kupookpaŋá-i sĩ́.
Unɔ́si uyɛ̃ uu piyɛ́nɛ u kpá uu pɛpɛɛ kei ń we maa rɛ: U pisoi pɛ̃ usɛ lɛ.
Piyɛɛ uu kɔ pikɛ́ŋɛ kpá. Kai nkáripi rinkpásɛ, pɛpɛɛ kei ń we api pimáa u kpá rɛ: Mɛsei yɛ mɛ, pɔ pisoi pɛ̃ usɛ lɛ. Likumúŋɛ́ rɛ pɔ Kalilee ukɔ́ lɛ.
Uu kɛ́su ŋmaa uú nɛ kɛtẽ kpɛɛni uu wééri rɛ: Nɛ Uléécaa, ám usoi nkó nyu.
Icã́ ii mɛsɛ nɛ mɛsɛ mɛlírũ kooi, Piyɛɛ uu léisɛ rɛ Yeesu yɛ u maa rɛ: Icã́ ikɛ́ kɛlenɛ mɛtɛ́ n kooi, pɔ́ kɛ́si mɛtaani rɛ áa nɛ́ nyu. Kei kuu pɛɛ mɛsɛ nɛ mɛsɛ itu ripɛ.
Piwɛ́ɛ́sɛ nnɛ́í api mmarɛ marɛ cápinɛ: pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pisuifi piwɛ́ɛ́sɛ nɛ isé picélaa nɛ pitúhaanɛ píima nnɛ́í. Kei kapi pɛɛ Yeesu paasi apí nɛ u tɔ́su api Pilati anipɛ-i u wai.
Pilati uu u pisɛ rɛ: Pɔ́ɔ Pisuifi uyɔɔpii? Yeesu uu rinɔ́ɔ u yɔ́su rɛ: Mmɛ̃ kaa nní ma.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ apí nɛ nsímɛ́ mɛyã u kparai.
Pilati uu kɔ pipisɛ u kpá rɛ: Áa rinɔ́ɔ yɔ́sunɛɛ? A ripaí mmɛ̃ nɛ mmɛ̃ kapi kɛpɔ́cáá n símisi.
Yeesu úu rinɔ́ɔ ríka piyɔ́ɔ́ rikpá. Ai Pilati pírí wai.
Ḿpá nkpɔ mɛlɔ́ɔ́ anyã́ áye, Pilati yɛɛ pɛɛ ukpaniikɔ́ uyɛ̃ kɛ pisoi api n wɛ́ɛ akpanii tɔlɛ.
Utisi unyinɛ kapi yɛ n sée rɛ Parapasi yɛ kukpaniilee-i welɛ nɛ pinyinɛ pɛɛ ápi pɛɛ uyɔ́ɔpi kɛcáá n kpálɛ̃. Pitele pinyinɛ-i kapi pɛɛ usoi kpu.
Tisoiwuí ari Pilati-mɛ̃ tɔ́mpɔ, api lɛ̃ kuu yɛ ḿpá anyã́ áye pi n wa pisɛ.
Pilati uu pi pisɛ rɛ: Nɔ́ la kɛ́ Pisuifi uyɔɔpi akpanii nɔ́ tɔɔ?
Likumúŋɛ́ rɛ Pilati yɛ ceri rɛ nfapɔlɛ nnya kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ api uanipɛ-i Yeesu wa.
Amá pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ api pisoi Pilati-i teriipɔ pikɛ́ u ricɔ́ŋ ukɛ́ nɛ Parapasi akpanii tɔ.
Pilati uu pipisɛ pi kpá rɛ: Íye kani mpíí la ŋmaa kɛ́ uyɛ̃ kani nní n sélei rɛ Pisuifi uyɔɔpi wa?
Api pipupɛi kpá rɛ: A kunapɛ́ɛ́kɔɔ́ kɛcáá u karii.
Pilati uu pi maa rɛ: Ncaai ń-ye kuu mpíí wa? Api mɛyã́ pipupɛi kpá rɛ: A kunapɛ́ɛ́kɔɔ́ kɛcáá u karii.
Pilati uu risoiwuí mɛpɔɔla tiki uu Parapasi akpanii tɔlu. Kapi Yeesu nɛ isɛ́í pikáii ḿ masí, api pisoi anipɛ-i u wai rɛ pikɛ́ ha kunapɛ́ɛ́kɔɔ́ kɛcáá u karii.
Pisɔ́ɔ́ca apí nɛ kɛ́yɔcɔpɛ, kei kapi yɛ n túhaanɛ u sĩ api pisɔ́ɔ́ca tɔrɔɔ nnɛ́í séi.
Api kuyɔ́ɔpikpɛlɛnku wɛɛ́ u tani api sinípɛleépi nɛ riyɔ́ɔpikɔŋ parii api u kipisɛ.
Api pɛɛ lɛ̃ mɛmáá u yáhaankɛɛ rɛ: Tɔ pɔ́ yáasi, Pisuifi uyɔɔpi.
Api ríyu kɛcáá nɛ kɛnaapi u pepu api mɛta ukɛcáá tukɛ, api ukɛyu-i ńsɔnɛ wula api u yáási.
Kapi kɛcáá pinyánɛi u ḿ masí, api kuyɔ́ɔpikpɛlɛnku wɛɛ́ kpɛ̃ u lapilɛ api uilũ pitanɛ u pɛsɛ apí nɛ kunapɛ́ɛ́kɔɔ́ kɛcáá pikarii u tɔ́mpɔ.
Api ucéetɔŋɛ́ unyinɛ yɛɛ sicarɛ-mɛ̃ n lééri ńnaŋɛ Yeesu kunapɛ́ɛ́kɔɔ́ cɔnsɛ. Pi yɛ utisi uyɛ̃ sée rɛ Simɔɔ, Sirɛɛni kuyu ukɔ́ lo. Uyɛɛ Alɛkisantiri nɛ Rufuusi usaa.
Apí nɛ kɛlõ kɛ̃ kapi yɛ n sée rɛ Kɔlikɔta Yeesu sĩ. Kɔlikɔta asei rɛ Kúyu Koŋoo kɛlõ.
Api píta kapí nɛ pitɛ kapi yɛ n sée rɛ miiri n cɔ́hɔnɛ u pa rɛ ukɛ́ n ntí, amá úu n ntí.
Api kunapɛ́ɛ́kɔɔ́ kɛcáá u karii api uilũ hɔɔnɛ. Pi paŋailɛ ḿpá úye uú nɛ uikpíkɛ́kpikɛ́ céru.
Ituŋɛ in mɛsɛ ámɛ we kɛfi kumúŋɛ́ pepu kapi u karii kunapɛ́ɛ́kɔɔ́ kɛcáá.
Api lɛ̃ nnya kapi Yeesu ń kpu wɔlu rɛ: Pisuifi uyɔɔpi.
U nɛ pisoi kpááree pitɛ́ pinyinɛ kapi kɛsẽ́ karii, ucɔ ukulukɛ-lukɛ-mɛ̃, ucɔ ukumii-mɛ̃.
[Lɛ̃ kai Nléécaasimɛ́ kɛ́mɛɛ rintíki yɛ lɛ̃: Piwaikópɛkɔɔ́ kunai-i kapi u wa.]
Picéetɔŋɛ́ api u lámaankɛɛ pin tíyu pɔuli pin máikɛɛ rɛ: Yéee! Pɔ́ɔ yɛ Uléécaa kɛyɔ n fori aa siyáa sitaani nɛ pimɔ́mɛ kɛ pɛsɛ,
a ripɔ́cúruu yoriyɛ aa kunapɛ́ɛ́kɔɔ́ kɛcáá súiri.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ ricuruu nɛ isé picélaa api kɛcáá u nyánɛi pin pimɛcɔpɛcirɛ tee rɛ: U picɔ yóriyɛntɛlɛ amá úu pɛɛ fe ukɛ́ uricuruu yoriyɛ.
Ukirisi, Isirayɛɛli uyɔɔpi ukɛ́ nkpéni kunapɛ́ɛ́kɔɔ́ kɛcáá súimɛ tɔkɛ́ yɛ̃́ arí nɛ kɛfa tɛnɛ. U nɛ pɛ̃ kapi kɛsẽ́ n karii pɔ́ɔ kɔ u lámaankɛɛ.
Ituŋɛ kɛcírɛ kumúŋɛ́, kuŋmaha aku kɛtẽ nnɛ́í cɔni hái nɛ ituŋɛ mɛtaani kumúŋɛ́-pɔ.
Kɛtúŋɛ́ mɛtaani kumúŋɛ́ kpɛ-i, Yeesu uu kɛcááila píima kɛnyinɛ súúni rɛ: Eloi, Eloi, lama sapatani? Lɛlɛɛ rɛ Uléécaa, Uléécaa, yo nnya kaa nɛ́ ŋmɛriyɛ?
Pisoi pɛɛ kei n cápinɛlɛ̃ kɛcɔpɛ pinyinɛ api lɛ̃ kom api rɛ: Ani ripaí, Elii kuu nní sélei.
Kei kɛ pikɛcɔpɛ unyinɛ uu wuri uú ha píta nyɛpɛ-nyɛpɛ pinyinɛ-i sinɛ́ɛ̃ fɛ uu kɛnaapi tuhu uu u pa rɛ ukɛ́ n ntí un tee rɛ: Tɔkɛ́ yɛ̃́ nkɛ̃́, in tɛ Elii yɛ́ kam uu u súisɛri.
Amá Yeesu uu mɛyã́ kɛpupɛila seḿ uu pɛɛ kpi.
Kusáŋáá kapí nɛ Uléécaa kɛyɔ kɛ́mɛɛ n kénɛlɛ̃ akú cɛɛ́rinɛ mɛtɛ́, kɛcáá nɛ mɛtene-pɔ.
Kɛ Rɔm usɔ́ɔ́ca kpéẽ yɛɛ pɛɛ Yeesu kɛyu-i n nyɛnu uu unkpɔ mmɛ̃ n yɛ̃́ uu rɛ: Usoi nkó yɛ pɛɛ mɛsei Uléécaa Kɛpipi lɛ.
Pinɔ́si pinyinɛ yɛ kɔ pɛɛ welɛ pin kɛtaa nyánɛi. Pinɔ́si pɛ̃ kɛcɔpɛ kɛ Makitala kuyu ukɔ́ Maari nɛ Maari Yakupu Síńsá nɛ Yosee uni nɛ Salomee apí pɛɛ we.
Kɛ Yeesu uú pɛɛ Kalilee-pɔ ń we, pinɔ́si pɛ̃ pɛɛ yɛ pɛɛ u n tikilɛ̃ pin u kɛisi. Pinɔ́si picɔ yɛ kɔ pɛɛ u tikilɛnlɛ apí nɛ Yerusalɛm sĩ.
Nnyɔ́ɔ́ nn pitulɛ masí kɛ Yosɛfi, Arimatee kuyu ukɔ́ uú ka. Yosɛfi yɛ pɛɛ pitúhaanɛ pɛ̃ kɛ́mɛɛ usoi kɛcirɛ lɛ. Uyɛ̃ ticuruu yɛ kɔ pɛɛ Uléécaa iyɔɔpi mɛkamɛ mɛ́nlɛ. Kɛyáa kɛ̃ aí nɛ sá anyã́ isɔɔlú kɛyaa yɛ kɛ, likɛ́ nɛ kóso weesi kɛwéntɛyaa. Lɛ̃ nnya kɛ Yosɛfi uu ikari wa uu Pilati kɛ́mɛɛ sĩ́ uú ha u pisɛ rɛ ukɛ́ Yeesu u pa.
<range>
Ai Pilati pírí wai kuú nɛ n kṍ tɛ Yeesu yɛ nkpɔ masí. Uu Rɔm usɔ́ɔ́ca kpéẽ séi uu u pisɛ rɛ in tɛ li náŋai kɛ Yeesu uú nɛ n kpu.
Kɛ Rɔm usɔ́ɔ́ca kpéẽ uu pisímaa u ḿ masí lɛ̃ kai ń we, Pilati uu ncée hɛ rɛ pikɛ́ Yeesu kpísi pikɛ́ Yosɛfi pa.
Uyɛ̃ uu kusáŋáá lɔlu uu kunapɛ́ɛ́kɔɔ́ kɛcáá Yeesu súisɛri uu kusáŋáá u pílɛsi uú ha rikpíí kapi kuparɛcaŋaa-i n wa kɛ́mɛɛ u yekei, uu pɛɛ lɛ̃ mɛmáá mɛparɛ píima mɛnyinɛ pímiisɛ uu rinɔnɔɔ fi.
Makitala kuyu ukɔ́ Maari nɛ Maari Yosee uni api kei kapi u n waipɔ n nyánɛi.
Kɛ kɛwéntɛyaa kɛtúŋɛ́ akɛ ń tɔsí, Makitala kuyu ukɔ́ Maari nɛ Maari Yakupu uni nɛ Salomee api tulaali lɔlu pikɛ́ ha Yeesu yakasi.
Kɛwéntɛyaa ukóso, api mɛkɛɛkɛɛ mɛtuŋɛleemɛ rikpíí sĩ́.
Api pimɛcɔpɛcirɛ písɛinɛ rɛ: Wóo yɛ́ ha riparɛ tɛɛ rikpíí rinɔnɔɔ n fílɛ̃ tɔ́ pímiisɛ?
Kapi yɛ́ inípɛɛ rinsíka, api yɛ́nu rɛ li mɛparɛcaŋaa mɛ̃ pímiisɛlɛ.
Api rikpíí-i lompɔ api kɛŋmánɛpi kɛnyinɛ yɛnu kɛn kulukɛ-lukɛ-mɛ̃ tũ kɛn kɛtúkanka tomɛ́ tanaalɛ̃, iwamɛ ii pi wai.
Akɛ pi maa rɛ: Iwamɛ íi kapɛ nɔ́ wa, nté Yeesu Nasarɛti kuyu ukɔ́ uyɛ̃ kapi kunapɛ́ɛ́kɔɔ́ kɛcáá n karii kani wɛ́ɛ́si? U nkpɔ kɛ́mɛɛ yisilɛ, úu nté we. Ani nyánii, kɛlõ nkɛ́-i kapi u finsɛ.
Amá ani ha Piyɛɛ nɛ upipirɛtiki tɔrɔɔ maa rɛ u yɛ́ ha Kalilee-pɔ pi m mɛ̃́, kei kapi yɛ́ ha u yɛ̃ yarɛ kuu pi n símaalɛ̃.
Api rikpíí-i léeri api ntóó sɛ́ pin tɛrii nɛ iwamɛ, amá ápi úka ríka ma nɛ iwamɛ mɛpehẽ.
[Kɛ Yeesu uu kɛwéntɛyaa ukóso mmarɛ nkpɔ kɛ́mɛɛ n yisi, u tíyɛsɛlɛ Maari Makitala uu mɛfoí u yɛnu. Maari Makitala uyɛ̃ kɛ́mɛɛ kuú pɛɛ aníri asɛɛi lakasɛ.
Maari Makitala uú ha nsímɛ́ mmɛ̃ pɛpɛɛ pɛɛ Yeesu rintíki símisi. Pɛ̃ pin kumúŋɛ́ kpɛ-i nkpɔ tũ pin kɔ ténesi.
Kapi n kṍ tɛ Yeesu yɛ nfáa málɛ, tɛ Maari Makitala yɛ u yɛ̃, ápi nɛ kɛfa tɛnɛ.
Lɛ̃ mɛmáá, Yeesu uu mɛ́wee féé mɛcɔ kpísi uu tíyɛsɛ upipirɛtiki pitɛ́ pinyinɛ pɛɛ kɛcarɛ-mɛ̃ n sĩ́ api u yɛnu.
Pɛ̃ ticuruu apí weri api picɔ nsímɛ́ mmɛ̃ símisi, picɔ pɛ̃ api kɔ nɛ kɛfa tɛnɛ.
Yeesu uu mɛtɔ́rɔɔ umɛcirɛ upipirɛtiki kɛfi nɛ usɛ nyísɛ kumúŋɛ́ kpɛ-i kapi ilukɛ n le. Uú nɛ pinfatɛnɛ kucírɛ́ nɛ pinkiŋtakɛ pi cɛ́si, kápi pɛpɛɛ pɛɛ nkpɔ kɛ́mɛɛ mɛyisɛ-maá u n yɛ̃́ nɛ kɛfa u tɛnɛ nnya.
Uu pɛɛ lɛ̃ mɛmáá pi maa rɛ: Ani kɛtẽ nnɛ́í rikɔ́ɔ́nú ani pisoi nnɛ́í Nsímɛ́ Kɛcirɛ símisi.
Uléécaa yɛ́ nkó yɛɛ nɛ kɛfa u n tɛnɛ uu kɔ míni wolɛ yoriyɛ. Amá u yɛ́ nɛ nkó yɛɛ úu nɛ kɛfa u n tɛnɛ túhaanɛ aí nɛ u kpi.
Mɛwaisaŋa kɛ pɛpɛɛ nɛ kɛfa Uléécaa n tɛnɛ api yɛ́ ń wapisi yɛ mmɛ́: Pi yɛ́ rinɛ́nyíri nɛ aníri lakasɛ, api mɛyu féé símisi.
Pin iwáa n cɔ́pii, íi yɛ́ líka pi wa. Ḿpá pin kɔ linírɛ́-nirɛ́ lɛɛ yɛ́ n kpu n ntí, ái yɛ́ nkpáni líka pi wai. Pi yɛ́ pitóikɔ́ kɛcáá anípɛ rilaa, pitóikɔ́ pɛ̃ api pélu.
Kɛ Upíima uu pisímɛ́ pi ḿ masí, ai kɛyómɛcaa-mɛ̃ u kpíípɔ uú ha Uléécaa kulukɛ-lukɛ-mɛ̃ kɛ́yukɔɔ́tonɛ-i tonɛ.
Upipirɛtiki api sĩ́ apí ha ḿpá yei Nléécaasimɛ́ símisi. Upíima uu pikɛi pi n lɛ́ni, uu tíyɛ mɛwaisaŋa kapi n wapisi amɛ pinsímɛ́ asei n nyísɛ.]
Umárɛcɔ Teofiili, pisoi mɛyã yɛ mɛwai mɛɛ kɛrɔ́cɔpɛ n wapisi nkɔ́ piwɔ́lɛ peenlɛ.
Pi mɛwai mɛ̃ nsímɛ́ tɔ́ ritɔ́sɛlɛ yarɛ lɛ̃ kɛ pɛpɛɛ kɛ́koraanɛ-mɛ n yɛ̃́ pin nɛni nɛ Uléécaa nsímɛ́ kɔ́ɔ́núlɛ̃ api rɔ́ n n kɛ́ɛnkɛɛ.
Lɛ̃ nnya kɛ rinɛ́cúruu am ńsɔnɛ písɛi kɛ́ lɛ̃ nnɛ́í lɛɛ kɛ́koraanɛ-mɛ n wa ceri, ai nɛ́ sɔnɛsi rɛ kɛ́ linkɔ́ pɔ̃́ umárɛcɔ Teofiili wɔi kélé-kélé.
Nɛ wɔlulɛ nɔkɛ́ nɛ n céri rɛ icélaa kaa n kṍ yɛ nsímɛ́sei lɛ.
Kumúŋɛ́ kpɛ-i kɛ Erooti uú pɛɛ Yutee kɛtẽ uyɔɔpi kɛ Uléécaa unyɔ́ɔnsɛ unyinɛ kapi yɛ n sée rɛ Sakarii uú pɛɛ́ we. U pɛɛ Apiya piléékɔɔ́ kunai ukɔ́ usɛ lɛ. Uunɔsi yɛ pɛɛ pɛpɛɛ yɛ Uléécaa inyɔ́ɔnsɛ n wa uwɛ́ɛ́sɛ Arɔɔ kɛpirɛ ukɔ́ lɛ. Pi yɛ u sée rɛ Elisapɛti.
Pikɛtɛ́ yɛ pɛɛ Uléécaa inipɛɛ-i kɛcírɛ sɔ́nɛlɛ pin kɔ Upíima isé nɛ uicélaa nnɛ́í múílɛ̃ ńsɔnɛ.
Amá ápi pɛɛ kɛwã́ má, Elisapɛti yɛ pɛɛ unyapi lɛ. Lɛ̃ mɛmáá, u nɛ ula kɛtɛ́ yɛ pɛɛ kpurunulɛ.
Kɛyáa kɛnyinɛ kai Sakarii kunai mɛnyɔ́ɔnsɛ tu, uu pɛɛ kɛyáa kɛ̃ Uléécaa kɛyu-i upinyɔ́ɔnsɛkɛi n wai.
Lɛ̃ kai pɛpɛɛ yɛ Uléécaa inyɔ́ɔnsɛ n wa inyɛkii-i m pisɛ kapi ritiki apí nɛ Sakarii wɛ́ɛ rɛ ukɛ́ Uléécaa kunyɔ́ɔnsɛlee lõ ukɛ́ tulaali ŋmaasi.
Kumúŋɛ́ kpɛ-i kapi tulaali n ŋmaalɛ̃, pisoi riwúí yɛ pɛɛ cápinɛlɛnlɛ pin kɛtahai mmɛ́ kɛyómɛ yáási.
Upíima uleecaatumɛ unyinɛ uu mɛsɛ nɛ mɛsɛ Sakarii kɛyu-i kpáfúmɛ, uu kɛhúú kɛ-i kapi tulaali n ŋmaalɛ̃ kuwɛ́lɛ́ lukɛ-lukɛ-mɛ̃ nyɛrɛ.
Kɛ Sakarii uu u n yɛ̃́, uú túí-túí, iwamɛ ii u tini.
Amá Upíima uléécaatumɛ uu u maa rɛ: Sakarii, iwamɛ íi kapɛ pɔ́ wa. Uléécaa yɛ ipɔ́welɛ konlɛ. Upɔ́nɔ́si Elisapɛti yɛ́ kɛwántisi pɔ́ mári aa rinyíri kɛ hɛ rɛ Yohani.
Mɛyíkíyiki kakɛ ripɔ́pɔ́ɔ larukusɛnɛ. Pisoi mɛyã apɔɔ yɛ́ kɔ larisi nɛ kɛpimarɛ.
Likumúŋɛ́ rɛ u yɛ́ kam uu Upíima inipɛɛ-i wai usoi píima unyinɛ. Fɛɛ̃́ nɛ píta pomɛ-pomɛ píka ápi unnɔɔ-i loninɛ. Nfáasɔnɛ yɛ́ mɛyã́ u n yipaalɛnlɛ kumúŋɛ́ kpɛ-i kapi u n cuunsɛnɛ.
U yɛ́ Isirayɛɛli pikɔ́ mɛyã pi-Uleecaa, Upíima-mɛ̃ pɛsɛmɛ.
U yɛ́ masí Uléécaa kɛyu-i n sɔ́nɛlɛ nɛ mɛwɛ́ɛ́sɛsɔhɔ nɛ ńnaŋɛ kɛ Elii uú pɛɛ m má, uu pisáa nɛ pisiwã nfasimɛ́ pɛ́nɛ, uu tíyɛsɛ pɛpɛɛ asei pite mɛwɛ́ɛ́sɛsɔhɔ n háikusɛ api pɛpɛɛ mɛ n tíkilɛ̃ kɛmúŋɛ́ ŋmurɛi. U lɛ̃ nnɛ́í wainɛ ukɛ́ nɛ nsoipuri mɛɛ Upíima mɛkamɛ m mɛ̃́ n yɛ̃́ nnya.
Amá Sakarii uu uléécaatumɛ maa rɛ: Íye kam yɛ́ nɛ ceri rɛ asei yɛ nyɛ? Likumúŋɛ́ rɛ nɛ kpurunulɛ, unɛ́nɔ́si ricuruu yɛ kɔ kpurunulɛ.
Uléécaatumɛ uu rinɔ́ɔ u pɛsɛ rɛ: Nɛ́ɛ Kapiriyɛɛli, Uléécaa kɛyu-i kaḿ we nɛn upikɛi wai. U nɛ́ tummɛlɛ rɛ kɛ́ ifaaci kɛcirɛ nnyí pɔ́ símisi.
Amá áa nɛ nsímɛ́ kapi n yekei rɛ nkɛ́ kumúŋɛ́ kunyinɛ-i wa nɛ kɛfa tɛnɛ. Lɛ̃ nnya kai yɛ́ ripɔ́lémpi paasi áa yɛ́ fe pɔkɛ́ rinɔ́ɔ malɛ hái nɛ kɛ̃ kɛ mɛwai mɛ̃ nnɛ́í amɛ n wainɛ.
Kumúŋɛ́ kpɛ̃ nnɛ́í kɛ́mɛɛ, pisoi pɛɛ n cápinɛlɛ̃ pin kɛtahai Sakarii mɛ̃́ yɛ pɛɛ pírí túnlɛ rɛ pi kunyɔ́ɔnsɛlee-i mɛyã́ náŋai nnya.
Amá kuu n léemɛ, úu fe ukɛ́ rinɔ́ɔ pi malɛ. Pisoi api céru rɛ Uléécaa yɛ linyinɛ u yɛnɛisɛlɛ kunyɔ́ɔnsɛlee-i. Anípɛ kuú nɛ pi símisi, tilémpi tin pahaalɛ̃.
Kɛ Sakarii uu kumúŋɛ́ kpɛ̃ kai m pisɛ rɛ ukɛ́ Uléécaa pikɛi wa kɛtɔ n tu, uu ukɛyɔ pɛlɛ.
Kai rinkpásɛ, uunɔsi Elisapɛti uu fapisi, uu umɛcirɛ kɛ́yɔ-i pɛ́su hái nɛ iwárɛ inupũ kumúŋɛ́, un tee rɛ:
Lɛ̃ kɛ Upíima uu nɛ̃́ n wa yɛ nní: Li nkpéni ripɔ́ɔ u wa rɛ ukɛ́ lɛlɛɛ pɛɛ pisoi kɛcɔpɛ inɛ́sɛi n tesɛ nɛ́ lesɛ.
Iwárɛ kpúúlũ kɛ́mɛɛ, Uléécaa uu uléécaatumɛ Kapiriyɛɛli Kalilee kɛtẽ kuyu kunyinɛ kapi yɛ n sée rɛ Nasarɛti kɛ́mɛɛ tum.
Ukpére unyinɛ yɛɛ úu utisi n nyu kapí pɛɛ Yosɛfi yɛlɛilɛ̃. Pi yɛ u sée rɛ Maari. Ukɛmɛɛ́ kɛ Uléécaa uu u tũ. Yosɛfi yɛ pɛɛ uyɔ́ɔpi Tafiti kɛpirɛ ukɔ́ lɛ.
Uléécaatumɛ uyɛ̃ uu Maari kɛyɔ-i lompɔ, uu u maa rɛ: Nɛ pɔ́ yáasi, Uléécaa yɛ ípɛɛlɛ́ɛ pɔ́ nyísɛlɛ un kɛpɔ́pirɛ we.
Anɔ́ɔ nyɛ̃ aa Maari túí-túísɛ, un umɛcirɛ písɛi rɛ: Iyáhaa íye mpuri yɛ nnyí?
Uléécaatumɛ uu pɛɛ u maa rɛ: Maari, iwamɛ íi kapɛ pɔ́ wa, Uléécaa yɛ uipɛɛlɛ́ɛ pɔ́ nyísɛlɛ.
Pɔ kómɛi, pɔ fapisinɛ aa kɛwántisi maru, aa kɛ séi rɛ Yeesu.
Kɛ yɛ́ isoi wa api yɛ kɛ séi rɛ Uléécaa yɛɛ ḿpá yo kɛcáá ń tṹ Kɛpipi. Upíima Uléécaa yɛ́ tíyɛsɛ akɛ usáayaha Tafiti iyɔɔpi tonɛ.
Kɛ yɛ́ Yakupu kɛpirɛ pikɔ́ kɛ́mɛɛ iyɔ́ɔpi tɛnɛcirɛ́ li. Kɛiyɔɔpi íi kɛ́tɔ mánɛ.
Maari uu uléécaatumɛ maa rɛ: Íye kai yɛ́ lɛ̃ wa, ám utisi nyu?
Uléécaatumɛ uu rinɔ́ɔ u pɛsɛ rɛ: Uléécaa Nfaasɔnɛ yɛ kɛpɔ́cáá súirinɛ, Uléécaa yɛɛ ḿpá yo kɛcáá ń tṹ uu unnyɛ́rɛ́ pɔ́ yárii. Lɛ̃ nnya kɛwã́ kɛ̃ nɛ Uléécaa kɛkɔ́ lɛ. Pi yɛ́ kɛ sée rɛ Uléécaa Kɛpipi.
Upɔ́márɛcɔ Elisapɛti kapí pɛɛ n sélei rɛ unyapi ricuruu yɛ nɛ riwɛ́ɛ́sɛ kɛwántisi kɛfa málɛ. Uiwarɛ kpúúlũ kɛ́mɛɛ kuu nní we.
Likumúŋɛ́ rɛ Uléécaa úu líka kupɔɔnɛ we.
Kei kɛ Maari uu pɛɛ u pɛsɛ rɛ: Nɛ Upíima ukɛikɔ́ lɛ. Likɛ́ wa yarɛ kaa nní ḿ ma. Uléécaatumɛ uu pɛɛ u yá uu tɔ́mpɔ.
Lisiyaa sɛ-i, Maari uu mɛkɛɛkɛɛ Yuta kɛtẽ kɛɛ akúú ḿ má kuyu kunyinɛ ncee pɔlɔ.
Uu Sakarii kɛyɔ-i lompɔ uu Elisapɛti yáási.
Kumúŋɛ́ kpɛ-i kɛ Elisapɛti uu Maari iyáhaa n kṍ, kɛwã́ akɛ ukɛfa-i lémesi, Nfáasɔnɛ nn Elisapɛti yipu
uu pupɛi rɛ: Uléécaa yɛ lisɔnɛ pɔ́ walɛ ai tɔ́su pinɔ́si tɔrɔɔ nnɛ́í. Uléécaa rinɔɔ sɔnɛ yɛ kɛwã́ kɛ̃ kaa m márunɛ kɛcáá welɛ.
Nɛ́ɛ úye Unɛ́píima uni ukɛ́ nɛ pilóólú nɛ́ ń kam?
Kumúŋɛ́ kpɛ-i kam ipɔ́yáhaa n kṍ, kɛwã́ yɛ kɛnɛ́fa-i lémesilɛ nɛ mpɔ́ɔnarɛ.
Pɔ únarɛkomɛ lɛ, kaá nɛ kɛfa n tɛnɛ rɛ Upíima yɛ lɛ̃ kuu ḿ ma api pɔ́ símisi wainɛ nnya.
Maari uu pɛɛ rɛ: Nɛ la kɛ́ Upíima rinyiri ritaásɛ,
tinɛ́pɔ́ɔ arí nɛ Uléécaa, Unɛ́yulalɛ larisi.
Likumúŋɛ́ rɛ u nɛ̃́ uukɛikɔ́ nɛɛ ám líka n tulaalɛ̃ íwɛ ténlɛ. Kaí nɛ nɛni rimpá, nsoipuri nnɛ́í yɛ́ nɛ́ maa rɛ únarɛkomɛ.
Uléécaa ńnaŋɛ nnɛ́í ute yɛ likɛi sɔnɛ kɛcirɛ nɛ́ walɛ. Urinyiri nsɔnɛ yɛ nɛ mmpehẽ lɛ.
Uyɛɛ yɛ hái kaí nɛ n wémɛ pɛpɛɛ u n wuru anai íwɛ tẽ́.
Uu mɛwai naŋɛ-naŋɛ wapisi nɛ unnaŋɛ, uu unnaŋɛ nyísɛ pɛpɛɛ akɔ́kɔri m má api kpíi.
Uu piyɔ́ɔpi iyɔ́ɔpi-i lesɛ, uu pɛpɛɛ ápi líka n tulaalɛ̃ taásɛ.
Uu pɛpɛɛ nkṹ n tṹ nɛ lisɔnɛ lɛpɛisɛ, uu pimámá lákasɛ mɛnípɛ ŋmanɛ.
Uu upikɛikɔ́ Isirayɛɛli pikɔ́ picomɛ weri.
Úu palɛi rɛ ukɛ́ Apiraham nɛ ukɛpirɛ pikɔ́ íwɛ tẽ́ hái nɛ ḿpá píyei-pɔ yarɛ kuú pɛɛ pirɔ́kpurɛ ḿ ma.
Maari nɛ Elisapɛti apí tonɛ hái nɛ iwarɛ itaani kumúŋɛ́, uu lɛ̃ mɛmáá ukɛyɔ pɛlɛ.
Kɛ Elisapɛti kɛmarɛ akɛ n tu, uu kɛwántisi maru.
Elisapɛti pipɛrɛcɔ nɛ upimarɛcɔ api kóm tɛ Upíima yɛ íwɛ u tẽ́, ai Elisapɛti mɛcɔ pi larisi.
Kɛyáa páha-paha tuŋɛ́, apí nɛ kɛwã́ weri pikɛ́ kɛ riké, api músu rɛ pikɛ́ usáa rinyiri kɛ hɛ rɛ Sakarii.
Amá úni uu rɛ: Aai, pi yɛ kɛ sée rɛ Yohani.
Api u maa rɛ: Íye lɛ̃ má, úka úu kɛpɔ́yɔ-i rinyíri tɛ̃ ticɔ má.
Api pɛɛ́ nɛ anípɛ usáa pisɛ rɛ íye kuú la pikɛ́ yɛ kɛwã́ kɛ̃ sée.
Sakarii uu pisɛ rɛ pikɛ́ kukpáncúkú u pa. Kapi ku u ḿ pa, uu kukɛcáá wɔ́lu rɛ: Kɛrinyiri tɛɛ Yohani. Ai pinnɛ́í nnɔ́ɔ yipu.
Mɛsɛ nɛ mɛsɛ, Sakarii rilempi ari fénnɛ, uu símisi uu Uléécaa rinyiri taásɛ lin cálɛ̃.
Ai pɛɛ upipɛrɛcɔ nnɛ́í iwamɛ wai. Yutee kɛtẽ kɛɛ akúú m má nnɛ́í kɛ́mɛɛ, pisoi api mɛwai mɛ̃ nsímɛ́ nɛ n túntilɛ̃.
Pɛ̃ nnɛ́í pɛɛ ifaaci iyɛ̃ n kṍ api ikɛcáá m músu pin pimɛcɔpɛcirɛ písɛinɛ rɛ: Íye kɛ kɛwã́ kɛ̃ akɛ́ masí nɛ tɛnɛnɛ? Asei kɛcáá, Upíima yɛ pɛɛ kɛkɛpirɛ welɛ.
Nfáasɔnɛ nn kɛwã́ usaa Sakarii yipu, uu Uléécaa rinyiri nɛ pisímɛ́ loni rɛ:
Upíima, Isirayɛɛli pikɔ́ Uleecaa rinyiri tikɛ́ n taálɛ̃ kuú nɛ upikɔ́ kutu rińcɔ uu piriyu lɔlu.
U uyóriyɛ yɛɛ ńnaŋɛ m má rɔ́ hɛlɛ uukɛikɔ́ Tafiti kɛyɔ kɛ́mɛɛ.
U pɛɛ hái mɛkɛɛ-mɛ nsímɛ́ mmɛ̃ antepuyɛ kuu n wɛ́ɛ símaasɛlɛ.
U rinɔ́ɔ yekei rɛ u yɛ́ pirɔ́láarɔ nɛ pɛpɛɛ irɔ́puri n yúlu anipɛ-i rɔ́ ŋmɛ́hɛrɛɛsɛ.
Uléécaa yɛ nfanarɛ pirɔ́sáayaha nyísɛlɛ, úu uricuruu rinɔ́ɔ kuu u nɛ pɛ̃ kɛcɔpɛ n yekei palɛi.
Likumúŋɛ́ rɛ Uléécaa yɛ urɔ́sáayaha Apiraham wéeri rɛ
u yɛ́ pirɔ́láarɔ anipɛ-i rɔ́ lesɛ, uu tíyɛsɛ ári yɛ́ nɛ iwamɛ u n yáási.
Ai tíyɛsɛ arí n kpã́iilɛ̃ tɔn kɛcirɛ sɔ́nɛ uinipɛɛ-i hái nɛ ntɔ́fáa siyaa kɛtɔ-pɔ.
Pɔ̃́ kɛnɛ́wã́, pi yɛ́ pɔ́ sée rɛ Uléécaa yɛɛ ḿpá yo kɛcáá ń tṹ antepu. Likumúŋɛ́ rɛ pɔ́ɔ yɛ́ Upíima kɛkpeẽ wa aa ncée u nyɔ́ɔnsɛ,
aa upikɔ́ céreisɛ rɛ u yɛ́ piriyu lɔ uu piakópɛ pi sárɛi.
Uléécaa nfanarɛ toi-toi nnya, u nɛ umɛtɛ́í sɔ́ntilɛ amɛ rɔ́ kpã́ii yarɛ ntuŋɛ
ukɛ́ pɛpɛɛ kuŋmaha-i nɛ pɛpɛɛ nkpɔ kuhorɛ-i ń we rikpã́iisɛ, uu arɔ́na nkíŋniŋɛ ncee tikisɛ.
Kɛwã́ kɛn papisi, kɛmɛsɔhɔ mɛn kɔ papisi. Uu acɛsi kóima-i n finu hái nɛ kɛyáa kɛ̃ kuu upikɛi Isirayɛɛli pikɔ́ kɛcɔpɛ n kóraanɛ.
Kɛtẽ nnɛ́í uyɔɔpi Okusiti uu kumúŋɛ́ kpɛ-i rinɔ́ɔ hɛ rɛ pikɛ́ kɛtẽ nnɛ́í pisoi kɛɛ̃.
Pikɛ́ɛ̃ pɛpɛɛ pifoí. Pi walɛ kumúŋɛ́ kpɛ-i kɛ Kiriniisi uú pɛɛ Sirii kɛtẽ kɛcáá iyɔ́ɔpi n le.
Ḿpá úye uu ukuyu pikɛ́ɛ̃ sĩ.
Yosɛfi uu Kalilee kɛtẽ kɛ́mɛɛ Nasarɛti kuyu-i yisi uu Yutee kɛteni-i Tafiti kuyu kapi yɛ n sée rɛ Pɛtɛlɛhɛm sĩ. Kuyu kpɛ-i kapi uyɔ́ɔpi Tafiti mari. Yosɛfi ricuruu yɛ Tafiti kɛyɔ nɛ ukɛpirɛ ukɔ́ lɛ.
Uu kei pikɛ́ɛ̃ sĩ, u nɛ uunɔsi felei-felei Maari yɛɛ kɛfa m má.
Pin Pɛtɛlɛhɛm-i we, ukɛmarɛyaa akɛ tulu
uu ukɛwã foí máru kɛtisi, uu asáŋáá kɛ yarii uu kuhɔpi kɛcáá kɛ finsɛ, kapi picéetɔŋɛ́ kulee-i kɛtónɛ m paa nnya.
Kɛlõ kɛsɛ kɛ-i kɛ pisɛɛsẽ́ pinyinɛ apí pɛɛ kɛsinɛ we pin sicarɛ-i piisɛɛ kɛcáá paílɛ̃.
Upíima uleecaatumɛ uu pikɛyu-i kpáfúmɛ, Upíima mɛyɔɔpi amɛ́ n tɛ́lu mɛn kɛkálɛ pi wailɛ̃. Iwamɛ ii pi wai mɛyánsei.
Uléécaatumɛ uu pɛɛ pi maa rɛ: Iwamɛ íi kapɛ nɔ́ wa. Nsímɛ́ sɔnɛ mɛɛ yɛ́ Isirayɛɛli pikɔ́ nnɛ́í ripɔɔ mɛyã́ n níŋukusɛ kaḿ nɛ nɔ́ ka.
Nɛni kɛyaa nkɛ́ kapi Tafiti kuyu-i Nɔ́unɛ́yulalɛ mari, uyɛ̃ kɛ Uléécaa uu n wɛ́ɛ, Upíima.
Lɛ̃ kani yɛ́ nɛ u n céri yɛ nní: Nɔ́ kɛwã́ fɛnfɛ̃í lɛɛpɔ kapi kusáŋáá ḿ pílɛsi api kuhɔpi kɛcáá finsɛ.
Mɛsɛ nɛ mɛsɛ, piléécaatumɛ picɔ api ufoí nkó kɛcáá kpápɔ api kulúi wai, api pɛɛ Uléécaa mɛyɔɔpi n yom tɛ
Uléécaa yɛɛ kɛyómɛcaa-pɔ ipakarɛ te. Nkíŋniŋɛ nkɛ́ pɛ̃ kuu kɛtẽ kɛcáá ń la kɛcɔpɛ n we.
Kɛ piléécaatumɛ api pi rin-yá api kɛyómɛcaa-mɛ̃ pɛlɛ, pisɛɛsẽ́ api pɛɛ símaanɛ rɛ: Tɔkɛ́ Pɛtɛlɛhɛm ha. Li pisɛ rɛ tɔkɛ́ lɛlɛɛ n wa kɛ Upíima uu rɔ́ n céreisɛ yɛ̃.
Api kei mɛkɛɛkɛɛ sĩ apí ha Maari nɛ Yosɛfi lɛɛpɔ, kɛwã́ kɛn kuhɔpi kɛ́mɛɛ finu.
Kapi kɛ n yɛ̃́, api lɛ̃ kɛ uléécaatumɛ uu kɛwã́ kɛ̃ nsímɛ́ n símisi kɛɛnkɛɛ.
Lɛ̃ kɛ pisɛɛsẽ́ api n símisi ai pɛ̃ nnɛ́í pɛɛ kutu pi n cɔ́lɛ̃ pírí wai.
Maari uu mmɛ̃ nnɛ́í ukɛfa-i múlú un nkɛcáá músu ńsɔnɛ.
Pisɛɛsẽ́ api lɛ̃ mɛmáá nkúlɛcee pɔlɔ. Api Uléécaa rinyiri taásɛ api umɛyɔɔpi n yom tɛ u tíyɛsɛ api kóm api kɔ yɛnu nnya. Linnɛ́í yɛ wa yarɛ lɛ̃ kɛ uléécaatumɛ uu pi n símisi.
Siyáa sisɛɛi mɛmáá, kɛwã́ kɛkéyaa akɛ tulu, api rinyíri kɛ hɛ rɛ Yeesu. Tinyíri tɛ̃ kɛ uléécaatumɛ uu pi céesi Maari uu kɛlenɛ fapisi.
Lɛ̃ mɛmáá, ituŋɛ ii tulu rɛ pikɛ́ inyɛ́kii wa pikɛ́ nɛ pimɛcirɛ hɛɛrɛ yarɛ kai Moisi isé kɛ́mɛɛ m pisɛ, Maari nɛ Yosɛfi api pɛɛ́ nɛ kɛwã́ Yerusalɛm kuyu sĩ tɛ pikɛ́ Upíima kɛ nyísɛ.
Likumúŋɛ́ rɛ li Upíima isé kɛ́mɛɛ wɔ́laalɛ̃ tɛ: Upíima yɛɛ kɛwántisi foí te.
Api kɔ inyɔ́ɔnsɛ kɛ isé isɛ iyɛ̃ ii m pisɛ wai: Sikpéékpeepi sitɛ́ nɛ́ɛ alɔ́ɔlã síńsá atɛ́ kapi yɛ́ nɛ wa.
Utisi unyinɛ kapi yɛ n sée rɛ Simeyɔɔ yɛ pɛɛ Yerusalɛm-i welɛ. Utisi uyɛ̃ yɛ pɛɛ usoi sɔnɛ lɛ un Uléécaa riwurɛ má un uyɛ̃ kaí pɛɛ m pisɛ rɛ ukɛ́ Isirayɛɛli yoriyɛ mɛ̃́. Nfáasɔnɛ yɛ pɛɛ ukɛmɛɛ́ welɛ.
Uléécaa uú nɛ Nfáasɔnɛ tiki uú nɛ u símisi rɛ u yɛ́ uyɛ̃ kɛ Upíima uu n wɛ́ɛ uu tumti nɛ uinipɛɛ yɛ̃ uu kɛlenɛ kpi.
Nfáasɔnɛ nn tíyɛsɛ Simeyɔɔ uu Uléécaa kɛyɔ sĩ. Kɛ Yeesu pikɔ́ apí nɛ u n hápɔ pikɛ́ inyɛ́kii iyɛ̃ kɛ isé ii m pisɛ wa,
Simeyɔɔ uu u kpísi, uu Uléécaa pakarɛ uu rɛ:
Upíima, tipɔ́nɔ́ɔ kaa n yekei yɛ nkpéni lilɛ. Pɔ́ fe aa nkpéni nɛ̃́ upɔ́kɛikɔ́ tíyɛ am nkíŋniŋɛ-i kpi.
Likumúŋɛ́ rɛ nɛ nɛ inɛ́nípɛɛ pipɔ́yulalɛ yɛnlɛ.
Pɔ Uyóriyɛ kpíimɛlɛ aa isoipuri nnɛ́í kɛyu-i wai.
Uyɛɛ mɛtɛ́í mɛɛ yɛ́ n tíyɛsɛ kɛtẽ nnɛ́í ayu aa pɔ́ céru. Uyɛɛ yɛ́ tíyɛsɛ mpɔ́puri Isirayɛɛli rinyiri arí taá.
Yeesu usaa nɛ uuni api pírí wai nɛ lɛ̃ kɛ Simeyɔɔ uu Yeesu kɛcáá n símisi.
Simeyɔɔ uu anɔ́ɔ sɔnɛ pi tikisɛ, uu Yeesu uni Maari maa rɛ: Uléécaa yɛ kɛwã́ nkɛ́ wɛ́ɛ rɛ kɛkɛ́ tíyɛsɛ pisoi mɛyã pikɛ́ loó, pimɛyã pikɛ́ kɔ Isirayɛɛli-i yisi. Kɛkɛɛ Uléécaa linyísɛ-nyísɛ lɛɛ yɛ́ pisoi nɛ Uléécaa kɛcɔpɛ m pásaisɛnɛ.
U yɛ́ lɛ̃ kɛ pisoi mɛyã api risɛ́ɛ́ nɛ pisifa-i m músu yámnɛ. Amá pɔ̃́ kɛuni, pɔ́ ntóósi kõ yarɛ kɛtɛ́hɛ kapi pɔ́ tuhu.
Unɔ́si unyinɛ kapi yɛ n sée rɛ Aani yɛ kɔ pɛɛ́ welɛ. U antepu lɛ. Fanuwɛɛli ukpére lo Asɛɛ kumarɛ-i. U pɛɛ kpurunulɛ ńsɔnɛ. Aŋmɛ̃ asɛɛi kɛ u nɛ uula pɛɛ n sɔ́ɔnnɛ unnaŋɛ kɛ́mɛɛ api wa.
Lɛ̃ mɛmáá, uu ikúmannɔsi tonɛ uú ha nɛ aŋmɛ̃ kuwóó nɛ afɛɛtaani nɛ ana tulu. Úu yɛ píkai Uléécaa kɛyɔ riyá, amá kɛtúŋɛ́ nɛ kɛsinɛ kuu yɛ Uléécaa pikɛi n wai un anɔ́ɔ paasi un welu.
Uu kumúŋɛ́ kpɛ-i Uléécaa kɛyɔ-i hapɔ uu Uléécaa pipakarɛ loni. Uu pɛ̃ nnɛ́í pɛɛ pɛɛ m mɛ̃́ tɛ Uléécaa ukɛ́ Yerusalɛm riyu lɔ kɛwã́ kɛ̃ nsímɛ́ símisi.
Kɛ Yeesu pikɔ́ api lɛ̃ kɛ Upíima isé ii m pisɛ rɛ pikɛ́ wa piwai ḿ masí, apí nɛ Kalilee u pɛlɛ, pikuyu Nasarɛti kɛ́mɛɛ.
Kɛwã́ akɛ́ m papisi kɛn kɔ ńnaŋɛ kpálɛ̃. Mɛwɛ́ɛ́sɛsɔhɔ píima kuú pɛɛ má, Uléécaa ipɛɛlɛ́ɛ in kɔ ukɛcáá we.
Ḿpá kuŋmɛ̃ kúye-i, Yeesu usaa nɛ uuni yɛ̀ɛ̀ pɛɛ nkpɔ mɛlɔ́ɔ́ anyã́ halɛ Yerusalɛm-pɔ.
Kumúŋɛ́ kpɛ-i, Yeesu yɛ pɛɛ aŋmɛ̃ kɛfi nɛ atɛ́ málɛ. Usáa nɛ úni apí nɛ u pɛ́nɛ api anyã́ sĩ́ yarɛ kapi yɛ ń ha.
Kɛ anyã́ aa n tɛnɛ, usáa nɛ úni api pɛlɛ, amá Yeesu uu Yerusalɛm-i mɛ́suni, upikɔ́ ápi kɔ nkpáni céri.
Api músu rɛ Yeesu yɛ́ pipisencɔ pinyinɛ rintikilɛ, api sɔ́nɛ yarɛ kɛyáa kɛsɛ kumúŋɛ́, api pɛɛ lɛ̃ mɛmáá pipimarɛcɔ nɛ pipisanɛ kɛ́mɛɛ piwɛ́laa u sĩ.
Amá ápi u yɛ̃, api Yerusalɛm-mɛ̃ pɛlɛ pin piwɛ́laa u nɔŋ́lɛ̃.
Api kɛyáa táánũ tuŋɛ́ Uléécaa kɛyɔ-i u yɛnu un isé picélaa kɛcɔpɛ tũ un kutu pi cɔlɛ̃ un kɔ nsímɛ́ pi písɛi.
Pírí kɛ Yeesu mɛsɔhɔ nɛ uanɔɔ mɛyɔ́ɔ́i ai pɛ̃ nnɛ́í pɛɛ kutu u n cɔ́lɛ̃ wa.
Kɛ usáa nɛ úni api u n yɛ̃́, ai pírí pi wai, úni uu u maa rɛ: Kɛnɛ́wã́, yo nnya kaa lɛ̃ wa? Tɔ́ nɛ upɔ́sáa yɛ pɛɛ pɔ́ wɛ́ɛ́silɛ kɛrɔ́wuu kɛn túúni.
Uu rinɔ́ɔ pi yɔ́su rɛ: Yo nnya kani nɛ́ wɛ́ɛ́si? Áni nyu rɛ li pisɛ rɛ kɛ́ unɛ́sáa pikɛi waa?
Amá ápi lɛ̃ kuu pi ḿ ma asei kõ.
Yeesu uu pi tiki api Nasarɛti pɛlɛ. U pɛɛ usáa nɛ úni pakarɛlɛnlɛ. Úni uu kɔ mɛwai mɛ̃ nnɛ́í ukɛfa-i n wailɛ̃.
Yeesu uú m pelu, umɛsɔhɔ mɛn kpálɛ̃ un kɔ isoi sɔnɛ le, Uléécaa nɛ sisoipipi inipɛɛ-i, Uléécaa ipɛɛlɛ́ɛ in kɔ ukɛcáá we.
Kumúŋɛ́ kunyinɛ-i, Uléécaa uu Sakarii uŋmánɛ Yohani kucɛsi kóima-i rinɔ́ɔ maa. Rɔm uyɔɔpi píima kapi yɛ n sée rɛ Tipɛɛ yɛ pɛɛ likumúŋɛ́ kpɛ-i iyɔ́ɔpi kɛ́mɛɛ aŋmɛ̃ kɛfi nɛ anupũ piwai masilɛ. Pɔnsi Pilati yɛɛ pɛɛ Yutee kɛtẽ kɛcáá paílɛ̃, Erooti pɔ́ɔn Kalilee kɛkɔ́ kɛcáá paílɛ̃. Uumaa Filipu yɛɛ pɛɛ Itumee nɛ Tarakoni sitẽ kɛcáá paílɛ̃, Lisaniya un Apitɛɛni kɛtẽ kɛcáá paílɛ̃. Likumúŋɛ́ kpɛ-i kɛ Aani nɛ Kayifu apí pɛɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ.
<range>
Yohani uu Yuritɛɛ ayu pikɔ́ɔ́nú loni un yóólɛ̃ tɛ: Ani mɛfinɛ consɛ, ani tíyɛsɛ pikɛ́ míni nɔ́ wolɛ Uléécaa ukɛ́ nɔ́anɛ́kópɛ nɔ́ sárɛi.
Ai wai yarɛ lɛ̃ kɛ antepu Esayi uú pɛɛ uritɛlɛ́ kɛ́mɛɛ n wɔ́i rɛ: Usoi rinɔɔ yɛ ri tɛɛ kucɛsi kóima-i n yóólɛ̃ tɛ: Ani Upíima ncee nyɔ́ɔnsɛ, ani uicee tɛ̃iisɛ ikɛ́ kɛcirɛ wa.
Ahórɛ-horɛ nnɛ́í yɛ sírunɛ, akúú nɛ sikúúpi nnɛ́í asi foru, icée sikɔ́ɔ́nú nnɛ́í asi tɛ̃́ii, icée ahorɛ-horɛ nnɛ́í aa síru.
Ḿpá úye uu pɛɛ yɛ́nu rɛ Uléécaa yɛ usoi riyu lɔlɛ.
Asoiwuí aa Yohani kɛ́mɛɛ n sɔ́naapɔ ukɛ́ míni pi wolɛ. Uu pi maa rɛ: Nɔ́ akpurii nnyɛ́! Wóo nɔ́ céesi rɛ nɔ́ fe ani Uléécaa kɛtahai kɛɛ n tu kaasɛ má?
Ani yɛ mɛwai mɛɛ n nyísɛlɛ̃ tɛ nɔ mɛfinɛ consɛ wa. Áni kapɛ nɔ́mɛnɛ́círɛ m máikɛɛ rɛ: Apiraham yɛɛ urɔ́sáayaha. Uléécaa yɛ́ fe uu waisɛ aparɛ nnyɛ́ nní aa pansɛ Apiraham sipirɛ̃.
Isɔ isɔɔlu yɛ pilɛ ikɛ́ aléé sémni hái iníŋí-pɔ. Pi kuléé nkú kpɛɛ áku apipi sɔnɛ m márɛi kénɛ api nna-i sápɔ.
Asoiwuí aa pɛɛ u pisɛ rɛ: In lɛɛ ni, íye kai nkpéni pisɛ rɛ tɔkɛ́ wa?
Uu rinɔ́ɔ pi yɔ́su rɛ: Úye un sitúkanka sitɛ́ m má, li pisɛ rɛ ukɛ́ uyɛɛ úu m má kɛsɛ hɛ, úye un kɔ ilukɛ m má, li pisɛ rɛ ukɛ́ uucɔ yɛɛ úu m má hɛ.
Pilampooyɔɔ́ ricuruu api símpɔ pikɛ́ míni pi wolɛ, api Yohani pisɛ rɛ: Urɔ́célaa, íye kai pisɛ rɛ tɔ́ɔkɛ́ wa?
Uu rinɔ́ɔ pi yɔ́su rɛ: Áni kapɛ yɛ lɛ̃ kɛ isé ii rinké rɛ pisoi pikɛ́ yɛ hɛ́ɛ́lɛ kɛcáá rilaasɛ.
Pisɔ́ɔ́ca pɔ̃́ ticuruu api u pisɛ rɛ: Tɔ̃́ ní, íye kai pisɛ rɛ tɔkɛ́ wa? Uu pi maa rɛ: Áni kapɛ yɛ úka siwóó yɔsí nɛ ńnaŋɛ nɛ́ɛ aní nɛ nsímɛ́ liute wááná, amá ani nɛ nɔ́inɛ́hɛ́ɛ́ ripá.
Kuyu nnɛ́í yɛɛ pɛɛ tálɛ̃ tɛ lipíima linyinɛ yɛ wainɛ. Ḿpá úye uu pɛɛ́ m músu rɛ nɛ́ɛ Yohani yɛɛ uyɛ̃ kɛ Uléécaa uu n wɛ́ɛ.
Yohani uu pɛɛ pi maa rɛ: Míni kɛ nɛ́ɛ nɛ nɔ́ wólɛ, amá unyinɛ yɛɛ ńnaŋɛ nɛ́ n fe yɛ sɔ́nti. Inɛ́soi íi tu rɛ kɛ́ uanɛ́ɛ́ri nŋmɛ fénnɛ. Nfáasɔnɛ nɛ nna kuu yɛ́ nɛ nɔ́ wolɛ.
U ukunipɛ-i kuhóólo kapi yɛ nɛ n cácai múílɛnlɛ ukɛ́ nɛ mɛpipi nɛ acɔ́lɛ́ kóólɛnɛ. U mɛpipi risímɛ-i súúninɛ uu ayúi pɔ̃́ nna mɛɛ ńn yɛ píkai n kpu kɛ́mɛɛ toroisɛ.
Yohani yɛ pɛɛ pisoi itisi kpariisɛlɛ un nɛ Nsímɛ́ Kɛcirɛ pi símisi.
Erooti yɛ pɛɛ umárɛcɔ cirɛ unɔsi Erootiyati kpísilɛ uu kɔ mɛwai kópɛ mɛcɔ mɛyã wapisi. Lɛ̃ nnɛ́í nnya kɛ Yohani uú pɛɛ́ nɛ u cɛ́si.
Erooti uu kɔ mɛwai kópɛ mɛcɔ kpá uu Yohani kukpaniilee wai.
Kapi pisoi nnɛ́í míni piwólɛ ḿ masí, api kɔ Yeesu ricuruu wolɛ. Kumúŋɛ́ kpɛ-i kuu kɛyómɛ n yáási, ai kɛyómɛ hánnɛ.
Nfáasɔnɛ nn ukɛcáá súiri yarɛ rilɔ́ɔlã, pin ti nyáni nɛ inípɛɛ. Tinɔ́ɔ ari kɛyómɛcaa-pɔ maari rɛ: Pɔ́ɔ Kɛnɛ́pipi lala kɛcirɛ. Ám yɛ kɛpɔ́cáá kṍ.
Aŋmɛ̃ afɛɛtaani kumúŋɛ́ kɛ Yeesu uu má uú nɛ upikɛi koru. Yarɛ kapí pɛɛ m músu, u pɛɛ Yosɛfi kɛpipi lɛ. Yosɛfi un Elii kɛpipi,
Elii un Matati kɛpipi, Matati un Lefi kɛpipi, Lefi un Mɛlisi kɛpipi, Mɛlisi un Yanayi kɛpipi, Yanayi un Yosɛfi kɛpipi,
Yosɛfi un Matatiyasi kɛpipi, Matatiyasi un Amosi kɛpipi, Amosi un Nahum kɛpipi, Nahum un Esili kɛpipi, Esili un Nakai kɛpipi,
Nakai un Maati kɛpipi, Maati un Matatiyasi kɛpipi, Matatiyasi un Simeyi kɛpipi, Simeyi un Yosee kɛpipi, Yosee un Yota kɛpipi,
Yota un Yowanaa kɛpipi, Yowanaa un Resa kɛpipi, Resa un Soropapɛɛli kɛpipi, Soropapɛɛli un Salatiyɛɛli kɛpipi, Salatiyɛɛli un Neri kɛpipi,
Neri un Mɛlisi kɛpipi, Mɛlisi un Ati kɛpipi, Ati un Kosam kɛpipi, Kosam un Elimatam kɛpipi, Elimatam un Eri kɛpipi,
Eri un Yosuwee kɛpipi, Yosuwee un Eliyesɛɛ kɛpipi, Eliyesɛɛ un Sorim kɛpipi, Sorim un Matata kɛpipi, Matata un Lefi kɛpipi,
Lefi un Simeyɔɔ kɛpipi, Simeyɔɔ un Yuta kɛpipi, Yuta un Yosɛfi kɛpipi Yosɛfi un Yonam kɛpipi, Yonam un Eliyakim kɛpipi,
Eliyakim un Meleya kɛpipi, Meleya un Mena kɛpipi, Mena un Matata kɛpipi, Matata un Nataa kɛpipi, Nataa un Tafiti kɛpipi,
Tafiti un Sese kɛpipi, Sese un Opɛti kɛpipi, Opɛti un Poosi kɛpipi, Poosi un Sala kɛpipi, Sala un Nasɔɔ kɛpipi,
Nasɔɔ un Aminatapi kɛpipi, Aminatapi un Atimɛɛ kɛpipi, Atimɛɛ un Esirɔm kɛpipi, Esirɔm un Farɛsi kɛpipi, Farɛsi un Yuta kɛpipi
Yuta un Yakupu kɛpipi, Yakupu un Isaaki kɛpipi, Isaaki un Apiraham kɛpipi, Apiraham un Tera kɛpipi, Tera un Nahɔɔ kɛpipi
Nahɔɔ un Seruki kɛpipi, Seruki un Rakau kɛpipi, Rakau un Falɛki kɛpipi, Falɛki un Epɛɛ kɛpipi, Epɛɛ un Sala kɛpipi,
Sala un Kenam kɛpipi, Kenam un Aripakisaati kɛpipi, Aripakisaati un Sɛm kɛpipi, Sɛm un Nowee kɛpipi, Nowee un Lemɛki kɛpipi,
Lemɛki un Matusalɛm kɛpipi, Matusalɛm un Enɔki kɛpipi, Enɔki un Yerɛti kɛpipi, Yerɛti un Malaleyɛɛli kɛpipi, Malaleyɛɛli un Kenaa kɛpipi,
Kenaa un Enɔɔsi kɛpipi, Enɔɔsi un Sɛɛti kɛpipi, Sɛɛti un Atam kɛpipi, Atam un Uléécaa kɛpipi.
Yeesu uu Yuritɛɛ nkoi-mɛ̃ n leeri Nfáasɔnɛ nn u yipaalɛ̃. Nfáasɔnɛ nn u kpísi nń nɛ kucɛsi kóima-mɛ̃ sĩ.
Setani uú ha kei u peikɛɛ siyáa afɛɛna. Úu siyáa sɛ̃ kɛ́mɛɛ líka li. Lɛ̃ mɛmáá nkṹ nn u wai.
Setani uu pɛɛ u maa rɛ: Pɔn Uléécaa Kɛpipi, a rinɔ́ɔ riparɛ ntí hɛ rikɛ́ ripɔ́lɔ́ kukpɔ́nɔ́.
Yeesu uu rinɔ́ɔ ku yɔ́su rɛ: Li rítɛlɛ́-i wɔ́laalɛ̃ tɛ: Ái ilukɛ ŋmanɛ yɛɛ yɛ usoi nfáa hɛ.
Setani uú nɛ kɛlõ cácá u sĩ, uu mɛyéne mɛsɛ kɛtẽ nnɛ́í ayɔɔpiyu u nyísɛntɛ
uu u maa rɛ: Nɛ́ ayɔ́ɔpiyu nnyɛ́ nnaŋɛ nɛ ammulɛ pɔ́ hɛ. Anɛ́nípɛ-i kapi lɛ̃ nnɛ́í wa, nɛ́ fe aḿ uyɛ̃ kam ń la hɛ.
Pɔn nɛ́ rinwula aa nɛ́ yáási, lɛ̃ nnɛ́í yɛ́ lipɔ́kɔ́ wa.
Yeesu uu rinɔ́ɔ ku yɔ́su rɛ: Li rítɛlɛ́-i wɔ́laalɛ̃ tɛ: Upíima mɛcirɛ kóló kaí nɛ sá rɛ usoi ukɛ́ riwula ukɛ́ yáási.
Kuníri aku lɛ̃ mɛmáá u kpáú nɛ Yerusalɛm-pɔ, akú ha Uléécaa kɛyɔ kɛcáá u tɔsi, aku u maa rɛ: Pɔn Uléécaa Kɛpipi, a kɛcáá nkɛ́-i mɛpɔ́círɛ risápɔ.
Likumúŋɛ́ rɛ li rítɛlɛ́-i wɔ́laalɛ̃ tɛ: Uléécaa yɛ́ upitumɛ rinɔ́ɔ hɛ
Api pɔ́ yéu kupɔ́na áku kapɛ nɛ riparɛ rinyinɛ rinkpɔ́u nnya.
Yeesu uu rinɔ́ɔ u yɔ́su rɛ: Li rítɛlɛ́-i wɔ́laalɛ̃ tɛ: Kapɛ Upíima Upɔ́léécaa peikɛɛ pɔkɛ́ ukɛtɔ yɛ̃.
Kɛ Setani uu mɛ́wee mpehẽ mpehẽ nɛ Yeesu m peikɛɛ, uu lɛ̃ mɛmáá nɛ kɛtaa u wai un nɛ kɛpolɛ kɛcɔ mɛ̃́.
Yeesu uu Kalilee kɛtẽ pɛlɛ. Nfáasɔnɛ nnaŋɛ nn ukɛcáá we. Urinyiri ari kɛtẽ kɛ̃ nnɛ́í kɔ́ɔ́nú.
Uu ayómɛyáhaalee-i n céési, ḿpá úye un ríyu u waisɛ.
Yeesu uu Nasarɛti-i kapí pɛɛ u rimmúlú uú ha nɛ papisi pɛlɛ. Uu kɛwéntɛyaa tuŋɛ́ kuyómɛyáhaalee-i loni yarɛ kuu yɛ n lõ mɛcɔ. Uu yisi rɛ ukɛ́ Nléécaasimɛ́ kɛ́ɛ̃.
Api antepu Esayi ritɛlɛ́ u múísɛ. Uu ripínnɛ uu yɛ́nu kei kai n wɔ́laalɛ̃ tɛ:
Upíima Nfaasɔnɛ yɛ kɛnɛ́mɛɛ welɛ. U nɛ́ wɛ́ɛlɛ rɛ [kɛ́ pɛpɛɛ nɛ mpɔ́ɔcaai n tṹ ncɔ́ŋ pi lesɛ] kɛ́ kɔ píwɛkɔɔ́ Nsímɛ́ Kɛcirɛ riyóó, kɛ́ pikpaniikɔ́ símisi rɛ pi yɛ́ akpanii kɛ́mɛɛ pi lesɛ, am kɔ pinyíyɛ símisi rɛ pi yɛ́ kam api yɛ yɛnu. Am pɛ̃ kapi íwɛ n wai ŋmɛ́hɛrɛɛsɛ
tɛ kɛ́ kuŋmɛ̃ kpɛ̃ kɛ Upíima uu uipɛɛlɛ́ɛ n nyísɛnɛ nkɔ́ símisi.
Yeesu uu lɛ̃ mɛmáá rítɛlɛ́ pílɛsi uu ukɛikɔ́ ri múísɛ uú tonɛ. Pisoi pɛ̃ nnɛ́í pɛɛ kuyómɛyáhaalee-i ń we api inípɛɛ u wii.
Uu pɛɛ pi maa rɛ: Nléécaasimɛ́ mmú kani nní n kṍ, nɛni kɛ rinɔ́ɔ tɛ̃ ari li.
Anɔ́ɔ nyɛ̃ kɛ Yeesu uu m máikɛɛ aa ḿpá úye loni, ai pírí pi wai kuú nɛ nsímɛ́ sɔnɛ mmú n símisi, api yɛ pɛɛ maa rɛ: In nɛ Yosɛfi Kɛpipii?
Yeesu uu pi maa rɛ: Nɛ nyu rɛ nɔ́ kɛnyárũ kɛɛ n tee rɛ “Upɔisɛ, a mɛpɔ́círɛ pɔisɛ” nɛ́ malɛ. Nɔ́ kɔ nɛ́ maa rɛ: Tɔ konlɛ lɛ̃ nɛ lɛ̃ kaa Kapɛrinawum-pɔ n wapisi. A kɔ limɛcɔ kupɔ́yu-i wapisi.
Uu lɛ̃ mɛmáá kpá rɛ: Asei kam nɔ́ símisinɛ: Ápi yɛ antepu úka kusánɛ yɔsí ukuyu cirɛ-i.
Asei kam nɔ́ símisi, pikúmannɔsi yɛ pɛɛ Elii kumúŋɛ́ piyɛlɛ Isirayɛɛli-i, kɛ nkpei nn n wa aŋmɛ̃ ataani nɛ kuwɛ́lɛ́ kumúŋɛ́, nkṹ píima nn kuyu nnɛ́í loni.
Uléécaa úu pikúmannɔsi pɛ̃ unyinɛ kɛ́mɛɛ Elii tũ, insá uyɛɛ Sitɔɔ kɛtẽ kɛ́mɛɛ Sarɛpita-pɔ ń we.
Piyɔ̃́ yɛ kɔ pɛɛ kulúi welɛ Isirayɛɛli-i antepu Elisee kumúŋɛ́, ḿpá nɛ lɛ̃, piuka úu wolɛ ukɛ́ fũ, insá Sirii ukɔ́ Naama mɛcirɛ.
Kɛ pɛ̃ nnɛ́í pɛɛ kuyómɛyáhaalee-i ń we api lɛ̃ n kṍ, kuwɔ́i aku pi wai.
Api yisi api u tɔrɔi apí nɛ kuyu lelu, apí nɛ rikúú tɛ̃ kɛcáá kɛ pikuyu aku m mɔ́maalɛ̃ taá rɛ pikɛ́ ha kei-pɔ u riláumɛ.
Amá uu nnánnári wai uu pikɛpáápáá tiki uu tɔ́mpɔ.
Yeesu uu pɛɛ Kalilee kɛtẽ kɛ́mɛɛ Kapɛrinawum-pɔ sĩ. Uu kɛwéntɛyaa kɛtúŋɛ́ pisoi Nléécaasimɛ́ céési.
Umɛcélaa yɛ pɛɛ pírí pi welɛ, liriyíkí rɛ u céésilɛ nɛ ńnaŋɛ.
Kuyómɛyáhaalee kɛ́mɛɛ, unírihélaa unyinɛ un we. Uu pipupukɛɛ kápáá.
Ah! Ń-ye kaá nɛ rɔ́ wɛ́ɛ́si, Nasarɛti ukɔ́ Yeesu? Pɔ kalɛ rɛ pɔkɛ́ rɔ́ nã́a? Nɛ pɔ́ nyulɛ rɛ Uléécaa yɛ pɔ́ wɛ́ɛlɛ uu iyaa yekei.
Yeesu uú nɛ ku cɛ́si uu ku maa rɛ: A risɛ́ɛ́ aa usoi uyɛ̃ kɛ́mɛɛ́ lelu. Kuníri aku pisoi kɛcɔpɛ kɛtẽ u tapu aku pɛɛ ukɛmɛɛ́ lelu áku líka u wa.
Ai pinnɛ́í nnɔ́ɔ yipu api pimɛcɔpɛcirɛ m máikɛɛnɛ rɛ: kpí! Nsímɛ́ ń-ye mpuri yɛ mmú? Usoi nkó yɛ aníri rinɔ́ɔ hɛlɛ nɛ ńnaŋɛ aá lelu.
Api Yeesu rinyiri nɛ kɛtẽ kɛ̃ nnɛ́í kɔ́ɔ́nú.
Yeesu uu Pisuifi kuyomɛyáhaalee-i léeri uu Simɔɔ kɛyɔ sĩ, Simɔɔ ulɔ́hɔ́ni ipiŋɛ in mɛyã́ tolú lin u pɛkɛsi. Apí nɛ Yeesu téni rɛ ukɛ́ u pɔisɛ.
Uu ukɛcáá pɛ, uu kupiŋɛtoi rinɔ́ɔ hɛ nɛ kuwɔ́i, kupiŋɛtoi aku u kpã́ii, uu mɛsɛ nɛ mɛsɛ yisi uu pikɛcáá paí.
Ituŋɛ mɛlólɛ́-maá, pɛ̃ nnɛ́í pɛɛ itói ncɔpuri pitoikɔ́ m má apí nɛ Yeesu pi lɛɛpɔ. Uu ḿpá úye kɛcáá anípɛ laa uu pi péisɛ.
Aníri aa kɔ pisoi mɛyã kɛ́mɛɛ́ lelu an pupukɛɛ rɛ: Pɔ́ɔ Uléécaa Kɛpipi. Amá Yeesu uú nɛ a cɛ́si uu nsímɛ́ nɛ a yulu, aníri ricuruu yɛ nyu rɛ Yeesu kɛ Uléécaa uu wɛ́ɛ.
Kai n weesi, Yeesu uu kuyu lelu uu kei kɛ úka úu ń we sĩ. Tisoiwuí ari piwɛ́laa u loni. Kapi u n lɛɛpɔ, apí n la yarɛ ukɛ́ pikɛkúrí n we, úu kapɛ pi riyá.
Amá Yeesu uu pi maa rɛ: Li pisɛ rɛ kɛ́ Uléécaa iyɔɔpi Nsímɛ́ Kɛcirɛ ayu acɔ símisi. Lɛ̃ nnya kɛ Uléécaa uu nɛ́ tummɛ.
Uu Kalilee Pisuifi ayomɛyáhaalee-i Nléécaasimɛ́ n símisi.
Kɛyáa kɛnyinɛ kɛ Yeesu uu Kenesarɛti kupiyɛ ritimɛ nyɛnu, pisoi pin u kálaapɔ rɛ pikɛ́ Nléécaasimɛ́ kutu ricɔ.
Uu áninɔi atɛ́ kuritimɛ yɛnu, pikpíntomɛ́cɔ́pii pin akɛmɛɛ léemɛ api pianyɛŋ́ n hɛɛrɛ.
Yeesu uu kúninɔi kusɛ-i loni aí nɛ sá Simɔɔ kukɔ́. Uu u maa rɛ ukɛ́ nɛ nkáripi ritímɛ kɛtaa wa. Yeesu uu kúninɔi kɛ́mɛɛ tonɛ uu risoiwuí icélaa koru.
Kuu nsímɛ́ m masí, uu Simɔɔ maa rɛ: A nɛ kúninɔi kɛcímɛ́-cimɛ́-mɛ̃ ha, nɔ́ nɛ pipɔ́séncɔ ani pɛɛ nɔ́anɛ́nyɛŋ́ fóm ani ikpíntomɛ́ cɔ́pii.
Simɔɔ uu rinɔ́ɔ u yɔ́su rɛ: Sáa, kɛsinɛ nkɛ́ nnɛ́í kari kɛisi ári kɔ pɛɛ líka yɛ̃. Amá kai nní pɔ́ɔ rɛ kɛ́ anyɛŋ́ fṍ, nɛ́ fṍ.
Api anyɛŋ́ fóm api ikpíntomɛ́ paála íi kumúŋɛ́ má, anyɛŋ́ ticuruu aá n cɛ́ɛ́rii.
Api pipisencɔ pɛɛ kúninɔi kucɔ-i ń we séiri rɛ pikɛ́ pi lɛ̃́. Pɛ̃ apí hapɔ api áninɔi kɛtɛ́ ikpíntomɛ́ yipu, áninɔi ricuruu an la akɛ́ mirii.
Kɛ Simɔɔ Piyɛɛ uu lɛ̃ n yɛ̃́, uu Yeesu kɛyu-i wúla uu rɛ: Upíima, a nɛ kɛtaa nɛ́ wa, nɛ ukópɛkɔɔ́ lɛ!
Iwamɛ yɛ Simɔɔ nɛ pɛ̃ ticuruu pɛɛ ukɛkúrí ń we walɛ, ikpíntomɛ́ píima iyɛ̃ kapi kɛyáa kɛ̃ n cɔ́pii nnya.
Lɛ̃ cirɛ kai kɔ Simɔɔ pisencɔ Yakupu nɛ Yohani nɛ Sepetee sipipi wa. Amá Yeesu uu Simɔɔ maa rɛ: Iwamɛ íi kapɛ pɔ́ wa. Kaí nɛ nɛni rimpá, nɛ́ tíyɛsɛ aa pisoi pɛɛ yɛ́ nɛ́ rintíki wɛ́ɛ́si.
Api pɛɛ pianinɔi nɛ kɛtẽ-mɛ̃ sĩ, api ḿpá yo yá api Yeesu tiki.
Kɛ Yeesu uu kuyu kunyinɛ-i ń we, utisi unyinɛ yɛɛ kɛyɔ̃́ m pɔ́ɔ́lú uú hapɔ. Kuu Yeesu n yɛ̃́, uu kɛteni-i pa uu kɛ́yu kɛtẽ tuhu uú nɛ u téni rɛ: Upíima, pɔn n la, pɔ́ nɛ́ wolɛ am funi.
Yeesu uu kunípɛ saapɔ uu u ca uu rɛ: Nɛ lalɛ, a peí! Kɛyɔ̃́ akɛ mɛsɛ nɛ mɛsɛ tɛnɛ.
Yeesu uu rinɔ́ɔ u hɛ rɛ: Kapɛ úka nsímɛ́ mmú símisi. Amá a ha mɛpɔ́círɛ uyɛɛ yɛ Uléécaa inyɔ́ɔnsɛ n wa nyísɛ ukɛ́ yɛ̃́ lɛ̃ kaa ń we, aa limɛmáá ihɛɛ hɛ aá nɛ mɛpɔ́círɛ nyɔ́ɔnsɛ yarɛ kai Moisi isé kɛ́mɛɛ m pisɛ, ḿpá úye ukɛ́ yɛ̃́ tɛ pɔ peí.
Yeesu rinyiri ari pɛɛ kumúŋɛ́ kpɛ-i kuyu n kɔ́ɔ́núlɛ̃ hái, asoiwuí aa yɛ u kálisi akɛ́ unsímɛ́ kutu ricɔ ukɛ́ kɔ nɛ aitoi a pɔisɛ.
Amá Yeesu uu yɛ kei kɛ pisoi ápi ń we sĩ uú ha kɛyómɛ yáási.
Kɛyáa kɛnyinɛ kɛ Yeesu uú we un pisoi céési. Pifarisi nɛ pɛpɛɛ isé n nyu pin ukɛkúrí tṹ. Kalilee nɛ Yutee sitẽ ayu-i nɛ Yerusalɛm kapi léenti. Upíima nnaŋɛ yɛ pɛɛ Yeesu kɛcáá welɛ, un nɛ pisoi pɔisɛntɛ.
Pisoi pinyinɛ apí hapɔ pin kɛ́kankáláká risáŋáápɔrɛ́ wailɛ̃. Api wɛ́ɛ́si lɛ̃ kapi yɛ́ nɛ kɛ́yɔ kɛ-i n lompɔ pikɛ́ Yeesu kɛyu-i kɛ yekei.
Amá ápi ceri mɛ̃ kapi yɛ́ nɛ kɛ n lompɔ, kɛ pisoi api kulúi n tɔsí nnya. Apí nɛ itúhaa kɛcáá kɛ taá, api itúhaa péré, apí nɛ risáŋáápɔrɛ́ tɛ̃ pisoi pɛɛ n cápinɛlɛ̃ kɛcɔpɛ Yeesu kɛyu-i cɛ́pisɛpɔ.
Kɛ Yeesu uu pinfatɛnɛ n yɛ̃́, uu utóikɔ́ maa rɛ: Nɛ apɔ́kópɛ pɔ́ sárɛi.
Isé picélaa nɛ Pifarisi api kɛmúŋɛ́ loni, pin tee rɛ: Usoi úye kɛcirɛ yɛ nkó un Uléécaa lámisi? Wóo yɛ́ fe ukɛ́ akópɛ sárɛi? Uléécaa mɛcirɛ yɛɛ yɛ́ fe.
Yeesu uu pinfasimɛ́ cérupɔ uu pi maa rɛ: Yo nnya kani nfasimɛ́ mmú mpuri má?
Anɔ́ɔ nnyɛ́ kɛtɛ́ kɛcɔpɛ, ríye tɛɛ fákú nɛ ricɔ. Kɛ usoi uu yɛ́ kɛ́kankáláká ḿ maa rɛ: Nɛ apɔ́kópɛ pɔ́ sárɛi nɛ́ɛ kuu yɛ́ kɛ ḿ maa rɛ: A yisi a sɔ́nɛ?
Nɛ la pɔkɛ́ céri rɛ Usoi Kɛpipi yɛ kɛtẽ kɛcáá ńnaŋɛ málɛ kɛkɛ́ nɛ pisoi akópɛ pi sárɛi. Uu pɛɛ kɛ́kankáláká rinɔ́ɔ hɛ rɛ: A yisi a ripɔ́sáŋáápɔrɛ́ pílɛsi aá kulu.
Mɛsɛ nɛ mɛsɛ, usoi uu ḿpá úye kɛyu-i yisi uu risáŋáápɔrɛ́ tɛ̃ kɛ́mɛɛ kapí pɛɛ u n finsɛlɛ̃ sakaa, uu nkúlɛcee pɔlɔ un Uléécaa rinyiri taásɛlɛ̃.
Ai ḿpá úye nnɔ́ɔ yipu. Api Uléécaa rinyiri taásɛ, iwamɛ ii pi súúni pin tee rɛ: Tɔ nɛni mɛwai kɛcirɛ yɛ̃!
Lɛ̃ mɛmáá, Yeesu uu léeri, uu ulampooyɔɔ́ unyinɛ kapi yɛ n sée rɛ Lefi yɛnu un lampoo kɛyɔ́ɔ-i tṹ. Yeesu uu u maa rɛ: A nɛ́ ritiki.
Lefi uu yisi uu linnɛ́í yá uu u tiki.
Lefi uu limɛmáá ilukɛ kɛcirɛ ukɛyɔ-i u wai. Pilampooyɔɔ́ mɛyã nɛ pisoi picɔ pin kɛsẽ́ kɛlukɛ kɛ-i we.
Ái nɛ Pifarisi nɛ isé picélaa risá, api Yeesu pipirɛtiki maa rɛ: Yo nnya kɛ nɔ́ nɛ pilampooyɔɔ́ nɛ pikópɛkɔɔ́ ani kɛsẽ́ le?
Yeesu uu rinɔ́ɔ pi yɔ́su rɛ: Pisoi pɛɛ isarɛ n láárú ápi upɔisɛ pisɛ, amá pitóikɔ́ pɛɛ upɔisɛ pisɛ.
Ám ka rɛ kɛ́ pisoi pɛɛ asei n tíkilɛ̃ sée, amá pikópɛkɔɔ́ nnya kaḿ ka rɛ pikɛ́ pimɛfinɛ consɛ.
Pisoi pinyinɛ api Yeesu maa rɛ: Yo nnya kɛ Yohani pipirɛtiki nɛ Pifarisi api yɛ anɔ́ɔ paasi api yɛ kɔ kɛyómɛ yáási ḿpá píyei. Amá pɔ̃́ pipirɛtiki pin le pin kɔ níru?
Yeesu uu rinɔ́ɔ pi yɔ́su rɛ: Nɔ músu rɛ usoi yɛ́ unɔ́si kpísi un we, upisanɛ api pɛɛ anɔ́ɔ paasii? Aai, mmɛ̃ ńn we.
Li yɛ́ kam api kumúŋɛ́ kunyinɛ-i unɔ́sikɔ́ uyɛ̃ pikɛcɔpɛ lesɛ apí nɛ tɔ́mpɔ. Pɛɛ́ uyɛ-i kapi yɛ́ pɛɛ anɔ́ɔ paasi.
Yeesu uu kɛnyárũ pimáa pi kpá rɛ: Úka úu yɛ kusáŋáá falɛ kɛpampi nɛ kusáŋáá kpurɛ tápisi. Lin lɛ̃ n wa, kusáŋáá falɛ kuu lɛ̃ ticɛɛ́ri, kɛpámpi kɛ̃ kuu n lésɛ ákɛ kɔ kukpurɛ kɛ́mɛɛ wainɛ.
Úka úu yɛ píta pelẽ kukónɛnuŋ́ kpurɛ-i súũ. Lin lɛ̃ n wa, píta pɛ̃ nɛ yɛ anúŋ́ tikpáfúsɛlɛ, ai wai píta nɛ lianúŋ́ yɛ mɛ́woo wa.
Amá anúŋ́ falɛ-i kapi yɛ píta pelẽ súũ.
Úka úu yɛ kɔ píta falɛ káipi un pipelẽ pinírɛ́ m masí. Pi yɛ rɛ pipelẽ pɛɛ pikɛcirɛ.
Kɛwéntɛyaa tuŋɛ́ kɛnyinɛ kɛ Yeesu uu kɛcarɛ kɛ́mɛɛ sɔ́nɛ un tɔ́su. Upipirɛtiki api mɛpipi n kpééni pin pianipɛ-i tɛkɛisɛ pin takai.
Pifarisi pinyinɛ api pi maa rɛ: Yo nnya kani lɛ̃ kɛ isé ii ḿ maa rɛ pisoi ápi kapɛ yɛ kɛwéntɛyaa kɛtúŋɛ́ wa wai?
Kei kɛ Yeesu uu pɛɛ pi pɛsɛ rɛ: Lɛ̃ nnya áni lɛ̃ kɛ Tafiti uu kumúŋɛ́ kpɛ-i kɛ nkṹ nn u nɛ upikɔ́ n wa kɛɛnlɛ̃, nɛ́ɛ yo?
U Uléécaa kɛyɔ-i lonlɛ uu akpɔ́nɔ́ kapi Uléécaa n yekei kpísi uu le, uu kɔ upikɔ́ pa, lin kɔ nɛ irɔ́sé-i wɔ́laalɛ̃ tɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ ŋmanɛ pɛɛ yɛ́ fe api a le.
Yeesu uu kɔ pimáa pi kpá rɛ: Nɛ̃́, Usoi Kɛpipi, nɛ́ɛ kɛwéntɛyaa ute.
Kɛwéntɛyaa kɛtúŋɛ́ kɛcɔ kɛnyinɛ, Yeesu uu kuyómɛyáhaalee kunyinɛ-i loni un pisoi céési. Uu kei utisi unyinɛ lɛɛpɔ nɛ kunípɛ lukɛ-lukɛ kópɛ.
Isé picélaa nɛ Pifarisi api Yeesu kutu n cɔlɛ̃ pikɛ́ yɛ̃́ in tɛ u yɛ́ kɛwéntɛyaa kɛtúŋɛ́ usoi pɔisɛ, likumúŋɛ́ rɛ pi pɛɛ kɛwááná wɛ́ɛ́silɛ pikɛ́ nɛ akópɛ u n lapaasɛ.
Amá Yeesu yɛ pɛɛ pinfasimɛ́ cérilɛ. Uu unípɛkópɛkɔɔ́ maa rɛ: A yisi a nyɛrɛ ḿpá úye ukɛ́ pɔ́ yɛ̃́. Utisi uu yisi uu nyɛrɛ.
Yeesu uu pɛɛ pi maa rɛ: Nɛ nɔ́ pisɛ rɛ íye kai irɔ́sé kɛ́mɛɛ pisɛ? Li pisɛ rɛ tɔkɛ́ kɛwéntɛyaa kɛtúŋɛ́ lisɔnɛ nɛ́ɛ likópɛ wa? Tɛ tɔkɛ́ usoi nfaa lɔ nɛ́ɛ tɔkɛ́ u kpu?
Uu pinnɛ́í nyánɛi uu pɛɛ limɛmáá usoi uyɛ̃ maa rɛ: A kupɔ́nípɛ rituŋámɛ. Uu kunípɛ tuŋápɔ, kunípɛ aku pélu.
Amá ai mpí pɔ̃́ tóósi api pimɛcɔpɛcirɛ n kɛŋɛnɛ pin lɛ̃ kapi yɛ́ nɛ Yeesu n wa taikɛɛ.
Yeesu uu likumúŋɛ́ kpɛ-i kɛkúúpi taá rɛ ukɛ́ kɛyómɛ yáási. Kɛsinɛ nnɛ́í kuu kei tonɛ un Uléécaa yáási.
Kai n weesi, uu upipirɛtiki séi, uu pikɛcɔpɛ kɛfi nɛ pitɛ́ wɛ́ɛ uu pi séi rɛ pitumɛ.
Pɛpɛɛ Simɔɔ kuu rinyíri n hɛ rɛ Piyɛɛ nɛ uyɛ̃ uwã Antiree nɛ Yakupu nɛ Yohani nɛ Filipu nɛ Patelemii
nɛ Matiyee nɛ Tomaa, nɛ Alifee kɛpipi Yakupu nɛ Simɔɔ yɛɛ ukuyu ń la
nɛ Yakupu kɛpipi Yutasi Isikariyɔɔti yɛɛ ń ka uu kɛpirɛ Yeesu yái.
Yeesu nɛ upipirɛtiki api kɛkúúpi cɛpimɛ api kutẽ mmɛ́ weri, kei kɛ upipirɛtiki mɛyã api ń we. Yutee kɛtẽ nnɛ́í pisoi mɛyã pin kɔ kei we, nɛ Yerusalɛm pikɔ́ nɛ Tiiri nɛ Sitɔɔ mɛnimaa ritimɛ ayu pikɔ́.
Pi cápinɛmɛlɛ pikɛ́ Yeesu icélaa kutu ricɔ, api kɔ piitoi pi pɔisɛ. Pɛ̃ kɛ aníri aa m pɛkɛsi api pélu.
Ḿpá úye uu náási ukɛ́ u rica, liriyíkí rɛ u pɛɛ ńnaŋɛ nnyinɛ málɛ un nɛ pinnɛ́í pɔisɛntɛ.
Yeesu uu upipirɛtiki inípɛɛ wii uu rɛ: Nɔ́ mpí nɔ́ɔ nní íwɛ m má, nɔ pínarɛkomɛ lɛ. Nɔ́ɔ Uléécaa iyɔɔpi te.
Nɔ́ mpí nɔ́ɔ nní nkṹ n tṹ, nɔ pínarɛkomɛ lɛ, nɔ kɛyáa lɛpunɛ. Nɔ́ mpí nɔ́ɔ nní n téni, nɔ kɛyáa sɛ́nnyinɛ.
In tɛ pisoi yɛ nɔ́inɛ́puri yulu, api nɔ́ lákasɛ, pin lámisi pin kɔ nɔ́nnɛ́kópɛ símisi rɛ nɔ Usoi Kɛpipi nɛ kɛfa tɛnɛ nnya, nɔ pínarɛkomɛ lɛ.
Tikpákárá tɛ̃ ticɔ kɛ pipisaa apí pɛɛ antepuyɛ wa. In tɛ lɛlɛɛ nɔ́ lɛɛmɛ, nɔ́rinɛ́pɔ́ɔ rikɛ́ n láárú, ani nɛ mpɔ́ɔnarɛ cɔ, nɔ́inɛ́hɛɛ yɛ kɛyómɛcaa-pɔ piyɛlɛ ái kumúŋɛ́ má.
Amá nɔ́ mpí nɔ́ɔ nní ḿ má, íwɛ kani topori, nɔ nɔ́nnɛ́narɛ pilukɛ masilɛ.
Nɔ́ mpí nɔ́ɔ nɛni nní n lɛpaalɛ̃, íwɛ kani topori, nkṹ yɛ sɔ́ntilɛ nkɛ́ nɔ́ wa. Nɔ́ mpí nɔ́ɔ nɛni nní n sɛ́nnyi, íwɛ kani topori, nɔ mpɔ́ɔcaai-i loninɛ ani ténisi.
In tɛ ḿpá úye yɛ nɔ́nnɛ́sɔnɛ símisi, íwɛ kani topori, likumúŋɛ́ rɛ lɛ̃ kɛ pipisaa apí pɛɛ antepuyɛ nɔɔmɛ wai.
Nɔ́ɔ nní kutu nɛ́ n cɔ́lɛ̃, nɛ nɔ́ símisilɛ rɛ ani nɔ́pinɛ́láarɔ n la, ani pɛpɛɛ nɔ́ n yúlu lisɔnɛ n wai,
ani pɛpɛɛ awééri nɔ́ n wai anɔ́ɔ sɔnɛ ritikisɛ, ani pɛpɛɛ íwɛ nɔ́ n wai kɛcáá n welu.
In tɛ usoi yɛ kumɔ́rí kusɛ-i kɛpɛsɛ pɔ́ tɔ, a kutɔ́rɔɔ u rituŋá, usoi un kupɔ́kpɛ́lɛnku pɔ́ n yɔsíé, a tíyɛsɛ ukɛ́ kɔ kɛpɔ́túkanka tene kpísi.
Ḿpá úye yɛɛ linyinɛ pɔ́ we a li u hɛ, úye un kɔ lipɔ́kɔ́ linyinɛ pɔ́ n yɔsí, kapɛ li u korí.
Lɛ̃ kani ń la picɔ pikɛ́ nɔ́ wa, ani yɛ limɛcɔ pi wa.
In tɛ pɛpɛɛ nɔ́ ń la ŋmanɛ kaní la, ihɛ́ɛ́ íye icɔ kani pɛɛ mɛ̃́. Pikópɛkɔɔ́ ricuruu yɛ pɛpɛɛ pi ń la lalɛ.
In tɛ pɛpɛɛ lisɔnɛ nɔ́ n wai ŋmanɛ kani yɛ lisɔnɛ wa, ihɛ́ɛ́ íye icɔ kani pɛɛ mɛ̃́? Pikópɛkɔɔ́ yɛ̀ɛ̀ kɔ lɛ̃ walɛ.
In tɛ nɔ tálɛ̃ tɛ pɛ̃ kani n lonsɛ yɛ́ nɔ́ hɛ́ɛlɛ, ihɛ́ɛ́ íye icɔ kani pɛɛ mɛ̃́? Pikópɛkɔɔ́ ricuruu yɛ̀ɛ̀ pikópɛkɔɔ́ lonsɛlɛ pin tálɛ̃ tɛ pi yɛ́ lɛ̃ kapi n lonsɛ ritísí linyinɛ pi hɛ́ɛ́lɛ.
Amá nɔ́ɔkɛ́ nɔ́pinɛ́láarɔ n la, ani lisɔnɛ pi n wai. Áni kapɛ yɛ n tálɛ̃ tɛ pi yɛ́ nɔ́ hɛ́ɛ́lɛ ani kɛlenɛ pi lonsɛ. Nɔ́ ihɛ́ɛ́ kɛcirɛ yɛ̃ ani pɔ́lɔ́ Uléécaa yɛɛ ḿpá yo kɛcáá n tṹ sipipi, likumúŋɛ́ rɛ u pɛpɛɛ ápi rícere m má nɛ pisoi kpákárá lalɛ.
Ani yɛ nɔ́mɛnɛ́cɔpɛcirɛ íwɛ ténaanɛ yarɛ kɛ Nɔ́unɛ́sáa uu yɛ íwɛ nɔ́ n tẽ́ mɛcɔ.
Áni kapɛ yɛ picɔ akópɛ m palɛ̃, Uléécaa úu kapɛ kɔ nɛ nɔ̃́ akópɛ m pálɛ̃ nnya. Áni kapɛ yɛ picɔ nɛ túhaanɛ, Uléécaa úu kapɛ nɛ nɔ̃́ n túhaanɛ nnya. Ani yɛ picɔ akópɛ pi sárɛi, Uléécaa uu nɔ́anɛ́kɔ́ nɔ́ sárɛi.
Ani yɛ picɔ hɛ, Uléécaa uu nɔ́ hɛ. Pi nɔ́ músunɛ ai yipu aí wurɛ api tíŋa-tiŋa api nɔ́ kópɔ. Kɛmúŋɛ́ kɛ̃ kani yɛ nɛ picɔ ḿ musí kapi kɔ nɛ nɔ̃́ músunɛ. Ái líka nnya, Uléécaa yɛ músunɛ ai yipu uu tíŋa-tiŋa uu tírii uu nɔ́ kópɔ. Kulũ kpɛ̃ kani yɛ nɛ picɔ ḿ musí kucɔ kɛ Uléécaa uu kɔ nɛ nɔ̃́ músunɛ.
Yeesu uu kɔ kɛnyárũ kpá rɛ: Unyíyɛ úu yɛ́ fe ukɛ́ unyíyɛcɔ tɔrɔi. Lin lɛ̃ n wa, pinnɛ́í yɛ ha kuhórɛ-i lóipɔnɛ.
Uyɛɛ pikɛi m peikɛɛ úu yɛ uyɛɛ pi u m peikɛɛsɛ n fe. Amá uyɛɛ pi m peikɛɛ un pikɛi n ceri ńsɔnɛ, u nɛ uyɛɛ pi u m peikɛɛsɛ yɛ́ n sá.
Yo nnya kaa kɛyúipi kɛɛ upɔ́márɛcɔ mɛnipɛɛ-i ń we nyáni áa pɛɛ kɛnawɛlɛ́pi kɛɛ mɛpɔ́kɔ́-i ń we nyáni?
Íye kaa yɛ́ fe aa upɔ́márɛcɔ maa rɛ: Unɛ́márɛcɔ, a riyá kɛ́ kɛyúipi kɛɛ mɛpɔ́nípɛɛ-i ń we lesɛ, páa pɛɛ kɛnawɛlɛ́pi kɛɛ mɛpɔ́nípɛɛ-i ń we lesɛ kɛlenɛ. A tíyɛ pɔ kɛcáá kɛcáá mɛwai má kpa! Kɛnawɛlɛ́pi kɛɛ mɛpɔ́nípɛɛ-i ń we kaa yɛ́ mɛfoí lesɛ aa pɛɛ ńsɔnɛ n nyáni aá nɛ kɛyúipi kɛɛ ucɔ mɛnipɛɛ-i ń we lesɛ.
Kuléé kpɛɛ isarɛ n láárú áku yɛ apipi kópɛ mari, kuléé toikɔ́ áku yɛ kɔ apipi sɔnɛ mari.
Pi yɛ ḿpá kuléé kúye nɛ kuapipi cerilɛ. Ápi yɛ sinípɛleépi kɛcáá afiiki tɔ, ápi yɛ kɔ ahííhíí kɛcáá arɛɛsɛɛ tɔ.
Lisɔnɛ kɛ usoi sɔnɛ uu yɛ ukɛfa-i lésɛmɛ, usoi kópɛ pɔ́ɔ likópɛ ukɛfa-i lésɛri, likumúŋɛ́ rɛ lɛlɛɛ usoi kɛfa-i n yipaalɛ̃ kɛ nnɔ́ɔ nn yɛ símisi.
Yo nnya kani nɛ́ sélei rɛ Upíima, Upíima áni pɛɛ lɛ̃ kam nɔ́ n céesi wai?
Ani tíyɛ kɛ́ nɔ́ nyísɛ lɛ̃ kɛ uyɛɛ nnɛ́símɛ́ kutu n cɔ́lɛ̃ un nɛ n kɛisi uú nɛ mɛnyínɛ ń we.
Liute yɛ we yarɛ usoi yɛɛ kɛ́yɔ m mɔ́m uu túni ai cimisi uu kɛparɛ tulu, uu kɛkɛcáá rikúi tɔsi. Kɛ ikói ii n yi ii waa, míni amɛ kɛ fɛ, amá ámɛ kɔ fe mɛkɛ́ kɛ ritiŋa-tiŋa, likumúŋɛ́ rɛ kɛ mɔmaalɛnlɛ ńsɔnɛ.
Amá uyɛɛ nnɛ́símɛ́ kutu n cɔ́lɛ̃ úu pɛɛ́ nɛ n kɛisi yɛ we yarɛ usoi yɛɛ kɛ́yɔ m mɔ́m uu ntaai purɛ-purɛ kɛcáá kɛ tɔsi, rikúi ári we. Kɛ ikói mɛni amɛ kɛ rińfɛ, mɛsɛ nɛ mɛsɛ kakɛ tɔhɔ̃ akɛ foru tɛ́kɛ́-tɛ́kɛ́.
Kɛ Yeesu uu pisoi pɛɛ u n kálaalɛ̃ ifaaci piwai ḿ masí, uu yisi uu Kapɛrinawum tɔ́mpɔ.
Rɔm usɔ́ɔ́ca kpéẽ unyinɛ yɛ pɛɛ ukɛikɔ́ unyinɛ málɛ, úu yɛ uukɛikɔ́ uyɛ̃ kɛcáá kṍ. Ukɛikɔ́ uyɛ̃ un pɔ́ɔ́lú, ticuruu un kɛkpɔ nyahai.
Kɛ usɔ́ɔ́ca kpéẽ uyɛ̃ uu n kṍ pin Yeesu nsímɛ́ símisi, uu Pisuifi piwɛ́ɛ́sɛ tum tɛ pikɛ́ ha u séemɛ ukɛ́ uukɛikɔ́ pɔisɛ.
Api Yeesu kɛ́mɛɛ tuipɔ apí nɛ mɛyã́ u téni rɛ: Usoi uyɛɛ nɛ sá rɛ pɔkɛ́ u lɛ̃́.
U ntɔ́puri lalɛ ńsɔnɛ. Uyɛɛ kɔ kurɔ́yómɛyáhaalee mɔ̃.
Yeesu uu pɛɛ pi tikipɔ. Kuu kɛ́yɔ n nyahaipɔ, usɔ́ɔ́ca kpéẽ uu upisanɛ tumpɔ rɛ pikɛ́ u maa rɛ: Upíima, kapɛ mɛpɔ́círɛ ricɔ́ŋ. Ám nɛ sá rɛ pɔkɛ́ kɛnɛ́yɔ lõ.
Nɛ rinɛ́cúruu yɛnlɛ rɛ ám tu rɛ kɛ́ kɛpɔ́mɛɛ hapɔ. Amá a rinɔ́ɔ hɛ unɛ́kɛikɔ́ ukɛ́ peí.
Nɛ̃́ ticuruu yɛ piwɛ́ɛ́sɛ málɛ nɛn pi pakarɛlɛ̃, nɛn kɔ pisɔ́ɔ́ca má pɛɛ nɛ̃́ m pakarɛlɛ̃, nɛn piunyinɛ m maa rɛ ukɛ́ mɛ́ye ha, u yɛ halɛ. Nɛn kɔ ucɔ m maa rɛ ukɛ́ kam, u yɛ kalɛ. Nɛn kɔ unɛ́kɛikɔ́ m maa rɛ ukɛ́ linyinɛ wa, u yɛ li walɛ.
Kɛ Yeesu uu anɔ́ɔ nyɛ̃ n kṍ, usɔ́ɔ́ca kpéẽ uyɛ̃ isoi ii u sɔnɛsi. Uu pansɛ uu pisoi kulúi pɛɛ u n tíkilɛ̃ maa rɛ: Nɛ nɔ́ maa rɛ ḿpá Isirayɛɛli kɛ́mɛɛ, ám píkai nfatɛnɛ mmú ncɔ yɛnaalɛ̃.
Pɛ̃ kuu n tũ api kɛ́yɔ-i pɛɛpɔ api ukɛikɔ́ uyɛ̃ lɛɛpɔ un isarɛ láárú.
Kai kóso n weesi, Yeesu uu kuyu kunyinɛ kapi yɛ n sée rɛ Naini sĩ. Upipirɛtiki nɛ risoiwuí tin u tikilɛ̃.
Kumúŋɛ́ kpɛ-i kuu kuyu kɛpoo n nyahaipɔ, uu yɛ́nu pin nɛ kɛsoikópɛ pikúlaa tɔ́su. Ukúmannɔsi unyinɛ kɛwã cirɛníŋɛ kapi lɛ̃ nɛ tɔ́su. Kuyu pikɔ́ kulúi pin nɛ unɔ́si uyɛ̃ tũ.
Kɛ Yeesu uu u n yɛ̃́, íwɛ ii u wai uu u maa rɛ: Kapɛ tẽ́!
Yeesu uú nyɔsɔ́pɔ uu asoikópɛmulɛ ca, pɛpɛɛ n topori api nyɛrɛ, Yeesu uu rɛ: Kɛŋmánɛpi, nɛ rinɔ́ɔ pɔ́ hɛ, a yisi!
Kɛsoikópɛ akɛ cáŋáráá akɛ nsímɛ́ kápáá. Yeesu uu kɛuni kɛ pa.
Iwamɛ ii pinnɛ́í loni api Uléécaa rinyiri taásɛ pin tee rɛ: Antepu píima yɛ kɛrɔ́cɔpɛ rikpáfúmɛlɛ. Uléécaa yɛ kalɛ ukɛ́ umpuri comɛ!
Nsímɛ́ mmɛ̃ nn Yutee kɛtẽ nnɛ́í nɛ kɛmɛkɔ sitẽ kɛ́mɛɛ kɔ́ɔ́nú rɛ lɛ̃ kɛ Yeesu uu wa.
Yohani pipirɛtiki api lɛ̃ nnɛ́í u símisi. Yohani uu pikɛcɔpɛ pitɛ́ séi,
uu Upíima kɛ́mɛɛ pi tum tɛ pikɛ́ ha u pisɛ rɛ: Pɔ́ɔ usoi uyɛ̃ kapi mɛkɛɛ-mɛ n tee rɛ u sɔ́nti nɛ́ɛ unyinɛ ucɔ yɛ kɛpirɛ wemɛlɛ?
Kapi Yeesu kɛ́mɛɛ n tuipɔ, api u maa rɛ: Yohani Úniwolɛ yɛɛ rɔ́ tummɛ rɛ tɔkɛ́ pɔ́ pisɛ rɛ: Pɔ́ɔ usoi uyɛ̃ kapi mɛkɛɛ-mɛ n tee rɛ u sɔ́nti nɛ́ɛ unyinɛ ucɔ yɛ kɛpirɛ wemɛlɛ?
Kumúŋɛ́ kpɛ̃ kɛ́mɛɛ, Yeesu un pisoi mɛyã itói pɔisɛntɛ, un aníri pi pɛ́sɛi un pinyíyɛ mɛyã inipɛɛ wúkulɛntɛ.
Uu pɛɛ Yohani pitumɛ maa rɛ: Ani mpɔ ani ha lɛ̃ kani n yɛ̃́ ani kɔ kom Yohani kɛɛnkɛɛ: Lɛlɛɛ rɛ pinyíyɛ yɛ nyánilɛ, síkankáláká sin sɔ́nɛ, piyɔ̃́ pin wolɛ pin funi, pitusuí pin kómɛi, pikpɔkpɔ pin yisikɛɛ, piwɛ́kɔɔ́ pin kɔ Nsímɛ́ Kɛcirɛ kɛ pisoi api pi n yóólɛ̃ kómɛi.
Úye unsá nɛ̃́ nnya n loó, liute yɛ únarɛkomɛ lɛ.
Kɛ Yohani pitumɛ api pitɔ́ŋɛ́ ḿ masí, Yeesu uu Yohani nsímɛ́ pisoi pɛɛ n cápinɛlɛ̃ n símisi rɛ: Yo kani kucɛsi kóima-i piyɛ́nɛ ha? Kɛkpápi kɛ kuyɔ aku n fíkiisɛɛ, nɛ́ɛ yo?
Yarɛ yo kani pɛɛ piyɛ́nɛ ha? Usoi yɛɛ mɛlapɛ kɛcirɛ n lapaalɛ̃ yɛɛ kei we, nɛ́ɛ yo? Amá siyɔ́ɔpiyɔ-i kɛ pɛpɛɛ ilũ nɛ́íkɔɔ́ n tánti pin isoi le apí we.
Yarɛ yo kɛcirɛ ŋmaa kani pɛɛ piyɛ́nɛ ha? Antepu unyinɛ, nɛ́ɛ yo? Amá asei kɛcáá uyɛ̃ kani nní ń yɛ̃́ nɛ antepu felɛ.
Likumúŋɛ́ rɛ Yohani nsímɛ́ kai Nléécaasimɛ́ ritɛlɛ́-i wɔ́laalɛ̃ tɛ: Unɛ́tumɛ yɛ nkó kam n tummɛ ukɛ́ nɛ kɛkpéẽ pɔ́ wa ukɛ́ mpɔ́cée nyɔ́ɔnsɛ.
Yeesu uu pimáa kpá rɛ: Nɛ nɔ́ símisilɛ rɛ ápi unyinɛ maraalɛ̃ yɛɛ Yohani n fe, ḿpá nɛ lɛ̃, pɛpɛɛ Uléécaa iyɔɔpi kɛ́mɛɛ ń we kɛcɔpɛ uyɛɛ n fíílɛ̃ yɛ u felɛ.
Kuyu nnɛ́í nɛ pilampooyɔɔ́ pɛɛ Yohani nsímɛ́ kutu rińcɔ api tíyɛsɛ uu míni pi wolɛ. Pi cerilɛ rɛ Uléécaa yɛɛ asei ute.
Kɛ Pifarisi nɛ pɛpɛɛ Uléécaa isé n nyu api ń yɛ̀ rɛ Yohani úu kapɛ míni pi wolɛ, li nyísɛlɛ rɛ lɛ̃ kɛ Uléécaa uú nɛ pi ń la kapi kɛpirɛ ritɔ.
Yeesu uu pimáa pi kpá rɛ: Úye kam yɛ́ nɛ nfáani pisoi múŋɛisɛnɛ? Úye kapí nɛ mɛnyínɛ we?
Pi nkpáni yarɛ siwã́ sɛɛ kɛ́yaála-i n tṹ, si nɛ sisicɔ sin séleinɛ asi yɛ rɛ: Tɔ asũ símisilɛ, ani yúlu áni yesi, ari sikpɔyomɛ yom, áni tẽ́.
Likumúŋɛ́ rɛ Yohani Úniwolɛ yɛ kalɛ úu yɛ ilukɛ li, úu yɛ kɔ píta n ntí, ani rɛ u unírihélaa lɛ.
Usoi Kɛpipi pɔ́ɔ weri kɛn le kɛn níru, ani kɔ rɛ: Ani usoi nkó nyánii, pilukɛ nɛ píta nkɔ́ ŋmanɛ mɛɛ uyɛ̃ we. Ticuruu u kɔ pilampooyɔɔ́ nɛ piwaikópɛkɔɔ́ picɔ usanɛ lɛ.
Amá pɛpɛɛ u n ŋmurɛi yɛ nyísɛlɛnlɛ rɛ Uléécaa mɛwɛ́ɛ́sɛsɔhɔ yɛ mɛ.
Ufarisi unyinɛ uu Yeesu séi rɛ pikɛ́ kɛsẽ́ ilukɛ li. Yeesu uu usoi uyɛ̃ kɛyɔ sĩ uú tonɛ uu le.
Kuyu kpɛ̃ unɔsi unyinɛ yɛɛ mɛfinɛ kópɛ m má un we. Kuu n kṍ tɛ Yeesu yɛ Ufarisi uyɛ̃ kɛyɔ-i we un ilukɛ le, uú nɛ kɛnúḿpi nɛ tulaali mɛyipɛ sĩ
uu Yeesu kɛpirɛ nyɛrɛ, uana-mɛ̃. Uú n téni uu Yeesu ana mɛ́nini fɔlu, uu limɛmáá nɛ unnyúpi a tinnɛntɛ, uu a pira uu tulaali akɛcáá kɔɔni.
Kɛ Ufarisi uyɛɛ Yeesu kusánɛ n wai uu lɛ̃ n yɛ̃́, uu ukɛfa-i n tee rɛ: Usoi nkó un pɛɛ mɛsei antepu, u yɛ́ pɛɛ unɔ́si nkó yɛɛ nní u n cárii ceri rɛ wóo lo, u yɛ́ kɔ pɛɛ céri isoi íye mpuri kuu le. Unɔ́si lo yɛɛ mɛfinɛ kópɛ m má.
Yeesu uu pɛɛ Ufarisi rinɔ́ɔ yɔ́su rɛ: Simɔɔ, nɛ nnyinɛ málɛ kɛ́ pɔ́ malɛ. Simɔɔ uu rinɔ́ɔ pɛsɛ rɛ: Sáa, a malɛ.
Yeesu uu rɛ: Pisoi pitɛ́ pɛɛ nɛ uwóólonsɛ riwómɛ má. Usɛ un nɛ riwómɛ u má nwóóweni siwóó pílɛ pílɛ mɛnupũ, ucɔ pɔ́ɔn nɛ riwómɛ u má nwóóweni mɛpipi kuwóó.
Pikɛtɛ́ kɛ̃ úka úu kɔ pɛɛ fenɛ ukɛ́ uriwomɛ hɛ́ɛ́lɛ. Uwóólonsɛ uu pikɛtɛ́ sárɛi. Pikɛtɛ́ kɛ̃ kɛcɔpɛ úye yɛɛ yɛ́ mɛyánsei uwóólonsɛ uyɛ̃ n la?
Simɔɔ uu rinɔ́ɔ u yɔ́su rɛ: Nɛ músu rɛ uyɛ̃ tiwomɛ tɛɛ m piyɛ yɛɛ yɛ́ mɛyã́ u n la. Yeesu uu rɛ: Pɔ alari málɛ.
Uu lɛ̃ mɛmáá unɔ́si uyɛ̃-mɛ̃ pansɛpɔ, uu Simɔɔ maa rɛ: Pɔ unɔ́si nkó yɛ̃́ɛ? Nɛ kɛpɔ́yɔ-i lommɛlɛ áa míni nɛ́ hɛ rɛ kɛ́ anɛ́na rikɛ́, amá uyɛ̃ nɛ anɛ́na umɛnini fɔilɛ uú nɛ unnyúpi a tinnɛntɛ.
Áa nɛ́ ripira rɛ kusánɛ kaa nɛ́ yɔ́su, amá kaḿ nɛ n lommɛ kuu nní nɛ́ yáhaankɛɛ uú nɛ anɛ́na tini.
Áa mɛ́kpɔ rinɛ́yu kɛcáá kɔɔnu, amá uyɛ̃ nɛ tulaali anɛ́na kɛcáá kɔɔnulɛ.
Lɛ̃ nnya kam pɔ́ tee rɛ: Ńla píima kuu nɛ́ ń nyísɛ yɛ nyísɛlɛ rɛ pi uakópɛ nnɛ́í u sárɛi. Amá uyɛ̃ kapi nkáripi n sárɛilɛ, nkáripi kuu yɛ unla nyísɛ.
Yeesu uu pɛɛ unɔ́si uyɛ̃ maa rɛ: Nɛ apɔ́kópɛ pɔ́ sárɛi.
U nɛ pɛpɛɛ kɛsẽ́ n le api pisifa-i n símisi rɛ: Usoi úye mpuri lo yɛɛ akópɛ n sárikɛɛ?
Yeesu uu pɛɛ unɔ́si uyɛ̃ maa rɛ: Mpɔ́fatɛnɛ yɛ pɔ́ yóriyɛlɛ, a n ŋme nɛ nkíŋniŋɛ.
Lɛ̃ mɛmáá kɛ Yeesu uu ayu maa nɛ ayu síńsá rikɔ́ɔ́nú un Uléécaa iyɔɔpi Nsímɛ́ Kɛcirɛ yóólɛ̃. Upirɛtiki kɛfi nɛ pitɛ́
nɛ pinɔ́si pɛ̃ kuu aníri m pɛ́sɛi nɛ pɛ̃ kuu m pɔisɛntɛ pin u tikilɛ̃. Maari kapi n sélei rɛ Makitala ukɔ́ kapi aníri asɛɛi m pɛsɛ nɛ
Cusa yɛɛ Erooti kɛyɔ kɛcáá ḿ paílɛ̃ unɔsi Yohana nɛ Susaani nɛ pinɔ́si mɛyã pɛɛ pɛɛ pilikɔ́ nɛ Yeesu nɛ upipirɛtiki n lɛ́ni.
Ayu kulúi kɛ́mɛɛ kɛ pisoi api yɛ pɛɛ léepɔ api Yeesu lɛɛpɔ. Kɛ pisoi api n cápinɛ, uu kɛnyárũ maa rɛ:
Utisi unyinɛ yɛɛ ilukɛpuri pifómɛ leepɔ, icɔ ii ricéetimɛ lólu api ikɛcáá cɔpisi sinúipi asi i le.
Ilukɛpuri icɔ ii kɛparɛ kɛcáá lólu. Kii n lɛ, ii kóósi, kɛ ńniŋɛ ńn ń we nnya.
Icɔ ii sinípɛleépi kɛ́mɛɛ lóipɔ ii lɛlu, sinípɛleépi asi mɛsɛ nɛ mɛsɛ i hila.
Amá ilukɛpuri icɔ ií nɛ kɛtẽ sɔnɛ sá, ii lɛlu ii papisi ii máru ńsɔnɛ. Yeesu uu pimáa kpá rɛ: Ani kutu ricɔ ńsɔnɛ, úye un ukómɛ uu kóm.
Yeesu pipirɛtiki api kɛnyárũ kɛ̃ asei u pisɛ.
Uu rinɔ́ɔ pi yɔ́su rɛ: Nɔ̃́ kɛ Uléécaa uu uiyɔɔpi nsímɛ́ mɛɛ m pékaalɛ̃ cereisɛ, úu pɛ̃ cereisɛ. Amá picɔ yɛ ḿpá yo kómɛilɛ yarɛ sinyárũ likɛ́ wa rɛ pi ńsɔnɛ paílɛ̃ amá ápi kɔ pɛɛ ńsɔnɛ nyáni, pin ńsɔnɛ kutu cɔlɛ̃ ápi kɔ pɛɛ ńsɔnɛ kómɛi.
Kɛnyárũ kɛ̃ asei yɛ nnyɛ́: Ilukɛpuri yɛɛ Nléécaasimɛ́.
Pisoi pinyinɛ isoi yɛ ricéetimɛ tɛ̃ mɛcɔ welɛ. Pi yɛ konlɛ, amá kuníri akú weri aku nsímɛ́ mmɛ̃ pisifa-i lesɛ ápi kapɛ nɛ kɛfa n tɛnɛ likɛ́ pi n yóriyɛ nnya.
Picɔ yɛ kɛparɛcaa kɛ̃ mɛcɔ welɛ: Pi yɛ Nléécaasimɛ́ kónlɛ api n yɔ́su nɛ mpɔ́ɔnarɛ, amá ápi yɛ n tíyɛ nkɛ́ pikɛmɛɛ iníŋí wa, ápi yɛ kɛfa tɛnɛ likɛ́ náŋai. Ncɔ́ŋ nn n ka, api nfatɛnɛ yálalapɔ.
Ilukɛpuri iyɛɛ sinípɛleépi-i ń loó yɛ we yarɛ pɛpɛɛ yɛ n kṍ, amá api tíyɛsɛ nfasimɛ́ nɛ mɛmá nɛ kɛtẽ kɛcáá lilala ai n hila ápi yɛ pɛɛ rikáhákáhá nɛ kɛ́tɔ-pɔ.
Ilukɛpuri iyɛɛ kɛtẽ sɔnɛ-i ń loó yɛ we yarɛ pɛpɛɛ Nléécaasimɛ́ kutu rińcɔ api pisifa-i n múlú, api n n tikilɛ̃ nɛ kɛfa kɛsɛ api ŋmɔ́ɔ́pú nn kulaa pi wai.
Yeesu uu rɛ: Úka úu yɛ kɛ́firáa risɛ́ uu kucári kɛ kipi nɛ́ɛ uu kɛfinɛ mɛtene kɛ pésu. Amá kɛlõ cácá kapi yɛ kɛ ritɔsi likɛ́ nɛ n wa rɛ pɛ̃ nnɛ́í pɛɛ kɛ́yɔ-i n lompɔ yɛ mɛtɛ́í yɛ̃́.
Lɛ̃ nnɛ́í lɛɛ pɛɛ m pékaalɛ̃ ai kúyɛnɛ wai, lɛ̃ kɛ ḿpá úye úu pɛɛ kúyɛnɛ ń we ai mɛtɛ́í kɛ́mɛɛ léeri.
Ani nɔ́mɛnɛ́círɛ tĩ nɛ lɛ̃ kani yɛ nsímɛ́ n kṍ. Likumúŋɛ́ rɛ uyɛɛ m má kapi yɛ pípa rikpá, amá úye unsá m má, nkáripi mmɛ̃ kuu m má kapi u yɔ́sunɛ.
Yeesu uni nɛ upiwã apí weri api u lɛɛri, amá ápi fe pikɛ́ ukɛmɛɛ tuipɔ, kɛ pisoi api kulúi ń tɔsí nnya.
Api pimɛkamɛ Yeesu símisi rɛ: Upɔ́ni nɛ pipɔ́wã́ yɛ kɛtahai nyɛnu pin la pikɛ́ pɔ́ yɛ̃́.
Amá Yeesu uu pinnɛ́í maa rɛ: Unɛ́ni nɛ pinɛ́wã́ pɛɛ nní pɛpɛɛ Uléécaa Nsímɛ́ kutu n cɔ́lɛ̃ pin lɛ̃ knn pi m pisɛ tikilɛ̃.
Kɛyáa kɛnyinɛ kɛ Yeesu nɛ upipirɛtiki api kúninɔi lõ uu pi maa rɛ: Tɔkɛ́ kupiyɛ kuwɛ́lɛ́ kucɔ-mɛ̃ ha. Api mɛ̃ tɛ́ŋ́.
Kumúŋɛ́ kpɛ-i kapi n tɛ́ŋ́lɛ̃, Yeesu uu lɔpilɛ. Kuyɔ píima kunyinɛ aku pipépɛ kápáá. Míni amɛ kúninɔi yipu lin nɛ nkpɔ pi wɛ́ɛ́si.
Pipirɛtiki api Yeesu lɛɛpɔ api u yóŋsɛ api u maa rɛ: Sáa, Sáa, tɔ kpíninɛ! Yeesu uu yisi, uu kuyɔ nɛ ániwalɛ́ cɛ́si nɛ kuwɔ́i, ai níŋɛsi, ai sɛ́ɛ́ lɛ́kɛ́-lɛ́kɛ́.
Yeesu uu upipirɛtiki maa rɛ: Yei yɛ nɔ́nnɛ́fatɛnɛ? Amá iwamɛ ii pi wai, asɛkɛ́ uu kɔ nnɔ́ɔ pi yipu api pimɛcɔpɛcirɛ m máikɛɛnɛ rɛ: Usoi úye mpuri yɛ nkó, aí nɛ kuyɔ nɛ míni pɛ́nɛ lin u pakarɛlɛ̃ un tinɔ́ɔ n hɛ.
Api Kerasaa pikɔ́ kɛtẽ kɛɛ kupiyɛ mɛtɛ́ŋ́ mɛcɔ ń we kɛn Kalilee kɛtẽ lorólɛ̃ loni.
Kɛ Yeesu uu kúninɔi-i rincúlamɛ, kuyu kpɛ̃ utisi unyinɛ uu u tɛ́pɛi. Hái mɛkɛɛ-mɛ kúu yɛ ilũ tã, aníri an u pɛkɛsi. Úu pɛɛ kɛ́yɔ má, amá akpíí kɛ́mɛɛ kuú pɛɛ sói.
Kuu Yeesu n yɛ̃́, uu pupɛi, uu uanui kɛcáá wúla uu mɛyã́ maa rɛ: Tɔ́ nɛ mpɔ̃́ nɛ ń-ye, Uléécaa yɛɛ ḿpá yo kɛcáá ń tṹ Kɛpipi Yeesu? Nɛ nɛ pɔ́ ténilɛ rɛ kapɛ íwɛ nɛ́ wa.
Ái líka nnya kuu lɛ̃ malɛ, Yeesu yɛ rinɔ́ɔ hɛ rɛ aníri akɛ́ ukɛmɛɛ́ le. Li yɛ lin nɛ u n yisi, pi yɛ ána nɛ anípɛ akpanii u paasilɛ, amá uu a túúni, aníri aa kucɛsi kóima-mɛ̃ u kpáú.
Yeesu uu u pisɛ rɛ: Íye kapi yɛ pɔ́ sée? Uu rinɔ́ɔ yɔ́su rɛ: Pi yɛ nɛ́ sée rɛ “kulúi”, likumúŋɛ́ rɛ aníri yɛ ukɛmɛɛ kulúi welɛ.
Aníri nyɛ̃ aá nɛ Yeesu téni rɛ úu kapɛ nkpɔ kuhorɛ-mɛ̃ a riláupɔ.
Kúfɔŋlee píima kunyinɛ kun tikúú kɛcáá we kun túkuri. Aníri aá nɛ Yeesu téni rɛ ukɛ́ tíyɛsɛ akɛ́ áfɔŋ nyɛ̃-i lõ. Yeesu uu ncée a hɛ.
Aníri aa pɛɛ usoi uyɛ-i lelu aa áfɔŋ loni. Áfɔŋ aa kɛkúúcaa-pɔ ntóó sɛ́ aá ha míni-i sɛ́ɛ́.
Kɛ pisoi pɛɛ áfɔŋ n kpáúlɛ̃ api lɛ̃ n yɛ̃́, api wuru apí ha nɛ nsímɛ́ mmɛ̃ kuyu maa-i nɛ siyupi nnɛ́í-i kɔ́ɔ́nú.
Pisoi api léeri pikɛ́ lɛlɛɛ n wa yɛ̃. Api Yeesu kɛ́mɛɛ tuipɔ api lɛɛpɔ utisi uyɛ̃ un peí, un Yeesu ana kɛyúrí tṹ un lapaalɛ̃, nɛ ukɛyu cáká-cáká. Iwamɛ ii pi wai.
Pɛ̃ nnɛ́í inipɛɛ-i kai lɛ̃ n wapisi api lɛ̃ kɛ aníri aá nɛ utisi uyɛ-i ń le kɛɛnkɛɛ.
Kerasaa kɛtẽ pikɔ́ nnɛ́íé api Yeesu maa rɛ ukɛ́ pikuyu-i le, kɛ iwamɛ ii pi n wa nnya. Yeesu uu kúninɔi yopoi ukɛ́ tɔ́mpɔ.
Utisi uyɛ̃ kɛ aníri aa n tíyɛ uú nɛ Yeesu téni rɛ ukɛ́ ncée u hɛ ukɛ́ u ritiki, amá Yeesu uu u lakasɛ uu u maa rɛ:
A kupɔ́yu pɛlɛ aa lɛ̃ kɛ Uléécaa uu pɔ́ ń wa kɛɛnkɛɛ. Utisi uyɛ̃ uu sĩ́ uú ha kuyu nnɛ́í kɛ́mɛɛ lɛ̃ kɛ Yeesu uu u n wa símaankɛɛ.
Kumúŋɛ́ kpɛ-i kɛ Yeesu uu kupiyɛ ritimɛ ricɔ-mɛ̃ n léemɛ un pɛɛri, pisoi pɛɛ pɛɛ n cápinɛlɛ̃ api u tɛ́pɛi. Pi nnɛ́í yɛ pɛɛ u mɛ́nlɛ.
Utisi unyinɛ kapi yɛ n sée rɛ Yairusi uu pɛɛ́ weri. U pɛɛ ukuyu Pisuifi kuyomɛyáhaalee uwɛ́ɛ́sɛ lɛ. Uu Yeesu ana mɛtene wula uú nɛ u téni rɛ ukɛ́ ukɛyɔ-i ha rɛ
ukɛwã kpérepi cirɛníŋɛ kɛɛ m má yarɛ aŋmɛ̃ kɛfi nɛ atɛ́ yɛ lalɛ kɛkɛ́ kpu. Kumúŋɛ́ kpɛ-i kɛ Yeesu uu kei n sĩ́, pisoi pin awɛ́lɛ́ nnɛ́í u nyikii pin nɛ u tikilɛ̃.
Kumúŋɛ́ kpɛ-i, unɔ́si unyinɛ kɛ mɛ́nyɛ amɛ n léenti hái iŋmɛ̃ kɛfi nɛ itɛ́-mɛ un kei we. [Pipɔisɛ píima nnɛ́í kuu rika uu umɛmá nnɛ́í caai], amá úka úu fe ukɛ́ u pɔisɛ.
Uu Yeesu kɛpirɛ-mɛ̃ nyɔsɔ́pɔ uu ukɛtukanka ritimɛ ca. Kuu lɛ̃ tińca, mɛ́nyɛ mɛɛ n foho amɛ mɛsɛ nɛ mɛsɛ nyɛrɛ.
Yeesu uu pisɛ rɛ: Wóo nɛ́ rica? Api pinnɛ́í kɛ́ŋɛsi rɛ ápi u rica. Piyɛɛ uu rɛ: Sáa, pisoi yɛ pɔ́ kálaalɛnlɛ awɛ́lɛ́ nnɛ́í.
Yeesu uú maa rɛ: Usoi yɛ nɛ́ ricalɛ. Liriyíkí rɛ nɛ ceri rɛ ńnaŋɛ nnyinɛ yɛ kɛnɛ́mɛɛ́ lelɛ.
Unɔ́si uu yɛ́nu rɛ li u yámnɛlɛ. Uu Yeesu-i sĩ́ un tɛrii uu uana mɛtene wula. Uu ḿpá úye kɛyu-i lɛ̃ nnya kuu Yeesu rińca nɛ lɛ̃ kuu mɛsɛ nɛ mɛsɛ ḿ peí símisi.
Yeesu uu u maa rɛ: Unɛ́kpére, mpɔ́fatɛnɛ mɛɛ pɔ́ yóriyɛ. A n ŋme nɛ nkíŋniŋɛ.
Kumúŋɛ́ kpɛ-i kɛ Yeesu uu lɛ̃ n símisi, utumɛ un Yairusi kɛyɔ leeri uu Yairusi maa rɛ: Upɔ́kpére yɛ kpulɛ, kapɛ nkpáni urɔ́sáa pɛkɛsi.
Yeesu uu kóm, uu kuyómɛyáhaalee uwɛ́ɛ́sɛ Yairusi maa rɛ: Kɛpɔ́wuu ákɛ kapɛ tɔ, mpɔ́kɔ́ yɛɛ rɛ a nɛ kɛfa tɛnɛ. Upɔ́kpére yɛ pélunɛ.
Kapi kɛ́yɔ n tuipɔ, úu úka ncée hɛ rɛ u nɛ uyɛ̃ pikɛ́ lompɔ, insá Piyɛɛ nɛ Yohani nɛ Yakupu nɛ kɛwã́ kɛ̃ usaa nɛ kɛuni.
Ḿpá úye un téni kɛwã́ kɛ̃ nnya. Yeesu uu pɛɛ́ maa rɛ: Áni kapɛ tẽ́, ákɛ kpu, kɛ lɔnilɛ.
Api u n sɛ́nnyi, likumúŋɛ́ rɛ pi nyu rɛ kɛkpérepi yɛ kpulɛ.
Yeesu uu kɛkunipɛ tini, uu mɛyã́ pupɛi rɛ: Kɛwã́, a yisi!
Kɛwã́ nfaa nn pɛɛri, akɛ mɛsɛ nɛ mɛsɛ yisi. Yeesu uu rinɔ́ɔ hɛ rɛ pikɛ́ ilukɛ kɛ hɛ.
Ai kɛwã́ pikɔ́ nnɔ́ɔ yipu, amá Yeesu uu rinɔ́ɔ pi hɛ rɛ ápi kapɛ lɛlɛɛ n wa úka símisi.
Yeesu uu upitumɛ kɛfi nɛ pitɛ́ cápinɛ uu ńnaŋɛ pi hɛ rɛ pikɛ́ aníri n fe api kɔ itói m pɔisɛntɛ.
Uu pɛɛ pi tum tɛ pikɛ́ ha Uléécaa iyɔɔpi nsímɛ́ símisi api pitóikɔ́ pɔisɛntɛ.
Uu pi maa rɛ: Áni kapɛ linyinɛ rimúlú yarɛ kunaapi nɛ́ɛ kulɔ́ɔ nɛ́ɛ ilukɛ nɛ́ɛ kɛwóó nɔkɛ́ nɛ ncée ha. Áni kapɛ sitúkanka sitɛ́ sitɛ́ rimúlú.
Nɔn kɛ́yɔ kɛ́ye-i n topilɛ, ani kei n tũ hái nɛ nɔ́kɛnɛ́tɔ́ŋɛ́ tuŋɛ́.
Pin yei kusánɛ piyɔ́ɔ́ nɔ́ n yɛ̀, ani pikuyu le, ani nɔ́anɛ́na nkoŋo péi likɛ́ nyísɛ rɛ pi Uléécaa pipakarɛ yɛlɛ.
Upitumɛ api tɔ́su, api ayu nnɛ́í kɛ́mɛɛ sɔ́nɛ api Nsímɛ́ Kɛcirɛ símisi pin ḿpá yei pitóikɔ́ pɔisɛntɛ.
Uyɔ́ɔpi Erooti uu lɛ̃ nnɛ́í lɛɛ n wai nsímɛ́ kóm. Úu ceri lɛ̃ kuu yɛ́ m musí, likumúŋɛ́ rɛ pinyinɛ yɛ pɛɛ tee rɛ: Yohani Úniwolɛ yɛɛ pikpɔkpɔ-i yisi.
Picɔ pin tee rɛ: Elii yɛɛ leemɛ. Picɔ pin kɔ tee rɛ: Pɛɛ mɛkɛɛ antepu unyinɛ yɛɛ nkpɔ-i yisi.
Amá Erooti uu rɛ: Nɛ tíyɛsɛlɛ api Yohani ríyu tɔlu. Usoi úye mpuri nsímɛ́ kam pɛɛ nní kómɛi má? Uú n wɛ́ɛ́si ukɛ́ Yeesu yɛ̃.
Pitumɛ api pɛɛri api lɛ̃ nɛ lɛ̃ kapi n wapisi Yeesu kɛɛnkɛɛ. Uú nɛ pimɛcirɛ iyaa lelu kuyu kpɛ̃ kapi yɛ n sée rɛ Petisayita kɛkúrí.
Amá pisoi pɛɛ n cápinɛlɛ̃ api kóm api u tiki. Yeesu uu Uléécaa iyɔɔpi nsímɛ́ pi símisi uu kɔ pɛpɛɛ m pɔ́ɔ́lú pɔisɛntɛ.
Kɛ ituŋɛ ii n tɛnɛ, upitumɛ kɛfi nɛ pitɛ́ apí nɛ u kɔ api u maa rɛ: A pisoi maa rɛ pikɛ́ ha ayu nɛ siyupi sɛɛ nɛ nní rɔ́ ń kɔ́lɛ̃ kɛ́mɛɛ ilukɛ nɛ sifinɛ wɛ́ɛ́si, likumúŋɛ́ rɛ kucɛsi kɛcɔpɛ kari nté we.
Amá Yeesu uu pi maa rɛ: Ani nɔ́rinɛ́cúruu lilukɛ-lukɛ pi hɛ. Api rinɔ́ɔ yɔ́su rɛ: Akpɔ́nɔ́ anupũ nɛ ikpíntomɛ́ itɛ́ ŋmanɛ kari nté má. Nɛ́ɛ pɔ la rɛ tɔkɛ́ ha pisoi mpí nnɛ́í ilukɛ lɔ?
Pisoi ákotokú anupũ (5.000) pɛɛ pɛɛ kei we. Yeesu uu upitumɛ maa rɛ: Ani pi tonsɛntɛ pisoi kuwóó kuwóó anai.
Pitumɛ api lɛ̃ kuu pi n forii wai, api pisoi tonsɛntɛ.
Yeesu uu akpɔ́nɔ́ anupũ nɛ ikpíntomɛ́ itɛ́ kpísi, uu kɛyómɛ weríí, uu ilukɛ iyɛ̃ kɛcáá Uléécaa pɔɔnɛsɛ. Uu kpɔ́kɔrinɛ uu upitumɛ pa rɛ pikɛ́ pisoi pɛɛ n cápinɛlɛ̃ hɔɔnɛ.
Pinnɛ́í api le api lɛpu. Upitumɛ api akéri nyɛɛ m pɔɔnɛ cápinɛ ai anɛ́rɛ kɛfi nɛ atɛ́ yipu.
Kɛyáa kɛnyinɛ kɛ Yeesu uu umɛcirɛ kɛyómɛ yáási, upipirɛtiki api u lɛɛpɔ, uu pi pisɛ rɛ: Pisoi yɛ máikɛɛ rɛ nɛ́ɛ úye?
Api rinɔ́ɔ yɔ́su rɛ: Pinyinɛ yɛ tee rɛ pɔ Yohani Úniwolɛ lɛ, picɔ rɛ pɔ Elii lɛ, picɔ pin kɔ tee rɛ pɔ pɛɛ mɛkɛɛ antepu unyinɛ lɛ yɛɛ nkpɔ kɛ́mɛɛ n yisi.
Yeesu uu pi pisɛ rɛ: Nɔ̃́ ní, nɔ mpíí rɛ nɛ́ɛ úye? Piyɛɛ uu rinɔ́ɔ yɔ́su rɛ: Pɔ́ɔ uyɛ̃ kɛ Uléécaa uu n wɛ́ɛ.
Yeesu uu pi nyi rɛ ápi kapɛ úka nsímɛ́ mmɛ̃ símisi.
Uu pimáa kpá rɛ: Li pisɛ rɛ nɛ̃́ Usoi Kɛpipi kɛ́ mɛyánsei íwɛ li. Pisuifi piwɛ́ɛ́sɛ nɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa yɛ́ kɛ kɛsi. Li kɔ pisɛ rɛ pikɛ́ kɛ kpu akɛ kɛyáa táánũ tuŋɛ́ yisi.
Uu pɛɛ pinnɛ́í maa rɛ: Úye un n la ukɛ́ nɛ́ ritiki, ukɛ́ umɛcirɛ pípaí riyá uu ḿpá kɛyáa kɛ́ye ukunapɛ́ɛ́kɔɔ́ n yalɛ̃, uu pɛɛ nɛ́ tíki.
Ái líka nnya, úye un n la ukɛ́ unfaa lɔ, u n fómnilɛ. Amá úye un nɛ̃́ nnya unfaa n fóm, liute yɛɛ yɛ́ unfaa lɔ.
Usoi kulaa yɛ kúye in tɛ u kɛtẽ nté likɔ́ nnɛ́í yɛ̃́, uu pɛɛ kpi nɛ́ɛ uu umɛcirɛ ásáláú tani.
Úye un nɛni inɛ́sɛi nɛ nnɛ́símɛ́ isɛi n wai, Usoi Kɛpipi yɛ́ kɔ uisɛi wa kɛn píyei kɛmɛyɔɔpi nɛ kɛusaa nɛ piléécaatumɛ kɛ Uléécaa uu n wɛ́ɛ mɛyɔɔpi-i m pɛɛri.
Asei kam nɔ́ símisi, pinyinɛ yɛ nté welɛ pɛɛ yɛ́ Uléécaa mɛyɔɔpi n yɛ̃́ api kɛlenɛ kpíni.
Kɛ Yeesu uu lɛ̃ pisímɛ́ ḿ masí, ai wai yarɛ siyáa sipaha kumúŋɛ́, uu Yohani nɛ Yakupu kpísi uú nɛ rikúú taá pikɛ́ kɛyómɛ yáási.
Kuu kɛyómɛ n yáási, ukɛyu akɛ mɛ́wee consɛ, uilũ ii wárara póí-póí.
Mɛsɛ nɛ mɛsɛ, pisoi pitɛ́ pinyinɛ api Uléécaa mɛyɔɔpi-i léeri, pi nɛ Yeesu pin yɔ́i. Pikɛi kai m pisɛ rɛ ukɛ́ wa nɛ unkpɔ Yerusalɛm-pɔ ifaaci kapi lɛ̃ wai. Pɛpɛɛ Moisi nɛ Elii.
<range>
Piyɛɛ nɛ upicɔ pin nɛ nnɔ̃ kɛtaa tu, amá api yáka-yaka api Yeesu mɛyɔɔpi nɛ pisoi pitɛ́ pɛɛ ukɛkúrí ń nyɛnu yɛnu.
Kɛ pisoi pɛ̃ api Yeesu rin-yá, Piyɛɛ uu u maa rɛ: Sáa, li nyamlɛ rɛ tɔkɛ́ nté n we. Tɔ la rɛ tɔkɛ́ sicáŋíípi sitaani karii, pɔ̃́ kɛsɛ, Moisi kɛsɛ, Elii kɛsɛ. Úu nkpáni nyu mmɛ̃ kuu n símisi.
Kumúŋɛ́ kpɛ-i kuu lɛ̃ n símisi, kuhopɛ kunyinɛ akú weri aku pi hila. Kɛ pipirɛtiki api ń yɛ̃́ kuhopɛ kun lɛ̃ pi hilalɛ̃, iwamɛ ii pi loni.
Tinɔ́ɔ rinyinɛ ari kuhopɛ kpɛ-i léeri rɛ: Nkó yɛɛ Kɛnɛ́pipi kam n wɛ́ɛ, ani kutu kɛ ricɔ!
Kapi rinɔ́ɔ tɛ̃ lɛ̃ n kómɛi Yeesu ŋmanɛ kapi pɛɛ nyáni. Pipirɛtiki api sɛ́ɛ́, ápi kumúŋɛ́ kpɛ-i úka lɛ̃ kapi n yɛ̃́ símisi.
Kai kóso n weesi, api rikúú cɛ́pimɛ, risoiwuí píima rinyinɛ ari Yeesu tɛ́pɛipɔ.
Utisi unyinɛ uu riwúí tɛ̃ kɛcɔpɛ sicááila kápáá rɛ: Sáa, nɛ nɛ pɔ́ téni rɛ a kɛnɛ́wã́ kɛcáá ripaí, kɛnɛ́círɛníŋɛ yɛ kɛ.
Kuníri kunyinɛ kpɛɛ yɛ kɛ yisi, akɛ mɛsɛ nɛ mɛsɛ pipupukɛɛ loni, aku kɛ kpapamnisɛ mɛyã́, aku atalalaá kɛ wɔ́isɛ. Áku yɛ mɛsɛ nɛ mɛsɛ kɛ riyá, ku yɛ íwɛ kɛ walɛ kɛlenɛ.
Aḿ nɛ pipɔ́pirɛtiki téni rɛ pikɛ́ kuníri kpɛ̃ lakasɛ, amá ápi fe.
Yeesu uu pɛɛ rɛ: Nɔ́ nfatɛnɛcirɛ́ nɛ pikpááree mpuri mmú! Ituŋɛ ilɛ́ kam nɔ́kɛnɛ́mɛɛ pitónɛ kpánɛ? Ituŋɛ ilɛ́ kam yɛ́ lɛ̃ nɛ nɔ́ n kahari? Ani nɛ kɛwã́ kɛ̃ nté nɛ́ kam.
Kɛ kɛwã́ akɛ n nyahaipɔ, kuníri aku kɛ pɛpirɛ aku kɛ lémesi mɛyã́. Amá Yeesu uú nɛ kuníri cɛ́si hái, uu kɛwã́ pɔisɛ uu kɛusaa múísɛ.
Uléécaa nnaŋɛ píima nn ḿpá úye pírí wai. Yeesu mɛwai mɛ̃ mɛn kɔ lɛ̃ ḿpá úye pírí we, uu upipirɛtiki maa rɛ:
Ani nkpéni asei nyɛ̃ kam ń la kɛ́ nɔ́ símisi rimúlú ńsɔnɛ. Pi yɛ́ Usoi Kɛpipi pisoi anipɛ-i wa pikɛ́ kɛ kpu.
Amá ápi nsímɛ́ mmɛ̃ kõ. Pi pi m pesilɛ rɛ ápi kapɛ n kõ, iwamɛ íi kɔ ŋmurɛi pikɛ́ nɛ Yeesu m pisɛ.
Pipirɛtiki api pimɛcɔpɛcirɛ kɛyáa kɛnyinɛ n kɛŋɛnɛ pikɛ́ céri rɛ úye yɛɛ pikɛcɔpɛ uwɛ́ɛ́sɛ.
Yeesu uu pinfasimɛ́ céru. Uu pɛɛ kɛwã́ kɛnyinɛ kpísi uu ukɛkúrí nyɛrɛsɛ.
Uu pi maa rɛ: Úye un nɛ̃́ nnya kɛwã́ nkɛ́ kusánɛ n yɔsí, tinɛ́cúruu kuu kusánɛ yɔsí. Úye un kɔ kusánɛ nɛ́ n yɔsí, uyɛɛ nɛ́ n tummɛ kuu kɔ kusánɛ yɔsí. Likumúŋɛ́ rɛ úye un nɔ́kɛnɛ́cɔpɛ usíńsá, uyɛɛ uwɛ́ɛ́sɛ.
Yohani uu rinɔ́ɔ yɔ́su rɛ: Sáa, tɔ unyinɛ yɛnlɛ yɛɛ aníri n lákasɛ nɛ ripɔ́nyíri nnaŋɛ arí n la tɔkɛ́ nɛ u yɛ̀, kúu kɛrɔ́cɔpɛ ń we tɔn nɛ pɔ́ tíkilɛ̃ nnya.
Amá Yeesu uu rinɔ́ɔ u pɛsɛ rɛ: Áni kapɛ nɛ u yɛ̀, liriyíkí rɛ úye un nɔ́kɛnɛ́cáá n kpálɛ̃, uyɛ̃ úu nɔ́unɛ́láarɔ.
Kɛ kumúŋɛ́ kpɛ̃ kɛ Yeesu uu kɛyómɛ-mɛ̃ ń taánɛ aku n tu, Yeesu uu hɔ́ rɛ ukɛ́ Yerusalɛm ha.
Uu pisoi pinyinɛ kɛkpéẽ tɔ́ŋsɛ, api Samarii kuyu kunyinɛ sĩ tɛ pikɛ́ lɛ̃ nɛ lɛ̃ kai u m pisɛ u wɛ́ɛ́si ukɛ́ kɛlenɛ tuipɔ.
Amá kuyu kpɛ̃ pikɔ́ ápi ŋmurɛi pikɛ́ kusánɛ u yɔsí, kuu Yerusalɛm-mɛ̃ n símpɔ nnya.
Kɛ upipirɛtiki Yakupu nɛ Yohani api lɛ̃ n yɛ̃́ api u maa rɛ: Upíima, pɔ lalɛ rɛ tɔkɛ́ nna rinɔ́ɔ hɛ nkɛ́ pikɛcáá cuunu nkɛ́ pi torɛɛ?
Yeesu uu pikuwɛ́lɛ́-mɛ̃ pansɛpɔ uú nɛ pi cɛ́si [uu pɛɛ pi maa rɛ: Áni nyu kɛmúŋɛ́ kɛkɛɛ nɔ́kɛnɛ́mɛɛ ń we. Usoi Kɛpipi ákɛ ka rɛ kɛkɛ́ pisoi fóm, amá kɛ kalɛ rɛ kɛkɛ́ piayu lɔ].
Api pɛɛ yisi api kuyu féé-mɛ̃ sĩ.
Pin ncée-i we kɛ utisi unyinɛ uu Yeesu maa rɛ: Nɛ pɔ́ tíkinɛ kei kaa n símpɔnɛ nnɛ́í.
Yeesu uu u maa rɛ: Sisáŋá yɛ sialééri málɛ, sinúipi sin siayámɛ́ má, amá nɛ̃́, Usoi Kɛpipi ám tíka má kam yɛ́ ríyu n tampɔ kɛ́ wéntɛ.
Uu usoi ucɔ maa rɛ: A nɛ́ ritiki. Amá usoi uu rɛ: Sáa, a ncée nɛ́ hɛ kɛ́ ha unɛ́sáa kulɛsi kɛ́ pɛɛ kɛlenɛ pɔ́ ritiki.
Yeesu uu rinɔ́ɔ u pɛsɛ rɛ: A tíyɛ pikpɔkpɔ pikɛ́ pikpɔkpɔ kulɛsi, pɔ́ɔkɛ́ ha Uléécaa iyɔɔpi nsímɛ́ símisi.
Usoi ucɔ uu u maa rɛ: Nɛ pɔ́ tíkinɛ Upíima, amá a ncée nɛ́ hɛ kɛ́ ha mɛnɛ́tɔ́ŋɛ́ pinɛ́kɔ́ símisi.
Yeesu uu pɛɛ u pɛsɛ rɛ: Uyɛɛ nɛ ináa n kɔ́lɔi un pɛɛ kɛpirɛ ŋmɛ́ɛ́ni úu nɛ sá rɛ ukɛ́ Uléécaa iyɔɔpi kɛ́mɛɛ ukɛikɔ́.
Lɛ̃ mɛmáá, Upíima uu pisoi kuwóó nɛ afɛɛrɛ́ wɛ́ɛ uu pitɛ́ pitɛ́ pi tum ayu nɛ silõ nnɛ́í kɛ́mɛɛ kai m pisɛ rɛ uricuruu ukɛ́ kɔ sɔ́nɛ.
Uu pi maa rɛ: Ilukɛ kapi ń kpasinɛ yɛ piyɛlɛ, amá pikɛikɔ́ pɛɛ yɛ́ i n kpasi ápi piyɛ. Ani nɛ ucarɛte tẽ́ ukɛ́ pɛpɛɛ yɛ́ i n kpasi rikpá.
Ani ncée kpísi! Nɛ nɔ́ tumlɛ rɛ ani isáŋ yɛɛ ákpɛ kɛcɔpɛ ń we mɛcɔ n sɔ́nɛ.
Áni kapɛ siwóó nɛ́ɛ kulɔ́ɔ nɛ́ɛ anɛ́ɛ́ri rimúlú, áni kapɛ ncée-i nyɛrɛ rɛ nɔkɛ́ unyinɛ yáási.
Nɔkɛ́ kɛlenɛ kɛ́yɔ kɛnyinɛ-i n lompɔ, ani yɛ maa rɛ: Nkíŋniŋɛ nkɛ́ kɛ́yɔ nkɛ́-i n we.
In tɛ nkíŋniŋɛ ukɔ́ unyinɛ yɛ kɛ́yɔ kɛ-i we, nɔ́nnɛ́kíŋniŋɛ yɛ́ u ritiki. Insá lɛ̃, nɔ́kɛnɛ́mɛɛ kɛ nɔ́nnɛ́kíŋniŋɛ nn pɛlɛnɛ.
Ani kɛ́yɔ kɛ-i tonɛ, ani lɛ̃ kapi kei nɔ́ n hɛ le ani níru, likumúŋɛ́ rɛ ukɛikɔ́ yɛ uihɛ́ɛ́ málɛ. Áni kapɛ síyɔ n tɔrii.
Nɔn kuyu kúye-i n lompɔ pin kusánɛ nɔ́ n yɔ́su, pin yo nɔ́ m pa, ani li.
Ani pitóikɔ́ m pɔisɛntɛ, ani kuyu pikɔ́ maa rɛ: Uléécaa iyɔɔpi yɛ nɔ́ nyahaimɛlɛ.
Amá nɔn kuyu kúye-i n lompɔ pin piyɔ́ɔ́ nɔ́ n yɛ̀, ani icée-i léepɔ aní maa rɛ:
Tɔ nɔ́kunɛ́yu nkoŋo mɛɛ arɔ́na riḿmɛɛlú nɔ́kɛnɛ́cáá ripéi. Ḿpá nɛ lɛ̃, ani ceri rɛ Uléécaa iyɔɔpi yɛ nɛ nɔ́ rikɔlɛ.
Asei kam nní nɔ́ símisi rɛ kɛyáa kɛ̃ kɛ Uléécaa uu n sɔ́nti ukɛ́ nɛ pisoi n túhaanɛ, Sotɔm pikɔ́ kɛ Uléécaa uu nna n ŋmaasi iwɛ yɛ́ nɛ kuyu kpɛ̃ ikɔ́ kutɔsi wa.
Nɔ̃́ Korasin pikɔ́, íwɛ kani topori. Nɔ̃́ Petisayita pikɔ́, íwɛ kani topori! Likumúŋɛ́ rɛ mɛwaisaŋa kapi nɔ́kɛnɛ́mɛɛ n wapisi mɛn pɛɛ Tiiri nɛ Sitɔɔ kɛ́mɛɛ n wa, ai nní ń we pin piakópɛ kɛpirɛ ritɔ api áfɔrɔnti tani api pimɛcirɛ nfúrɔ̃ kɔikɛɛ likɛ́ nyísɛ rɛ pi consɛ.
Lɛ̃ nnya kɛ Tiiri nɛ Sitɔɔ pikɔ́ iwɛ ii yɛ́ ha kɛtúhaanɛ kɛ́mɛɛ́ nɛ nɔ́inɛ́kɔ́ kutɔsi wa.
Ńté nɔ̃́ Kapɛrinawum pikɔ́, nɔ músu rɛ kɛléécaa-mɛ̃ kaní taálɛ̃? Ái nkpáni lɛ̃. Amá kukúlãyu-i kɛ Uléécaa uu kɛtẽ-mɛ̃ nɔ́ láupɔlɛ.
Uu upipirɛtiki pimáa kpá rɛ: Úye un kutu nɔ́ n cɔlɛ̃, nɛ̃́ kuu kutu cɔlɛ̃, úye un nɔ́ n yulu nɛ̃́ kuu yúlu. Úye un kɔ nɛ̃́ n yulu, uyɛɛ nɛ́ n tummɛ kuu yúlu.
Pisoi kuwóó nɛ afɛɛrɛ́ pɛ̃ kapi n tũ api pɛɛri nɛ mpɔ́ɔnarɛ, api rɛ: Sáa, aníri ricuruu yɛɛ rɔ́ pakarɛlɛ, tɔn tinɔ́ɔ a n hɛ nɛ ripɔ́nyíri.
Yeesu uu rinɔ́ɔ pi yɔ́su rɛ: Nɛ pɛɛ Setani yɛnlɛ un kɛyómɛcaa-pɔ lóiri yarɛ kɛkónɛsɛípi.
Ani kutu ricɔ! Nɛ́ɛ ńnaŋɛ nɔ́ hɛ rɛ nɔkɛ́ iwáa nɛ inã kɛcáá sɔ́nɛ ani uláarɔ nnaŋɛ nnɛ́í tɛ́kɛ́ɛ́ líka ái yɛ́ kɔ nɔ́ wa.
Amá ái kapɛ nɔ́ n láárú rɛ aníri yɛ nɔ́ wuru nnya. Lɛlɛɛ yɛ́ nɔ́ n láárú lɛɛ rɛ Uléécaa yɛ nɔ́anɛ́nyíri uritɛlɛ́ kɛ́mɛɛ wɔ́i.
Kumúŋɛ́ kpɛ-i, Nfáasɔnɛ nn Yeesu rikiŋ niŋukusɛ uú maa rɛ: Sáa, kɛtẽ nɛ kɛyómɛ Upiima, nɛ pɔ́ pakarɛ rɛ pɔ tíyɛsɛ siwã́ síńsápi asi nsímɛ́ mmɛ̃ kaa pisɔhɔɔ nɛ pinyuwɛ ḿ pesí asei kom. Pɔ́ɔ mpɔ́fanarɛ kɛ́mɛɛ la rɛ likɛ́ lɛ̃ wa nnya kai kɔ mɛsei lɛ̃ wa, Sáa.
Unɛ́sáa yɛ ḿpá yo nnɛ́í nɛ́ palɛ. Úka ucɔ úu nɛ́ nyu Unɛ́sáa mɛmáá. Úka ucɔ úu kɔ Unɛ́sáa nyu insá nɛ̃́ Ukɛpipi nɛ pɛ̃ kam n tíyɛsɛ api u ceru.
Yeesu uu lɛ̃ mɛmáá upipirɛtiki-mɛ̃ pansɛpɔ uu pi maa rɛ: Pɛpɛɛ lɛ̃ kani nní n nyáni n nyáni yɛ pínarɛkomɛ lɛ.
Asei kɛcáá, antepuyɛ nɛ piyɔ́ɔpi mɛyã yɛ káipilɛ pikɛ́ lɛ̃ kani n yɛ̃́ yɛ̃, amá ápi li yɛ̃, api káipi rɛ pikɛ́ lɛ̃ kani nní n kṍ kõ, amá ápi li kõ.
Isé ucélaa unyinɛ uu rinɔ́ɔ maa un la ukɛ́ Yeesu ripinɛ wa, uu u pisɛ rɛ: Sáa, íye kai pisɛ rɛ kɛ́ wa kɛ́ nɛ nfáa tɛnɛcirɛ́ n yɛ̃́?
Yeesu uu rinɔ́ɔ u yɔ́su rɛ: Íye kai irɔ́sé kɛ́mɛɛ wɔ́laalɛ̃? Kaa yɛ isé ritɛlɛ́ n kɛ́ɛ̃, íye kaa yɛ mpíí i kõ.
Usoi uyɛ̃ uu rinɔ́ɔ yɔ́su rɛ: A Upíima Upɔ́léécaa n la nɛ kɛpɔ́fa nnɛ́í, nɛ ipɔ́soi nnɛ́í, nɛ mpɔ́naŋɛ nnɛ́í nɛ kɛpɔ́múŋɛ́ nnɛ́í, aa kɔ upɔ́cɔ n la yarɛ kaa ripɔ́cúruu ń la.
Yeesu uu pɛɛ u maa rɛ: Pɔ ńsɔnɛ rinɔ́ɔ nɛ́ pɛsɛlɛ. A lɛ̃ titiki, pɔ́ nfáa yɛ̃.
Amá isé ucélaa uu alari n wɛ́ɛ́si uu lɛ̃ nnya Yeesu pisɛ rɛ: Wóo unɛ́soicɔ?
Yeesu uu rinɔ́ɔ u pɛsɛ rɛ: Utisi unyinɛ yɛɛ kɛyáa Yerusalɛm leeri un Yeriko-mɛ̃ cɛpilɛ̃, piyaa api u tini api uilũ yɔ́su api u kpafui api itói u wai, api kɛteni-i u lalɛi hɛihɛi api tɔ́mpɔ.
Aí nɛ sá uyɛɛ yɛ Uléécaa inyɔ́ɔnsɛ n wa unyinɛ un ncée mmɛ̃ tikilɛ̃. Kuu utisi uyɛ̃ n yɛ̃́, uu kɛ́ŋɛ́ɛ́ uu fáau.
Lefi ukɔ́ unyinɛ uu kɔ limɛcɔ kɛlõ kɛ-i tuipɔ, uu utisi uyɛ̃ yɛnu, uyɛ̃ uu kɔ kɛ́ŋɛ́ɛ́ uu fáau.
Amá Samarii ukɔ́ unyinɛ yɛɛ ncée mmɛ̃ n tíkimɛlɛ̃ uu utóikɔ́ uyɛ̃ kɛlõ tuipɔ. Kuu u n yɛ̃́, ai mɛyíkíyiki íwɛ u wai.
Uú nyɔsɔ́pɔ uu mɛ́kpɔ nɛ fɛɛ̃́ uitoi kɛcáá kɔikɛɛ, uu i pahaankɛɛ. Uu lɛ̃ mɛmáá ukɛminaa kɛcáá u tonsɛ uú nɛ picéetɔŋɛ́ kɛyɔ kɛnyinɛ-i u sĩ uú ha kei ukɛcáá paí.
Kai n weesi, uu mɛwóópipi mɛtɛ́ lesɛ uu uyɛɛ picéetɔŋɛ́ kɛyɔ kɛcáá ḿ paílɛ̃ pa uu u maa rɛ: A usoi nkó kɛcáá ripaí, nɛn ha píyei nté m pɛɛmɛ, nɛ́ riwómɛ tɛɛ n tisɛ pɔ́ hɛ́ɛ́lɛ.
Yeesu uu pimáa kpá rɛ: Pisoi pitaani mpí kɛcɔpɛ úye yɛɛ uyɛ̃ kɛ piyaa api nní itói n wa usoicɔ?
Isé ucélaa uu rinɔ́ɔ yɔ́su rɛ: Uyɛɛ kusoi u n wa yɛɛ uusoicɔ. Yeesu uu pɛɛ u maa rɛ: A n ŋme, aa yɛ limɛcɔ wai.
Kɛ Yeesu nɛ upipirɛtiki api pinsẽ ń nɔŋ́lɛ̃, api kuyu kunyinɛ tulu, unɔ́si unyinɛ kapi yɛ n sée rɛ Marita un kei we, uu ukɛyɔ-i kusánɛ pi yɔ́su. Marita yɛ pɛɛ uwã́ unyinɛ málɛ api yɛ u séi rɛ Maari. U pɛɛ kei welɛ. Uu Upíima ana mɛtene tonɛ un uicélaa kutu cɔlɛ̃.
<range>
Marita pɔ́ɔn nɛ pisɔ́ɔ̃ kɛ́yu mahani. Uu yisi uu rɛ: Upíima, ái pɔ́ cɔ́ŋlɛ̃ kɛ unɛ́wã́ uú nɛ mɛnɛ́círɛ pihúúkɛi n nyánɛii? A u maa rɛ ukɛ́ nɛ́ lɛ̃́.
Upíima uu u maa rɛ: Marita, Marita, pɔ mɛpɔ́círɛ ḿpá yo kɛ́mɛɛ picɔ́ŋ tɔsilɛ nɛ pinákaankɛɛ.
Amá likɛi lisɛ kai usoi pisɛ. Likɛi kɛcirɛ kɛ Maari uu wɛ́ɛ, úka úu yɛ́ fe ukɛ́ li u yɔsí.
Kɛyáa kɛnyinɛ kɛ Yeesu uu kɛlõ kɛnyinɛ kɛyómɛ yáási. Kuu ḿ masí, uupirɛtiki unyinɛ uu u pisɛ rɛ: Upíima, a piyómɛyáhaa rɔ́ céési yarɛ kɛ Yohani uu upipirɛtiki n céesi mɛcɔ.
Yeesu uu pi maa rɛ: Nɔn yɛ kɛyómɛ n yáásinɛ, ani yɛ maa rɛ: Sáa, tipɔ́nyíri tikɛ́ n kóólɛlɛ̃. Ipɔ́yɔ́ɔpi ikɛ́ lommɛ.
A ḿpá kɛyáa kɛ́ye ilukɛ rɔ́ hɛ.
A arɔ́kópɛ rɔ́ sárɛi, Yarɛ kɛ tɔ́ɔ yɛ kɔ picɔ n sárɛi pin akópɛ rɔ́ n wa mɛcɔ. Kapɛ tíyɛsɛ tɔkɛ́ pipeikɛɛ kɛ́mɛɛ loó.
Yeesu uu kɔ pimáa pi kpá rɛ: Nɔ́ unyinɛ un nkpéni usánɛ m má uu kɛsinɛ u lɛɛpɔ uu u maa rɛ: Unɛ́sánɛ, a akpɔ́nɔ́ ataani nɛ́ lonsɛ.
Unɛ́sánɛ unyinɛ yɛɛ ncée leeri uu kɛnɛ́yɔ-i weri, ám kɔ pɛɛ líka má kɛ́ u pa.
In n la uusanɛ uyɛ̃ yɛ́ hái kɛ́yɔ kɛmɛɛ-pɔ rinɔ́ɔ u yɔ́ɔmɛ rɛ: Kapɛ nɛ́ ricɔ́ŋ! Nɛ rinɔnɔɔ hánɛsilɛ am ká, tɔ́ nɛ sinɛ́wã́ yɛ lonlɛ, ám fenɛ kɛ́ yisi kɛ́ akpɔ́nɔ́ pɔ́ pa.
Asei kam nɔ́ símisinɛ rɛ in n la úu yɛ́ yisi ukɛ́ a u pa rɛ u uusanɛ nnya, amá u yɛ́ yisi uu lɛ̃ nnɛ́í kai u m pisɛ u pa rɛ uusanɛ yɛ picɔ́ŋ u nɔŋ́lɛ̃ nnya.
Nɛ̃́ nɛ nɔ́ tee rɛ: Ani yɛ we, pi yɛ́ nɔ́ hɛ, ani yɛ wɛ́ɛ́si, nɔ́ yɛ̃́, ani yɛ rikóḿkóḿ, pi yɛ́ rinɔnɔɔ nɔ́ hánnɛ.
Likumúŋɛ́ rɛ usoi uyɛɛ n we kapi yɛ hɛ, uyɛɛ n wɛ́ɛ́si yɛɛ yɛ yɛ̃, uyɛɛ rinkóḿkóḿ kapi yɛ hánnɛ.
Nɛ́ɛ usáa úye kɛwã́ kɛɛ yɛ́ nkpíntomɛ́ u we, uu pɛɛ iwáa kɛ pa?
Nɛ́ɛ úye yɛɛ yɛ́ ukɛwã inã hɛ, kɛn tipele u n we?
Ḿpá nɔ́ pikpááree mpí, nɔ yɛ felɛ ani nɔ́sinɛ́pipi lisɔnɛ hɛ. Nɔ́ pɛɛ rɛ urɔ́sáa yɛɛ kɛyómɛcaa-pɔ ń we yɛɛ yɛ́ pɛɛ mɛníŋɛ pɛpɛɛ Nfáasɔnɛ u m pisɛ pihɛɛ riyáá?
Kɛyáa kɛnyinɛ kɛ Yeesu uú we un kuníri kunyinɛ kpɛɛ utisi unyinɛ nsímɛ́ ḿ pɔɔnɛsɛlɛ̃ lakasɛ. Kaku ń le, utisi uyɛ̃ uu nsímɛ́ loni ai pisoi pɛɛ n cápinɛlɛ̃ mɛyíkíyiki nnɔ́ɔ yipu.
Amá pikɛcɔpɛ pinyinɛ apí maa rɛ: Aníri uyɔɔpi Pɛlisepulɛ nnaŋɛ kuu yɛ nɛ aníri lakasɛ!
Amá picɔ pɔ́ɔn la pikɛ́ ripinɛ u wa, api pɛɛ u pisɛ rɛ ukɛ́ mɛwaisaŋa mɛnyinɛ wa ukɛ́ nɛ nyísɛ rɛ Uléécaa kɛ́mɛɛ kuu léeri.
Amá Yeesu pɔ̃́ nɛ pɛɛ pikɛmúŋɛ́ nyulɛ. Uu pɛɛ pi maa rɛ: Kuyɔ́ɔpiyu kunyinɛ pisoi pin pimɛcɔpɛcirɛ n tɔpu, ku yɛ kpulɛ, kusiyɔ asi kɛsɛ kɛsɛ lólɛsi.
Lɛ̃ nnya in tɛ Setani yɛ nɛ umɛcirɛ tɔpu, íye kɛ ukuyɔɔpiyu aku yɛ́ pɛɛ fe akú nɛ n we? Nɔ maa rɛ Pɛlisepulɛ nnaŋɛ kaḿ nɛ aníri lakasɛ nnya kam lɛ̃ ma.
In tɛ Pɛlisepulɛ yɛɛ ńnaŋɛ nɛ́ hɛ kaḿ nɛ aníri lakasɛntɛ, wóo pɛɛ nɔ́pinɛ́kɔ́ pɔ̃́ ńnaŋɛ hɛ kapí nɛ a lakasɛntɛ? Ani n nyu rɛ nɔ́pinɛ́kɔ́ cirɛ pɛɛ nɔ́ nyísɛnɛ rɛ áni alari má.
Asei kɛcáá, Uléécaa nnaŋɛ kaḿ nɛ aníri lakasɛntɛ. Lɛlɛɛ nyísɛlɛ̃ tɛ Uléécaa iyɔɔpi yɛ nɔ́kɛnɛ́mɛɛ pituimɛ masilɛ.
Usoi naŋɛ-naŋɛ un itɔpilũ m má un nɛ ukɛyɔ m mɛ̃́, úka úu yɛ́ fe ukɛ́ ulikɔ́ linyinɛ yáái.
Amá unyinɛ un ńnaŋɛ u n feriyɛ, liute yɛ̀ɛ̀ uitɔpilũ iyɛ̃ kuú pɛɛ́ nɛ n tálɛ̃ yɔsilɛ uu umɛmá mɛ̃ kpísi uu hɔ́ɔ́nɛntɛ.
Nkó yɛɛ úu kɛnɛ́cáá n kpálɛ̃ yɛ iláarɔ nɛ́ wailɛ, nkó yɛɛ úu picápinɛ nɛ́ n lɛ́ni yɛ harɛsilɛ.
Kuníri kun usoi kɛ́mɛɛ́ n le, kɛlõ kóima kɛnyinɛ-i kaku yɛ ha n keraai kun kɛwéntɛ wɛ́ɛ́si. Kunsá kɛwéntɛ n yɛ̃, ku yɛ kukɛfa-i maa rɛ: Nɛ kɛnɛ́yɔ kpurɛ kam n tíyɛmɛ-i pɛlɛnɛ.
Kun m pɛɛpɔ, aku kɛ́yɔ lɛɛpɔ kɛn pééilɛ̃ kɛn kɔ nyɔ́ɔnsɛlɛ̃ cáká-cáká.
Kei kaku yɛ pɛɛ́ ha kuacɔ asɛɛi nyɛɛ kuricuruu rikpákárá ń fe kpíipɔ aá nɛ kɛ́yɔ kɛ-i tonɛ. Lɛlɛɛ yɛ tíyɛsɛ kɛ liute uyɛ̃ mɛwee falɛ amɛ yɛ n caailɛ̃ amɛ mɛkpurɛ mɛ-i kuú pɛɛ ń we tɔ́su.
Kɛ Yeesu uu lɛ̃ pisímɛ́ ḿ masí, unɔ́si unyinɛ uu riwúí kɛcɔpɛ maari rɛ: Unɔ́si uyɛ̃ kɛfa-i kaa n tónɛ uu kɔ pɔ́ nyɛnsɛ yɛ únarɛkomɛ lɛ.
Yeesu uu rinɔ́ɔ u yɔ́su rɛ: Pɛpɛɛ yɛ Nléécaasimɛ́ kutu rińcɔ api lɛ̃ knn m pisɛ tiki pɛɛ mɛníŋɛ pínarɛkomɛ.
Kumúŋɛ́ kpɛ-i kɛ asoiwuí aa Yeesu n kálaalɛ̃, Yeesu uú maa rɛ: Nfáani kɛtẽ nkɛ́ pisoi yɛ caailɛnlɛ hái. Pi mɛwaisaŋa kórulɛ. Mɛwaisaŋa mɛ̃ kɛ antepu Yonaasi uu n yɛ̃́ mɛnyinɛcɔ kapi yɛ́ kɔ yɛ̃.
Yarɛ kɛ Yonaasi uu Niniifi pikɔ́ mɛwaisaŋa n nyísɛ, limɛcɔ kɛ Usoi Kɛpipi akɛ yɛ́ nfáani kɛtẽ nkɛ́ pisoi mɛ nyísɛ.
Kɛyáa kɛ̃ kɛ Uléécaa uú nɛ pisoi n túhaanɛnɛ, unɔ́siyɔɔpi yɛɛ Saapa kɛtẽ kɛcáá n tṹ yɛ́ ha yisi, uu nfáani kɛtẽ nkɛ́ pisoi akópɛ pa. Li we rɛ uyɛɛ pɛɛ hái kɛtẽ kɛtɔ-pɔ leemɛlɛ uú weri rɛ ukɛ́ Salomɔɔ mɛwɛ́ɛ́sɛsɔhɔ kõ. Uyɛɛ kɔ nté nní ń we yɛ kɔ pɛɛ Salomɔɔ felɛ!
Niniifi pikɔ́ yɛ́ ha kɛyáa kɛ̃ yisi, api nfáani kɛtẽ nkɛ́ pisoi akópɛ pa. Li we rɛ kumúŋɛ́ kpɛ-i kɛ Yonaasi uú pɛɛ Nléécaasimɛ́ rin-yóó api kóm, pi pɛɛ mɛfinɛ consɛlɛ. Uyɛɛ nté nní ń we yɛ kɔ pɛɛ Yonaasi felɛ.
Yeesu uu kɔ rɛ: Úka úu yɛ kɛ́firáa risɛ́ uu kɛ pésu nɛ́ɛ uu kucári kɛ kipi, amá kɛlõ cácá kuu yɛ kɛ ritɔsi rɛ pɛpɛɛ n lompɔ pikɛ́ mɛtɛ́í yɛ̃́ nnya.
Ipɔ́nípɛɛ yɛ ipɔ́piŋɛ kɛfiráa lɛ. Ipɔ́nípɛɛ in n nyáni ńsɔnɛ, ipɔ́piŋɛ nnɛ́í kai yɛ n kpã́iilɛ̃, amá ipɔ́nípɛɛ insá ńsɔnɛ n nyáni, kuŋmaha-i kɛ ipɔ́piŋɛ ii yɛ́ n we.
Lɛ̃ nnya a mɛpɔ́círɛ tĩ, mɛtɛ́í mɛɛ kɛpɔ́mɛɛ ń we ámɛ kapɛ nɛ riŋmaha rimpɔ́lɔ́ nnya.
Ipɔ́piŋɛ nnɛ́í in mɛtɛ́í m má kɛ ikɛlõ kɛ́ka ákɛ kuŋmaha-i we, innɛ́í yɛ́ mɛtɛ́í-i m pɔlɔlɛnlɛ yarɛ lɛ̃ kɛ kɛ́firáa akɛ yɛ nɛ kɛmɛtɛ́í nnɛ́í pɔ n kpã́iilɛ̃.
Kɛ Yeesu uu ń we un símisi, Ufarisi unyinɛ uu ukɛyɔ-i u séi rɛ pikɛ́ kɛsẽ́ ilukɛ li. Yeesu uu lompɔ uu pilukɛ kápáá.
Ai Ufarisi uyɛ̃ pírí wai kɛ Yeesu uú nɛ n le úu kɔ pɛɛ anípɛ nalɛ kɛlenɛ yarɛ kɛ piinyɛkii ii m pisɛ.
Upíima uu pɛɛ u maa rɛ: Lɛ̃ kɛ nɔ̃́ Pifarisi ani ń we yɛ lɛ̃. Kɛpóripi nɛ ricáripi kɛpirɛ kani yɛ hɛɛrɛ, amá nɔ́sinɛ́fa kɛ́mɛɛ, piyaa nɛ mɛwai kópɛ nfasimɛ́ mɛɛ yipaalɛ̃.
Nɔ piníri lɛ. In nɛ Uléécaa yɛɛ kɛpirɛ n wa cirɛ yɛɛ kɔ kɛmɛ́ɛ waa?
Lɛ̃ nnya, ani lɛlɛɛ nɔ́sinɛ́póripi nɛ nɔ́anɛ́cáripi-i ń we píwɛkɔɔ́ hɛkɛsi, li yɛ́ pɛɛ ḿpá yo nɔ́ sɔnukusɛ.
Nɔ̃́ Pifarisi, íwɛ kani topori! Nɔ yɛ iyɛ́hɛ yarɛ manti nɛ ruu nɛ ayɛ́hɛpɛi ncɔpuri ripɛ́nɛlɛ ani hɔ́ɔ́nɛ awɛ́lɛ́ kɛfi, ani kuwɛ́lɛ́ kusɛ Uléécaa pa. Amá áni pɛɛ Uléécaa asei nɛ unla waisɛlɛ̃. Lɛ̃ kai kɔ pɛɛ m pisɛ rɛ ani n wai nɔn kɔ pɛɛ́ nɛ litɔ́rɔɔ kɛcáá léisɛlɛ̃.
Nɔ̃́ Pifarisi, íwɛ kani topori. Síyukɔɔ́tonɛ kani yɛ ayómɛyáhaalee-i n la. Nɔ kɔ la pikɛ́ yɛ kɛ́yaála-i nɔ́ n yáhaankɛɛ.
Íwɛ kani topori! Nɔ we yarɛ ihórɛ iyɛ̃ kɛcáá kapi n sɔ́nɛ ápi kɔ pɛɛ ikɛcáá nyu.
Isé ucélaa usɛ uu u maa rɛ: Sáa, pɔn lɛ̃ n símisi, tɔ̃́ kaa kɔ lɛ̃ lámisi.
Yeesu uu rinɔ́ɔ yɔ́su rɛ: Nɔ̃́ isé picélaa, íwɛ kɛ nɔ́ɔ kɔ topori! Ncɔni mulɛ-mulɛ kani yɛ picɔ cɔnsɛ, áni yɛ kɔ pɛɛ ḿpá fíí nɛ nɔ́kɛnɛ́nípɛpi rica.
Íwɛ kani topori! Akpíí sɔnɛ kani yɛ antepuyɛ kɛ nɔ́pinɛ́sáayaha api n kṍ mɔ́mti.
Nɔ́mɛnɛ́wai mɛɛ nyísɛlɛnlɛ rɛ lɛ̃ kɛ nɔ́pinɛ́sáayaha api n wa yɛ nɛ nɔ́ risálɛ, likumúŋɛ́ rɛ pi antepuyɛ kónlɛ, nɔ́ɔ piakpíí mɔ́mti.
Lɛ̃ nnya kɛ Uléécaa uú pɛɛ́ nɛ umɛwɛ́ɛ́sɛsɔhɔ maa rɛ: Nɛ̃́ Uléécaa, nɛ́ antepuyɛ nɛ pitumɛ pi pa, api pikɛcɔpɛ picɔ kóni api picɔ íwɛ wai.
Kai nní lɛ̃, nfáani kɛtẽ nkɛ́ pisoi pɛɛ yɛ́ antepuyɛ pɛɛ hái kɛtẽ kɛkoraanɛ-mɛ n kpí nkpɔ nnya akpanii yɛ̃.
Kai n kpíimɛ Apɛɛli nkpɔ-mɛ hái nɛ Sakarii kapi kɛnyɔ́ɔnsɛhúúpi nɛ Uléécaa kɛyɔ kɛpáápáá ń kpu nkpɔ-pɔ. Asei kam nɔ́ símisi, nfáani kɛtẽ nkɛ́ pisoi mpí kapi antepuyɛ pɛ̃ nkpɔ riwomɛ kórunɛ.
Íwɛ kani topori, nɔ̃́ isé picélaa! Nɔ rinɔnɔɔ tɛ̃ kapi yɛ nɛ rintíki apí nɛ Uléécaa céru kɛhánnɛ lesɛlɛ, nɔ̃́ áni kɔ pɛɛ fenɛ nɔkɛ́ lompɔ, ani kɔ pɛɛ pɛpɛɛ pilompɔ ń la ncée tápisi.
Kɛ Yeesu uu kɛlõ kɛ-i n yisi, isé picélaa nɛ Pifarisi apí nɛ u wɔ́ɔsi, api isímɛ́ mpehẽ mpehẽ kɛcáá u m písɛisɛ.
Api apinɛ u n wapisi rɛ ukɛ́ nkópɛ nnyinɛ malɛ.
Kumúŋɛ́ kpɛ-i, pisoi api cápinɛ kulúi, ai tulu ricuruu pin ána cɔpaanɛ. Yeesu uu pɛɛ mɛfoí upipirɛtiki maa rɛ: Ani nɔ́mɛnɛ́círɛ tĩ nɛ Pifarisi nkpɔ́nɔ́tɔ pitɛ. Lɛlɛɛ rɛ pi kɛcáá kɛcáá mɛwai yɛ mɛ.
Lɛ̃ nnɛ́í lɛɛ m pékaalɛ̃ nɛ lɛ̃ nnɛ́í kɛ úka úu n nyu yɛ́ kam ai mɛtɛ́í kɛ́mɛɛ léeri, ḿpá úye uu li yɛnu uu kɔ li ceru.
Lɛ̃ nnya, lɛ̃ kani yɛ́ mɛyaa ḿ malɛ, mɛtɛ́í-i kapi yɛ́ li kõ. Lɛ̃ nnɛ́í kani yɛ́ alee kɛ́mɛɛ picɔ atu-i rinwɛ́íwɛ́í, alee nɛ itúhaa kɛcáá kapi yɛ́ kɛyáa li riyóó.
Nɛ nɔ̃́ pinɛ́sánɛ símisi rɛ: Áni kapɛ pɛpɛɛ yɛ usoi ń kpu, amá ápi yɛ pɛɛ fe pikɛ́ linyinɛ licɔ wa n wuru.
Kɛ́ nɔ́ céési uyɛ̃ kai m pisɛ rɛ nɔkɛ́ n wuru. Uléécaa yɛɛ yɛ n fe uu usoi kopu, uu limɛmáá nna tɛnɛcirɛ́ kɛ́mɛɛ u sápɔ kai pisɛ rɛ nɔkɛ́ n wuru. Ɛɛɛ, nɛ nɔ́ maa rɛ uyɛ̃ kai pisɛ rɛ nɔkɛ́ n wuru.
In nɛ sítanká sitɛ́ kapi yɛ nɛ sinúipi yukɛ-yukɛ sinupũ lɔɔ? Ḿpá nɛ lɛ̃, Uléécaa úu yɛ kɛ́ka kɛcáá palɛi.
Pi nɔ́nnɛ́nyúpi nnɛ́í ricuruu kɛɛnlɛ. Iwamɛ íi kapɛ yɛ nɔ́ wa. Nɔ Uléécaa inipɛɛ-i ríyu málɛ lin sinúipi yukɛ-yukɛ kulúi fe.
Nɛ nɔ́ maa rɛ: Úye un pisoi kɛcɔpɛ n ŋmurɛi rɛ u unɛ́kɔ́ lɛ, nɛ̃́ Usoi Kɛpipi ricuruu yɛ́ Uléécaa pileecaatumɛ-i ŋmurɛi rɛ nɛ́ɛ u te.
Amá úye un pisoi kɛyu-i n kɛsi rɛ úu nɛ́ nyu, nɛ̃́ Usoi Kɛpipi ricuruu yɛ́ Uléécaa pileecaatumɛ-i kɛ́si rɛ ám liute nyu.
Úye un Usoi Kɛpipi ricuruu kɛcáá nkópɛ n símisi, pi yɛ́ akópɛ nyɛ̃ liute sárɛi, amá úye un Nfáasɔnɛ n lámisi, liute akópɛ áa kusárɛi we.
Pin píyei nɔ́ n tɔrɔi rɛ pi nɛ ayómɛyáhaalee-i nɛ́ɛ piyɔ́ɔpi-i nɛ́ɛ kuyu piwɛ́ɛ́sɛ-i pitúhaanɛ nɔ́ sĩ́, áni kapɛ pírí tónɛ nɛ mmɛ̃ kani yɛ́ ha ḿ malɛ nɔkɛ́ nɛ kɛtahai ń le.
Nfáasɔnɛ mɛɛ yɛ́ kumúŋɛ́ kpɛ-i mmɛ̃ kai m pisɛ rɛ nɔkɛ́ malɛ nɔ́ céési.
Unyinɛ uu riwúí kɛcɔpɛ Yeesu maari rɛ: Sáa, a unɛ́márɛcɔ maa rɛ tɔ́ nɛ uyɛ̃ tɔkɛ́ ikúlanlũ kɛ urɔ́sáa uú nɛ rɔ́ n tíyɛ hɔɔnɛ.
Yeesu uu rinɔ́ɔ u yɔ́su rɛ: Unɛ́sánɛ, wóo nɛ́ tĩ́ tɛ kɛ́ nɔ́nnɛ́símɛ́ n túhaanɛ nɛ́ɛ kɛ́ yɛ ikúlanlũ nɔ́ hɔ́ɔ́nɛ?
Uu pɛɛ lɛ̃ mɛmáá pinnɛ́í maa rɛ: Ani nɔ́mɛnɛ́círɛ tĩ nɛ mɛmá nnáápí. Ḿpá usoi un íye nsá m má, ái umɛmá mɛɛ unfaa tesɛ.
Uu pɛɛ kɛnyárũ pi wai rɛ: Umámá unyinɛ yɛɛ pɛɛ sitẽ má sin ilukɛ u wai.
Uu músu uu nfasimɛ́ wai rɛ: Íye kam wainɛ? Kɛwai ákɛ nɛ nɛ́ we kei kam yɛ́ inɛ́lukɛ nnɛ́í n súúkɛɛ.
Uu lɛ̃ mɛmáá umɛcirɛ maa rɛ: Nɛ anɛ́símɛ forɛsinɛ am amáa mɔ́mti, am kei mɛnɛ́lukɛpipi nɛ linɛ́kɔ́ tɔrɔɔ nnɛ́í súúkɛɛ.
Am pɛɛ limɛmáá mɛnɛ́círɛ maa rɛ: Nɛ mɛyíkíyiki nkpéni ilukɛ yɛɛ yɛ́ aŋmɛ̃ kulúi nɛ́ n wa málɛ. Lɛ̃ nnya nɛ́ n wéntɛlɛ̃ nɛn le nɛn níru nɛn mpɔ́ɔnarɛ-i we.
Amá Uléécaa uu u maa rɛ: Pɔ́ uníri nkó! Kɛsinɛ nkɛ́ cirɛ kɛ mpɔ́fáa nn kɛ́tɔ wainɛ. Lin lɛ̃ n wa, wóo yɛ́ pɛɛ lɛ̃ kaa nní mɛpɔ́círɛ n yikikɛɛ n te?
Yeesu uu kpá rɛ: Limɛcɔ kai we nɛ uyɛɛ nní mɛmá umɛcirɛ n cápinɛ, amá úu pɛɛ Uléécaa kɛ́mɛɛ líka má.
Yeesu uu pɛɛ upipirɛtiki maa rɛ: Lɛ̃ nnya kam nɔ́ maa rɛ áni kapɛ yɛ lɛ̃ kani yɛ́ n li nɔkɛ́ nɛ nfáa m má nɛ ilũ kani yɛ́ nɔ́inɛ́piŋɛ kɛcáá ń yárii nfasimɛ́ wa.
Likumúŋɛ́ rɛ nfáa yɛ ilukɛ felɛ, ipiŋɛ in ilũ fe.
Ani ákpaáŋ-kpaáŋ tipaí, áa yɛ lukɛsi áa yɛ kɔ kpasi, áa kɛlukɛyekei má áa kɔ risímɛ má, amá Uléécaa yɛ a kpíniilɛ. Nɔ nɛ mɛyánsei sinúipi ríyu málɛ.
Nɔ́ úye yɛɛ yɛ́ fe uu nfasimɛ́ wai uú ha nɛ unfaa aŋmɛ̃ ḿpá nkáripi kpásɛ?
In tɛ áni líka kuwai we likɛi síńsá lɛ̃ kɛ́mɛɛ, yo nnya kani pɛɛ litɔ́rɔɔ nní kɛ́mɛɛ nfasimɛ́ wai?
Ani sicarɛ sɛɛ yɛ n fɛlɛsi ripaí nkɛ̃́. Mɛfɛlɛ mɛ̃ ámɛ yɛ pikɛi píka wa ámɛ yɛ kɔ líka yóõ, amá kɛ́ nɔ́ símisi rɛ ḿpá nɛ lɛ̃, uyɔ́ɔpi Salomɔɔ ricuruu nɛ umɛmá nnɛ́í úu pɛɛ ilũ inyinɛ má yɛɛ ń nyaḿ ai mɛfɛlɛ mɛnyinɛ tulu.
Nɔ́ pisoi mpí nfatɛnɛ ńn piyɛ. In tɛ Uléécaa yɛ mɛyúi mɛɛ nɛni kɛcarɛ-i ń we pin kɔ kóso nna mɛ ŋmaasinɛ lɛ̃ sɔnukusɛ, nɔ̃́ kɛcáá kúu yɛ́ mɛníŋɛ ripaíí?
Áni kapɛ nɔ́mɛnɛ́círɛ nfasimɛ́ tã tɛ yo kani yɛ́ li nɛ́ɛ yo kani yɛ́ n ntí. Lɛ̃ ái kapɛ nfasimɛ́ nɔ́ n we.
Pɛpɛɛ ápi Uléécaa m pakarɛlɛ̃ pɛɛ lɛ̃ likɔ́ mɛsɛ́rɛ wɛ́ɛ́si. Amá Nɔ́unɛ́sáa yɛɛ kɛyómɛcaa-pɔ ń we yɛ nyulɛ lɛlɛɛ nɔ́ ḿ párílɛ̃.
Uléécaa iyɔɔpi kani yɛ́ mɛníŋɛ wɛ́ɛ́si, uu pɛɛ litɔ́rɔɔ nní nnɛ́í mpuri nɔ́ hɛ.
Yeesu uu kɔ upipirɛtiki pimáa kpá rɛ: Áni kulúi we, amá iwamɛ íi kapɛ nɔ́ wa. Li we rɛ Nɔ́unɛ́sáa yɛ la rɛ ani uiyɔɔpi kɛ́mɛɛ lompɔ.
Ani nɔ́linɛ́kɔ́ yálisi ani lisiwóó píwɛkɔɔ́ hɔ́ɔ́nɛntɛ. Ani awóólɔɔ kpɔcirɛ́ mulɛi, ani nɔ́mɛnɛ́círɛ mɛmá cápinɛ kɛyómɛcaa-pɔ, kei kámɛ píkai m pɔlunɛ. Piyaa ápi píkai mɛ canɛ, apapi áa kɔ mɛ caainɛ.
Likumúŋɛ́ rɛ kei kɛ nɔ́mɛnɛ́má amɛ ń we, kei kɛ nɔ́nnɛ́fasimɛ́ nn yɛ n we.
Ani nɔ́mɛnɛ́círɛ n cápinɛlɛ̃ nɔn nɛ we, ani nɔ́anɛ́tampála sihalɛ n télɛ̃, ani nɔ́sinɛ́firáa n sɛ́lɛ̃.
Ani pikɛikɔ́ pɛɛ piuyɔsaa m mɛ̃́ mɛcɔ n we. Pinɔ́sikpikɛ́ anyã́ kuu léérinɛ ukɛ́ rinɔnɔɔ rikóḿkóḿ nɔkɛ́ mɛsɛ nɛ mɛsɛ u hánnɛ ukɛ́ lompɔ.
Pínarɛkomɛ yɛ pi, pikɛikɔ́ pɛ̃ kɛ ukɛisaa uu yɛ́ n lɛɛmɛ pin nɛ nyáni. Asei kam nɔ́ símisi, u umɛcirɛ nyɔ́ɔnsɛnɛ uu pi tonsɛ, uu ilukɛ pi wai rɛ pikɛ́ li.
Un kɛsinɛcɔ nɛ likɛpirɛ n ka uu pi lɛɛri pin nyáni, pínarɛkomɛ yɛ pi.
Ani ńsɔnɛ ceri rɛ in tɛ kɛ́yɔ usaa yɛ pɛɛ nyu ituŋɛ iyɛ-i kɛ uyaa uu n sɔ́nti, u yɛ́ pɛɛ́ n nyánilɛ úu yɛ́ tíyɛ uyaa ukɛ́ kulee fori ukɛ́ lompɔ.
Nɔ́ɔkɛ́ nɔ́mɛnɛ́círɛ mɛsɛ́rɛ n cápinɛlɛ̃ nɔn nɛ mɛ̃́. Kumúŋɛ́ kpɛ-i káni nɛ m músu kɛ Usoi Kɛpipi akɛ pɛɛri.
Piyɛɛ uu pɛɛ u maa rɛ: Upíima, yarɛ tɔ̃́ ŋmanɛ nnya kaa kɛnyárũ nkɛ́ wa nɛ́ɛ nɛ pisoi tɔrɔɔ nnɛ́í?
Upíima uu rinɔ́ɔ yɔ́su rɛ: Wóo we yarɛ ukɛikɔ́ yɛɛ asei n tíkilɛ̃ un kɔ mɛwɛ́ɛ́sɛsɔhɔ má? Uyɛɛ ukɛikɔ́ uyɛ̃ kɛ úyɔsaa uu yɛ́ nɛ kɛ́yɔ rin-yá rɛ ukɛ́ kɛ m paílɛ̃, uu yɛ upikɛicɔ ilukɛ pa kumúŋɛ́ kpɛ-i kai m pisɛ.
In tɛ úyɔsaa yɛ ukɛikɔ́ uyɛ̃ lɛɛmɛ un mɛsei upikɛi kɛcáá we, u únarɛkomɛ lɛ.
Asei kam nɔ́ símisi: Úyɔsaa yɛ ulikɔ́ nnɛ́í u múísɛnɛ rɛ ukɛ́ likɛcáá m paílɛ̃.
Amá ukɛikɔ́ uyɛ̃ un umɛcirɛ m maa rɛ: Unɛ́yɔsaa mɛkamɛ yɛ náŋailɛ. Un upikɛicɔ pikpáfii rinkápáá, un le un pom,
kɛyáa kɛ̃ nɛ ituŋɛ iyɛ̃ kúu nɛ m músu kɛ́mɛɛ kɛ úyɔsaa uú ha sɔ́nti. Kei kuu yɛ́ pɛɛ ukɛikɔ́ uyɛ̃ lakasɛ uu íwɛ u wai yarɛ kapi yɛ pɛpɛɛ ápi asei n tíkilɛ̃ n wa mɛcɔ.
Ukɛikɔ́ nkó yɛɛ uuyɔsaa mɛpɔɔla n nyu, amá úu kɔ pɛɛ píkai umɛcirɛ cápinɛnɛ ukɛ́ nɛ n we, úu kɔ pɛɛ uuyɔsaa mɛla wainɛ, pi yɛ́ liute mɛyã́ fapii.
Ukɛikɔ́ nkó yɛɛ úu úyɔsaa lilala n nyu uu pɛɛ ncaai mɛɛ nɛ ipépi n sá wai, pi yɛ́ liute fíí fápii. Pin úye mɛyã́ m pa, mɛyã́ kapi liute pisɛnɛ, pin úye mɛyã́ timmúísɛ, mɛyã́ kapi liute kórunɛ.
Yeesu uu pimáa kpá rɛ: Nɛ kalɛ kɛ́ kɛtẽ kɛcáá nna risɛ́. Li nkpáni yarɛ nkɛ́ pɛɛ pisɛ́ máálɛ̃.
Li kɔ pisɛ rɛ kɛ́ míni wolɛ. Lɛlɛɛ íwɛ iyɛ̃ kam n lenɛ. Mɛyíkíyiki kaḿ la rɛ liituŋɛ iyɛ̃ ikɛ́ pɛɛ pitulɛ m máálɛ̃.
Nɔ músu rɛ nkíŋniŋɛ kaḿ nɛ kɛteni-i kaa? Nɛ nɔ́ maa rɛ “aaí”, amá pikériinɛ kaḿ nɛ nɔ́ ka.
Kaí nɛ nɛni rimpá, kɛ́yɔ kɛɛ pisoi pinupũ m má yɛ́ rikénɛ, kuwɛ́lɛ́ kusɛ pitaani, kuwɛ́lɛ́ kucɔ pitɛ́, pin nɛ tɔpu.
Usáa yɛ́ nɛ ukɛpipi tɔ, kɛpipi pɔ́ɔ kɔ nɛ usáa tɔpu, úni uú nɛ uukpére tɔpu, ukpére pɔ́ɔ nɛ úni tɔpu, unyáani uú nɛ ufɔsi tɔpu, ufɔsi pɔ́ɔ nɛ unyáani tɔpu.
Yeesu uu kɔ pisoi pɛɛ n cápinɛlɛ̃ pimáa kpá rɛ: Kani yɛ ahopɛ n yɛ̃́ an kɛtuŋɛlolɛ́-mɛ̃ leeri, nɔ yɛ mɛsɛ nɛ mɛsɛ maa rɛ: “Ikónɛ yɛ cuuninɛ”. Lɛ̃ kai yɛ kɔ mɛsei wa.
Nɔn kɔ n yɛ̃ tɛ kuyɔ yɛ ituŋɛ kumii-mɛ̃ pepuri, nɔ yɛ maa rɛ: “Kutói yɛ wainɛ”. Lɛ̃ kai yɛ kɔ mɛsei wa.
Nɔ́ kɛcáá kɛcáá mɛwai pikɔ́ mpí! Nɔ yɛ felɛ ani kɛtẽ nɛ kɛyómɛ mɛconsɛntɛ ceru. Yo nnya káni pɛɛ kumúŋɛ́ nkú-i kari nní ń we asei kómɛi má?
Yo nnya káni yɛ pɛɛ nɔ́rinɛ́cúruu lɛlɛɛ asei m má céri.
Usoi un tiyɔ́ɔpipoo pɔ́ n sée, nɔn nsẽ́ timpɛ́nɛ rɛ kɛtúhaanɛ kani sĩ́, li pisɛ rɛ pɔkɛ́ riŋmɔ́ɔ́pú ani kómɛinɛ ncée kɛcɔpɛ, upɔ́cɛ́cɔ úu kapɛ nɛ utúhaanɛ-i pɔ́ n ha, utúhaanɛ ukɛ́ pisɔ́ɔ́ca pɔ́ rimúísɛ, pisɔ́ɔ́ca pɔ́ɔkɛ́ kukpaniilee-i pɔ́ rinsápɔ nnya.
Asei kam pɔ́ símisi, pɔn kukpaniilee n lõ, áa leerinɛ káa riwómɛ nnɛ́í n hɛ́ɛlɛ hái nɛ kɛ́tanká tɔrɔɔ-pɔ.
Pisoi pinyinɛ api kumúŋɛ́ kpɛ-i Yeesu lɛɛpɔ, api u símisi lɛ̃ kɛ uyɔ́ɔpi Pilati uu rinɔ́ɔ n hɛ rɛ pikɛ́ Kalilee pikɔ́ pɛɛ ń we pin Uléécaa inyɔ́ɔnsɛ wai kṍ.
Yeesu uu pi maa rɛ: Nɔ músu rɛ kɛ pisoi pɛ̃ api pikópɛkɔɔ́ píima api Kalilee pikɔ́ tɔrɔɔ tɔ́su nnya kapi lɛ̃ pi kṍo?
Nɛ nɔ́ maa rɛ “aaí”, amá nɔnsá mɛfinɛ n consɛ, nɔ nɔ́nnɛ́nɛ́í kpíninɛ pimɛcɔ.
Pisoi pitɛ́ ápi we afɛɛrɛ́ pɛ̃ kɛcáá kɛ Silowee kulee cácá aku ń loó aku kóni ní? Nɔ músu rɛ piakópɛ nyɛɛ Yerusalɛm kuyu pikɔ́ tɔrɔɔ akɔ́ tɔsii?
Nɛ nɔ́ maa rɛ “aaí”, amá nɔnsá mɛfinɛ n consɛ, nɔ nɔ́nnɛ́nɛ́í kpíninɛ pimɛcɔ.
Yeesu uu lɛ̃ mɛmáá kɛnyárũ nkɛ́ pi maa rɛ: Utisi unyinɛ yɛɛ pɛɛ kúfikiyee kunyinɛ tamaalɛ̃ uafikiyee kɛcarɛ kɛ́mɛɛ. Uu kɛyáa sĩ ukɛ́ kukɛcáá apipi túúnu, amá úu líka yɛ̃.
Uu pɛɛ uléétamaa maa rɛ: A ripaí, aŋmɛ̃ ataani yɛ nnyɛ́ kam sɔ́naari rɛ kɛ́ yɛ kúfikiyee nkú kɛcáá apipi túúnu ám yɛ kɔ líka yɛ̃. A ku riké. Yo nnya kaku yɛ́ mɛ́woo kɛtẽ nɛ́ n caai?
Uléétamaa uu u maa rɛ: Sáa, a nɔŋɔni kuŋmɛ̃ nkú pikaŋnɛ ku rikpá, nɛ́ tṹ am ku kɔ́ɔ́núsɛ, am pɛɛ ntaai mɛɛ mɛfɛ́nɛ m má súúni.
Lin lɛ̃ n wa, in n la ku yɛ́ kɛlaanɛ mari, insá lɛ̃ n wa, aa ku ké.
Kɛwéntɛyaa kɛtúŋɛ́ kɛnyinɛ kɛ Yeesu uu Pisuifi kuyomɛyáhaalee kunyinɛ-i céési.
Unɔ́si toikɔ́ unyinɛ un kei we. Li walɛ aŋmɛ̃ atɛ́ áa we afɛɛrɛ́ kɛ kuníri kunyinɛ akú nɛ u n lõ kun u kparásɛlɛ̃ un kɛcírɛ pinyɛrɛ pɔɔnɛlɛ̃.
Kɛ Yeesu uu unɔ́si uyɛ̃ n yɛ̃́, uu u séi uu u maa rɛ: Uléécaa yɛ pɔ́ pɔisɛlɛ.
Uu anípɛ ukɛcáá láa, unɔ́si uu mɛsɛ nɛ mɛsɛ kɛcírɛ nyɛrɛ uu Uléécaa pítaásɛ kápáá.
Amá ái nɛ kuyómɛyáhaalee uwɛ́ɛ́sɛ risá, kai n wa rɛ Yeesu yɛ kɛwéntɛyaa kɛtúŋɛ́ usoi pɔisɛ nnya. Uu pɛɛ rinɔ́ɔ yɔ́su, uu risoiwuí maa rɛ: Siyáa sikpuulũ kari má, sɛ-i kai pisɛ rɛ tɔkɛ́ kɛisi. Lɛ̃ nnya, ani yɛ siyáa sɛ-i kam pikɛ́ nɔ́ pɔisɛ, ái kapɛ pɛɛ kɛwéntɛyaa kɛtúŋɛ́.
Upíima uu pɛɛ rinɔ́ɔ u yɔ́su rɛ: Nɔ kɛcáá kɛcáá mɛwai pikɔ́ lɛ. Ḿpá nɔ́ úye yɛ̀ɛ̀ kɛwéntɛyaa kɛtúŋɛ́ kusɛɛlee-i uinaa nɛ́ɛ ukɛminaa toriyɛlɛ uú nɛ kɛ́ninirɛ́ sĩ́, nɛ́ɛ ái lɛ̃?
Unɔ́si nkó yɛɛ nní Apiraham kɛpirɛ ukɔ́ kɛ Setani uu n tóraalɛ̃ hái aŋmɛ̃ atɛ́ áa we afɛɛrɛ́-mɛ, ái pisɛ rɛ pikɛ́ kɛwéntɛyaa kɛtúŋɛ́ u toriyɛɛ?
Yeesu rinɔɔ mɛyɔ́ɔ́ mɛ̃ amɛ upilaarɔ isɛi wai hái, amá risoiwuí nnɛ́í ripɔɔ arí nɛ umɛwai píima kuu n wapisi nnɛ́í larisi.
Yeesu uú maa rɛ: Yo kɛ Uléécaa iyɔɔpi ií nɛ mɛnyínɛ we? Yo kam yɛ́ fe kɛ́ nɛ i múŋɛisɛnɛ?
I we yarɛ mpuri yukɛ-yukɛ nnyinɛ kɛ usoi uu ukɛcarɛ-i n lukɛsi nn lɛlu, nn kuléé wai, sinúipi asi kuilesɛ kɛcáá ayámɛ́ wapisi.
Yeesu uu pimáa kpá rɛ: Yo kam yɛ́ fe kɛ́ nɛ Uléécaa iyɔɔpi múŋɛisɛnɛ?
Uléécaa iyɔɔpi yɛ kɔ we yarɛ nkpɔ́nɔ́tɔ pitɛ kɛ unɔ́si uu ntɔ píima kɛ́mɛɛ n cɔ́hɔnɛpɔ uu pulu pikpɛ́ɛ api yisi.
Yeesu uu ayu maa nɛ asíńsá n tɛŋni un céési un nɛ Yerusalɛm-mɛ̃ sĩ.
Unyinɛ uu u pisɛ rɛ: Sáa, mɛsei yɛ mɛ rɛ pisoi nkáripi kɛ Uléécaa uu yɛ́ yóriyɛɛ? Yeesu uu rinɔ́ɔ pi yɔ́su rɛ:
Ani riŋmɔ́ɔ́pú aní nɛ rinɔnɔɔ tɛɛ m mɔ́kú-mɔ́kúlɛ̃ loni, asei kam nɔ́ símisi. Mɛyã́ yɛ́ náási rɛ mɛkɛ́ lompɔ, amá ámɛ kɔ fenɛ.
Úyɔte un píyei n yisi uu rinɔnɔɔ ká, nɔ́ kɛtahai nyɛrɛ, ani rinɔnɔɔ n komnɛntɛ nɔn máikɛɛ rɛ: Sáa, a rɔ́ hánnɛ! Uu rinɔ́ɔ nɔ́ yɔ́su rɛ: Ám nyu rɛ nɔ yei pikɔ́ lɛ.
Ani pɛɛ u maa rɛ: Kɛsẽ́ kari li ari níru, arɔ́yu icee kɛ́mɛɛ kaa tóói pɔn céési.
Uu pimáa nɔ́ kpá rɛ: Ám nyu rɛ nɔ yei pikɔ́ lɛ. Ani nɛ kɛtaa nɛ́ wa, nɔ́ pɛ̃ nnɛ́í nɔ́ɔ nní likópɛ n wai.
Kei kani yɛ́ ténesi, ani anĩ́ takai kumúŋɛ́ kpɛ-i kani yɛ́ Apiraham nɛ Isaaki nɛ Yakupu nɛ antepuyɛ nnɛ́í n yɛ̃́ Uléécaa iyɔɔpi-i, ai pɛɛ n we rɛ kɛtahai kapi nɔ́ fómpɔnɛ.
Pisoi yɛ́ kɛtuŋɛleemɛ-mɛ̃ nɛ kɛtuŋɛlolɛ́-mɛ̃ nɛ ituŋɛ kumii-mɛ̃ nɛ ituŋɛ kulukɛ-lukɛ-mɛ̃ leemɛ api weri api Uléécaa iyɔɔpi kɛ́mɛɛ tonɛ api ilukɛ le.
Ai pɛɛ wai rɛ pɛpɛɛ nɛni nní pitɔ́rɔɔ pinyinɛ yɛ́ ha pifoí, pɛpɛɛ nɛni nní pifoí apí ha pitɔ́rɔɔ.
Kumúŋɛ́ kpɛ-i, Pifarisi pinyinɛ apí nɛ Yeesu kɔ api u maa rɛ: A nté yisi aa kɛlõ féé sĩ. Erooti yɛ lalɛ ukɛ́ tíyɛsɛ pikɛ́ pɔ́ kpu.
Yeesu uu rinɔ́ɔ pi yɔ́su rɛ: Ani n ŋme ani ha kɛsáŋá mpuri mmɛ̃ maa rɛ nɛ nɛni nɛ kóso aníri lakasɛntɛlɛ nɛn pisoi pɔisɛntɛ kɛ́ pɛɛ kɛyáa táánũ tuŋɛ́ pikɛi mpí tɛnɛsɛ.
Li pisɛ rɛ kɛ́ nɛni kɛyaa nɛ kóso nɛ likɛweeki nnɛ́cée rinɔŋ́, likumúŋɛ́ rɛ ái nɛ sá rɛ antepu ukɛ́ kɛlõ féé kpu kái Yerusalɛm-i.
Nɔ̃́ Yerusalɛm pikɔ́, nɔ antepuyɛ kónlɛ ani kɔ pɛ̃ kɛ Uléécaa uu nɔ́kɛnɛ́mɛɛ n tummɛ aparɛ tapisi ani kóni. Mɛlɛ́ kɛsẽ kaḿ pɛɛ́ la kɛ́ nɔ́ cápinɛ kɛ́ rimúlú líka ái kapɛ nɔ́ wa, nɔkɛ́ n we yarɛ kɛ kucã́yaha aku yɛ kuamɛ́ŋ́ mɛtene kusipipi n tã líka ái yɛ́ si wa mɛcɔ, ani yúlu.
Lɛ̃ nnya kai yɛ́ nɔ́kɛnɛ́yɔ riyá kɛkɛ́ mɛŋmanɛ n nyɛnu. Ani kõ tɛ áni nɛni piyɛ́nɛ nɛ́ kpánɛ likɛ́ ha nɛ tu kumúŋɛ́ kpɛ-i kani yɛ́ ha ḿ maa rɛ: Uléécaa ukɛ́ uyɛɛ Upíima rinyiri nɛ n wemɛ rikpá!
Kɛwéntɛyaa kɛtúŋɛ́ kɛnyinɛ, Yeesu uu Pifarisi uwɛ́ɛ́sɛ unyinɛ kɛyɔ sĩ tɛ ukɛ́ ilukɛ li. Pɛpɛɛ kɛyáa kɛ̃ kei ń we api ńsɔnɛ u m paílɛ̃.
Utisi unyinɛ yɛɛ mɛpílɛ́ itoi m pɔ́ɔ́lú un ukɛyu-i nyɛnu.
Yeesu uu nsímɛ́ kpísi uu isé pinyuwɛ nɛ Pifarisi pisɛ rɛ: Irɔ́sé yɛ ncée hɛ nɛ́ɛ íi hɛ rɛ pikɛ́ usoi kɛwéntɛyaa kɛtúŋɛ́ pɔisɛ?
Amá ápi ŋmurɛi pikɛ́ rinɔ́ɔ yɔsí. Yeesu uu pɛɛ utóikɔ́ kpísi uu u pɔisɛ uu u yápɔ.
Uu pɛɛ pi maa rɛ: In tɛ nɔ́kɛnɛ́cɔpɛ unyinɛ kɛwã nɛ́ɛ uinaa yɛɛ kɛlúkanka-i lóipɔ, liute úu yɛ́ mɛsɛ nɛ mɛsɛ kɛ pɔɔnɛmɛ ḿpá lin kɛwéntɛyaa kɛtúŋɛ́ɛ?
Api rinɔ́ɔ piyɔ́ɔ́ u pɔɔnɛ.
Yeesu uu yɛ́nu lɛ̃ kɛ pisánɛ kapi n sée api sitónɛ n wɛ́ɛkɛɛ. Uu pɛɛ pinnɛ́í kɛnyárũ nkɛ́ maa rɛ:
Usoi un pisɔ́ɔnnɛ pilukɛ pɔ́ n sée, kapɛ ha kɛtónɛ kɛcirɛ kɛ́mɛɛ tónɛ. In n la, pi yɛ́ úyukɔɔ́ unyinɛ yɛɛ pɔ́ n fe n sée.
Ai wai rɛ uyɛɛ nní nɔ́kɛnɛ́tɛ́ n sée uú weri uu rɛ: A kɛtónɛ kɛ̃ nɛ uyɛ̃ tiyá. Isɛi kaa yɛ́ ha pɛɛ́ nɛ kɛtónɛ tɔrɔɔ-i tonɛ.
Amá li nyamlɛ rɛ usoi un kusánɛ pɔ́ n sée, a ha kɛtónɛ tɔrɔɔ-i tonɛ, likɛ́ wa rɛ kumúŋɛ́ kpɛ-i kɛ uyɛɛ nní pɔ́ n sée uu ń ka, ukɛ́ pɔ́ maa rɛ: Unɛ́sánɛ, a kɛ́yu-mɛ̃ kam kɛtónɛ kɛcirɛ kɛ́mɛɛ. Lin lɛ̃ n wa, pɔ́ pɛɛ pipɔ́sánɛcɔ kɛyu-i ríyu yɛ̃.
Lɛ̃ nnya úye un umɛcirɛ rintaásɛ, li yɛ u ricɛpisɛlɛ. Úye un umɛcirɛ rincɛpisɛ, li yɛ u ritaásɛlɛ.
Yeesu uu pɛɛ uyɛɛ kusánɛ u n sée maa rɛ: Pɔn pisoi pilukɛ n séinɛ, kapɛ yɛ pipɔ́sánɛ nɛ kupɔ́márɛ pikɔ́ nɛ pipɔ́pɛ́rɛcɔ pɛɛ m má sée. Pɛ̃ nɛ́ fe api kɔ pɔ̃́ kusánɛ séi. Lin lɛ̃ n wa, pi lɛ̃ kaa pi ḿ pa pɔ́ pɛsɛlɛ.
Amá pɔn anyã́ ilukɛ n wai, a yɛ píwɛkɔɔ́ nɛ pinárɛi nɛ síkankáláká nɛ pinyíyɛ sélei.
Pɔ́ pɛɛ mpɔ́ɔnarɛ yɛ̃, likumúŋɛ́ rɛ pɛ̃ ápi fenɛ pikɛ́ pɔ́ li pɛsɛ. Uléécaa yɛɛ yɛ́ pɔ́ li pɛsɛ kumúŋɛ́ kpɛ-i kɛ pɛ̃ nnɛ́í pɛɛ umɛla n wapisi api nkpɔ kɛ́mɛɛ n yisinɛ.
Anɔ́ɔ nyɛ̃ mɛkomɛ-maá, pɛ̃ nɛ pɛ̃ pɛɛ pɛɛ kɛsẽ́ ilukɛ n le usɛ uu Yeesu maa rɛ: Uyɛɛ yɛ́ ha Uléécaa iyɔɔpi-i ilukɛ n li yɛ únarɛkomɛ lɛ.
Yeesu uu pɛɛ kɛnyárũ nkɛ́ u wai rɛ: Utisi unyinɛ yɛɛ kɛyáa ilukɛ kɛcirɛ sɔ́ɔnkɛɛ uu pisoi kulúi séi.
Kai pilukɛ kumúŋɛ́ n tu, uu uukɛikɔ́ tum tɛ ukɛ́ ha pɛ̃ kuu n sélei maa rɛ: Ani kam, ḿpá yo yɛ nkpéni pipele masilɛ.
Amá pinnɛ́í mmɛ̃, ḿpá úye uu uncɔ́ŋ pinyísɛ koru. Ufoí uu ukɛikɔ́ maa rɛ: Nɛ kɛcarɛ lɔlɛ, li kɔ pɛɛ pisɛ rɛ kɛ́ ha kɛ yɛ̃. Lɛ̃ nnya, a u maa rɛ úu kapɛ wɔ́ɔsi.
Ucɔ uu u maa rɛ: Nɛ ináa lamɛ-lamɛ kɛfi lɔlɛ, nɛ la kɛ́ nɛ pikɛi i peenu. Lɛ̃ nnya, a u maa rɛ úu kapɛ wɔ́ɔsi.
Ucɔ uu kɔ u maa rɛ: Nfáani kam unɔ́si kpísi, lɛ̃ nnya kám fenɛ kɛ́ ha.
Ukɛikɔ́ uu uuyɔsaa kɛ́mɛɛ pɛlɛ uú ha anɔ́ɔ nyɛ̃ u símisi. Ai úyɔsaa kuwɔ́i wai uu uukɛikɔ́ maa rɛ: A mɛkɛɛ ayáa-i nɛ icée kɛ́mɛɛ ha, aa píwɛkɔɔ́ nɛ pinárɛi nɛ pinyíyɛ nɛ síkankáláká séleiri.
Kai rinkpásɛ, ukɛikɔ́ uu pɛɛri uu úyɔsaa maa rɛ: Nɛ lɛ̃ kaa m pisɛ piwai masilɛ, amá sitónɛ yɛ kɔ pɔɔnɛlɛ.
Úyɔsaa uu pɛɛ ukɛikɔ́ maa rɛ: A sicarɛyupi siceepi ritiki aa pɛ̃ kaa ncée-i n yɛ́ntinɛ nɛ kɛ́yu mahani pikɛ́ kam, kɛnɛ́yɔ kɛkɛ́ nɛ n yi nnya.
Nɛ nɔ́ símisilɛ rɛ pɛ̃ nnɛ́í kaḿ pɛɛ nní n sélei, úka úu inɛ́lukɛ lenɛ.
Asoiwuí píima an Yeesu tikilɛ̃ pin nsẽ́ pɛ́nɛlɛ̃, Yeesu uu pansɛpɔ uu pi maa rɛ:
Úye un kɛnɛ́mɛɛ n ka, li pisɛ rɛ ukɛ́ nɛ́ n la ai tɔ́su uusaa nɛ uuni nɛ uunɔsi nɛ usiwã nɛ upiwã nɛ upimaa nɛ upiyɛi nɛ uricuruu isoi. Insá lɛ̃ úu fenɛ ukɛ́ unɛ́pirɛtiki.
Nkó yɛɛ úu n ŋmurɛi ukɛ́ mɛnɛ́cɔ ukunapɛ́ɛ́kɔɔ́ cɔ̃ ukɛ́ nɛ nɛ́ ritiki, úu nɛ sá rɛ ukɛ́ unɛ́pirɛtiki.
In tɛ nɔ́kɛnɛ́cɔpɛ unyinɛ yɛ la ukɛ́ kulee cácá mɔ̃́, liute yɛ̀ɛ̀ tonɛlɛ uu músu, uu yɛ́nu rɛ alɛ́ kɛ pikɛi pɛ̃ api wa, ai tíyɛsɛ uu céru, in tɛ usiwóó yɛ piyɛ un yɛ́ fe uu pikɛi pɛ̃ kɛtɔ tulu.
Insá lɛ̃, un tikúi n yekei kúu pɛɛ kulee cácá pimɔ́mɛ tɛnɛsɛ, pɛ̃ nnɛ́í pɛɛ yɛ́ lɛ̃ n yɛ̃́ yɛ́ u sɛ́nnyi.
Pi yɛ́ maa rɛ: Usoi nkó yɛ pimɔ́mɛ koraanɛ amá úu fe ukɛ́ tɛnɛsɛ.
Lɛ̃ cirɛ yɛ ni, uyɔ́ɔpi úye un n la ukɛ́ ha nɛ ucɔ tɔ, u yɛ tonɛlɛ uu músu kɛlenɛ, in tɛ u yɛ́ nɛ upisoi ákotokú kɛfi (10.000) fe uú ha nɛ uulaarɔ yɛɛ pisoi ákotokú afɛɛrɛ́ (20.000) m má tɔpu.
Unsá n fenɛ, u yɛ uuyɔɔpicɔ-i pitumɛ tunlɛ úu kahanɛ u n nyahaimɛ, uu u pisɛ rɛ pikɛ́ kómɛinɛ pikɛ́ atɔpi riyá.
Yeesu uu pimáa kpá rɛ: Kai nní lɛ̃, nɔ́ úka úu fenɛ ukɛ́ unɛ́pirɛtiki, liute unsá lɛ̃ kuu m má nnɛ́í n ŋmɛriyɛ.
Nnyási yɛ likɛi kɛcirɛ lɛ. Amá mmɛlõ mɛn n kpu, yo kapi yɛ nɛ n larukusɛ?
Ńn pɛɛ kɛtẽ nɛ́ɛ mɛfɛ́nɛ kɛ́mɛɛ linyinɛ yoriyɛnɛ. Pi yɛ kɛtahai n fómpɔlɛ. Úye un ukómɛ, uu kóm.
Pilampooyɔɔ́ nnɛ́í nɛ pikópɛkɔɔ́ apí nɛ Yeesu kɔ rɛ pikɛ́ kutu u ricɔ.
Ai Pifarisi nɛ isé picélaa cɔ́ŋ pin máikɛɛ rɛ: Usoi nkó yɛ kusánɛ pikópɛkɔɔ́ séelɛ pin kɛsẽ́ le!
Yeesu uu pɛɛ kɛnyárũ nkɛ́ pi maa rɛ:
In tɛ nɔ́kɛnɛ́cɔpɛ unyinɛ yɛ isáŋ pílɛ má, isɛ ii pɛɛ́ nɛ u pɔlu, liute úu yɛ isɛ íi we pílɛ nnyí tíyɛ uú ha isɛ nnyí yɛɛ nní ḿ pɔ piwɛ́laa sĩ hái uú ha nɛ i yɛnuu?
Un kɔ i n yɛ̃, li yɛ u larisilɛ uu i kpísi uú ya
uú nɛ kulu, uu pɛɛ upisanɛ nɛ upipɛrɛcɔ sélei uu pi maa rɛ: Ani anyã́ nɛ́ lɛ̃́, nɛ inɛ́sáŋ iyɛɛ pɛɛ m pɔ heeilɛ.
Lɛ̃ cirɛ yɛ ni, nɛ nɔ́ maa rɛ ukópɛkɔɔ́ usɛ mɛfinɛ mɛconsɛ yɛ anyã́ píima lɛ kɛyómɛcaa-pɔ ai tɔ́su pisɔnɛ usɛ úu we pílɛ kái m pisɛ rɛ pikɛ́ mɛfinɛ consɛ.
Nɛ́ɛ in tɛ unɔ́si unyinɛ yɛ nwóóweni mɛpipi kɛfi má, mɛsɛ amɛ pɛɛ́ nɛ u pɔlu, unɔ́si uyɛ̃ úu yɛ kɛ́firáa risɛ́ uu kɛ́yɔ pééi, uu ńsɔnɛ kɛ perei uú ha nɛ mɛpipi mɛsɛ mɛ̃ yɛnuu?
Un píyei mɛ n yɛ̃, u yɛ upisanɛ nɛ upipɛrɛcɔ séleilɛ uu pi maa rɛ: Ani anyã́ nɛ́ lɛ̃́. Nɛ kɛwóó kɛɛ nɛ nɛ́ ḿ pɔ heeilɛ.
Lɛ̃ cirɛ yɛ ni, nɛ nɔ́ maa rɛ ukópɛkɔɔ́ usɛ mɛfinɛ mɛconsɛ yɛ anyã́ píima lɛ piléécaatumɛ kɛ́mɛɛ.
Yeesu uu pimáa kpá rɛ: Utisi unyinɛ yɛɛ pɛɛ piŋmánɛ pitɛ́ má.
Usíńsá uu u maa rɛ: Unɛ́sáa, a lɛ̃ kaḿ masí mɛpɔ́kpɔ-maá mɛpɔ́má kɛ́mɛɛ n yɛ́nunɛ nɛ́ pa. Usáa uu pɛɛ umɛmá pikɛtɛ́ hɔ́ɔ́nɛ.
Kai siyáa rinkɔ́ɔ́nú, uŋmánɛ síńsá uu ulikɔ́ nnɛ́í cápinɛntɛ uú nɛ kuyu taa-taa kunyinɛ sĩ, uú ha kei mɛfinɛ kópɛ-i loni ai wai rɛ u umɛmá caainkɛɛ.
Kuu usiwóó nnɛ́í pilukɛ ḿ masí, nkṹ píima nnyinɛ nn kuyu kpɛ̃ loni, ḿpá yo aí pipárí u koru.
Uu pɛɛ́ ha kuyu kpɛ̃ utisi unyinɛ kɛ́mɛɛ pikɛi loni. Uyɛ̃ uu usicarɛ-mɛ̃ u yekei rɛ ukɛ́ uafɔŋ kɛcáá m paílɛ̃.
Li yɛ pɛɛ ripɔ́ɔ u wa rɛ ḿpá áfɔŋpomɛ́ kuu yɛ̃́ ukɛ́ li, amá úka úu yɛ kɔ a u pa.
Uu pɛɛ nfasimɛ́ loni, uu umɛcirɛ maa rɛ: Unɛ́sáa pikɛikɔ́ nnɛ́í yɛ̀ɛ̀ lilɛ api pɔɔnɛntɛ, nɛ́ɛn nɛ nté nkṹ kpinɛ.
Nɛ unɛ́sáa-i pɛlɛnɛ, aḿ ha u maa rɛ: Unɛ́sáa, nɛ nɛ Uléécaa púnnɛlɛ am kɔ nɛ pɔ̃́ púnnɛ.
Ám tu rɛ pɔkɛ́ nɛ́ kpísi yarɛ kɛpɔ́pipi. A nɛ́ rimúlú yarɛ upɔ́kɛikɔ́.
Uu yisi ukɛ́ usáa-i pɛlɛ. Úu kahanɛ nkpáni kɛ́yɔ nɛ rinkɔ, usáa uu kɛtaa-pɔ u yɛnu, ai íwɛ u wai, uu wurupɔ uú ha u pira.
Kɛwã́ akɛ pɛɛ u maa rɛ: Unɛ́sáa, nɛ nɛ Uléécaa púnnɛlɛ am kɔ nɛ pɔ̃́ púnnɛ. Ám tu rɛ pɔkɛ́ nɛ́ kpísi yarɛ kɛpɔ́pipi.
Amá usáa uu upikɛikɔ́ maa rɛ: Ani mɛkɛɛkɛɛ nɛ kukpɛ́lɛnku kɛcirɛ kam ani ku u tani, ani ukɛnipɛpi kɛpalɛ tani, ani anɛ́ɛ́ri u tani.
Ani nɛ rináala kpɔkɔɔ́ kam, ani ri kopu tɔkɛ́ nɛ ilukɛ kɛcirɛ wa tɔkɛ́ li nɛ mpɔ́ɔnarɛ.
Ái líka nnya, unɛ́ŋmánɛ nkó yɛ pɛɛ kpulɛ, uu nɛni nfáa yɛnu, u pɛɛ pɔlɛ, am nkpéni u heei. Api anyã́ kóru nɛ mpɔ́ɔnarɛ.
Kumúŋɛ́ kpɛ-i, utisi uyɛ̃ uŋmánɛ foí un sicarɛ-mɛ̃ wepɔ. Kuu kɛ́yɔ n nyahaipɔ, uu inyánlũ nɛ nnyáa nnɛ̃́ kóm
uu ukɛikɔ́ usɛ séi uu u pisɛ rɛ yo nnya kai lɛ̃ wai.
Ukɛikɔ́ uu rinɔ́ɔ u yɔ́su rɛ: Upɔ́wã́ yɛɛ pɛɛmɛ. Kɛ upɔ́sáa uu ukɛpipi n yɛ̃́ nɛ nsarɛnarɛ nnya, uu pɛɛ rináala kpɔkɔɔ́ kopu.
Uŋmánɛ foí uu pɛɛ wɔ́ɔ́si uu kɛ́yɔ pilonɛ yulu. Usáa uu léépɔ ukɛ́ kɛ́yɔ u tampɔ.
Amá uŋmánɛ uu usáa rinɔ́ɔ yɔ́su rɛ: A kutu ricɔ, aŋmɛ̃ yɛ kulúi walɛ kam pɔ́ n kɛisi, ám kɔ píkai pɔ́ háikusɛ. Ḿpá nɛ lɛ̃, áa píkai ḿpá ripoila nɛ́ hɛ rɛ tɔ́ nɛ pinɛ́sánɛ tɔkɛ́ nɛ anyã́ li.
Amá kɛ upɔ́ŋmánɛ nkó uu m pɛɛmɛ, upɔ́ŋmánɛ yɛɛ mɛpɔ́má nnɛ́í ń caai nɛ piwásánkaí pitóoi, uyɛ̃ kaa rináala kpɔkɔɔ́ kpu.
Usáa uu u maa rɛ: Kɛnɛ́wã́, tɔ́ nɛ mpɔ̃́ tɔ́ɔ ḿpá píyei we, pɔ́ɔ lɛ̃ kam m má nnɛ́í te.
Amá li pisɛ rɛ tɔkɛ́ anyã́ kɛcirɛ wa nɛ mpɔ́ɔnarɛ rɛ upɔ́wã́ nkó yɛ pɛɛ kpulɛ, uu nkpéni nfáa yɛnu, u pɛɛ pɔlɛ, am nkpéni u heei.
Yeesu uu kɔ upipirɛtiki maa rɛ: Umámá unyinɛ yɛɛ pɛɛ ukɛikɔ́ má, uu uanipɛ-i umɛmá wai. Pisoi api u símisi rɛ ukɛikɔ́ uyɛɛ umɛmá caainkɛɛlɛ.
Ukɛisaa uu u séi uu u maa rɛ: Ń-ye kam nní kómɛi pin kɛpɔ́cáá símisi? A nɛ́ símisi lɛ̃ kaa pipɔ́kɛi n kɛisi. Áa nkpéni linɛ́kɔ́ kɛcáá pípaí kpánɛ.
Ukɛikɔ́ uu ukɛfa-i kɔpu rɛ: Unɛ́kɛisaa yɛ pinɛ́kɛi-i nɛ́ lesɛnɛ. Íye kam wainɛ? Ám tikɔhɔ má rɛ nɛ́ fe am lum. Isɛi yɛ́ kɔ nɛ́ n we rɛ kɛ́ wélei.
Too, nɛ́ céri lɛ̃ kam yɛ́ ń wa, ḿpá nɛnsá kɛyáa n kɛisi, pisoi pikɛ́ nɛ pisiyɔ-i kɛnɛ́cáá m paílɛ̃.
Uu pɛ̃ nɛ pɛ̃ pɛɛ uukɛisaa nɛ riwómɛ m má sélei usɛ usɛ. Uu ufoí maa rɛ: Alɛ́ kaá nɛ unɛ́yɔsaa riwómɛ má?
Uyɛ̃ uu u pɛsɛ rɛ: Mɛ́kpɔ sɔnɛ apɔri pílɛ. Ukɛikɔ́ uyɛ̃ uu u maa rɛ: Tipɔ́wómɛtɛlɛ́ yɛ ntí, a mɛkɛɛkɛɛ tonɛ aa wɔ́lu rɛ kuwóó yɛ ku.
Uu lɛ̃ mɛmáá ucɔ pisɛ rɛ: Pɔ̃́ ní, alɛ́ kɛ ripɔ́wómɛ arí le? Uyɛ̃ uu rinɔ́ɔ yɔ́su rɛ: Mɛlukɛpipi áfɔrɔnti pílɛ. Ukɛikɔ́ uu u maa rɛ: Tipɔ́wómɛtɛlɛ́ yɛ ntí, a wɔi rɛ áfɔrɔnti kuwóó nɛ afɛɛtaani.
Ukɛikɔ́ kópɛ uyɛ̃ uyɔsaa uu u pakarɛ umɛsɔhɔ píima mɛ̃ nnya. Likumúŋɛ́ rɛ kɛtẽ nté pisoi yɛ piwóówɛ́laa ncee kɛ́mɛɛ mɛsɔhɔ nɛ pipicɔ sɔ́nɛlɛ ai tɔ́su pɛpɛɛ mɛtɛ́í kɛ́mɛɛ ń we.
Yeesu uu kpá rɛ: Nɛ̃́ nɛ nɔ́ maa rɛ: Ani kɛwóó kópɛ kpísi aní nɛ pisánɛ wɛ́ɛ́si. Kɛn n ka kɛn nɛ nɔ́ n ŋmɛ́hɛrɛɛ, Uléécaa ukɛ́ síyɔ sɛɛ ási píkai n forunɛ kɛ́mɛɛ nɔ́ yɔsí.
Uyɛɛ likɛi síńsá kɛ́mɛɛ asei m má yɛ kɔ limáa kɛ́mɛɛ a málɛ uyɛɛ úu likɛi síńsá kɛ́mɛɛ asei m má úu kɔ limáa kɛ́mɛɛ a má.
Nɔnsá mɛmá kópɛ pimúlɛ́ kɛ́mɛɛ asei m má, wóo yɛ́ pɛɛ mɛyíkíyiki nɔ́ rimúísɛ?
Pɔnsá kɔ ucɔ likɔ́ pimúlɛ́ kɛ́mɛɛ asei m má, wóo yɛ́ pɛɛ pɔ̃́ likɔ́ pɔ́ rimúísɛ?
Ukɛikɔ́ úu fenɛ ukɛ́ pikɛisaa pitɛ́ m má. U unyinɛ yulunɛ uu ucɔ n la. U yɛ́ unyinɛ n tikilɛ̃ nɛ kɛfa kɛsɛ un ucɔ ipuri yulu. Áni yɛ́ fe nɔkɛ́ Uléécaa nɛ siwóó n tikilɛ̃ kumúŋɛ́ kusɛ.
Pifarisi api isímɛ́ iyɛ̃ nnɛ́í kóm. Kapi siwóó ń la nnya, api Yeesu sɛ́nnyi.
Yeesu uu pi maa rɛ: Nɔ pisoi lɛ pɛɛ yɛ sisoipipi inipɛɛ-i n wai yarɛ pisoi sɔnɛ, amá Uléécaa yɛ nɔ́sinɛ́fa nyulɛ. Lɛ̃ kɛ sisoipipi asi yɛ n waisɛ yarɛ limáa-maa yɛ Uléécaa inipɛɛ-i likópɛ lɛ.
Moisi isé nɛ antepuyɛ atɛlɛ́ kapí pɛɛ n céesi yɛ kɛ́tɔ walɛ Yohani Úniwolɛ kumúŋɛ́-i. Hái kumúŋɛ́ kpɛ-i-mɛ kɛ Uléécaa iyɔɔpi Nsímɛ́ Kɛcirɛ nn pikɔ́ɔ́nú kóri, ḿpá úye un náási ukɛ́ Uléécaa iyɔɔpi-i lõ.
Kɛtẽ nɛ kɛyómɛ mɛtɛnɛ yɛ́ wɛlɛsi ai tɔ́su kɛ Uléécaa isé kɛwɔipi akɛ yɛ́ n tɔsí.
Úye un uunɔsi n lakasɛ uu uféé kpísi, liute yɛ iwásá walɛ, uyɛɛ kɔ unɔ́si kɛ ula uu n lákasɛ n kpísi yɛ kɔ iwásá walɛ.
Lɛ̃ mɛmáá, Yeesu uu kɛnyárũ nkɛ́ pi wai rɛ: Utisi mámá unyinɛ yɛɛ pɛɛ́ we. Ilũ kɛcirɛ yɛɛ nnɛ́í m má kuu yɛ tã. Ńnarɛ kɛ́mɛɛ kuú pɛɛ fɛ́lɛ̃ un kɔ ilukɛ sɔnɛ le.
Utisi wɛkɔɔ́ unyinɛ kapi yɛ n sée rɛ Lasaa kɛ sitóipi asi ipiŋɛ nnɛ́í ḿ mɔ́maalɛ̃ un umámá kɛyɔ rinɔnɔɔ kɛyúrí finu.
Ai yɛ ripɔ́ɔ u wai rɛ ukɛ́ umámá ilukɛ poroi-poroi hĩ́ ukɛ́ li. Lɛ̃ mɛmáá, sipɔpi sin sɔ́naapɔ sin uitoi láni.
Úwɛkɔɔ́ uu kɛyáa kpi, piléécaatumɛ api u sakaa apí nɛ kɛlõ sɔnɛ kɛ̃ kɛ́mɛɛ kɛ Apiraham uu ń we sĩ. Umámá ricuruu uu kɔ kɛyáa kpi, api u kulɛsi.
Umámá uu mɛyã́ íwɛ n le pikúlã kuyu-i, uu inípɛɛ síka uu kɛtaa-pɔ Apiraham yɛnupɔ, Lasaa un ukɛkúrí we.
Uu pɛɛ pupɛi rɛ: Sáa Apiraham, a íwɛ nɛ́ tẽ́ aa Lasaa tumti rɛ ukɛ́ nɛ ukɛnipɛpi míni rita ukɛ́ rinɛ́lémpi niŋukusɛ. Nɛ mɛyánsei íwɛ lelɛ nna mmú kɛ́mɛɛ.
Amá Apiraham uú maa rɛ: Kɛnɛ́wã́, a léisɛ rɛ pɔ pɛɛ mɛyánsei ńnarɛ kómɛilɛ pɛɛ́ uyɛ-i kaá pɛɛ kɛteni-i ń we. Kumúŋɛ́ kpɛ-i kɛ Lasaa pɔ́ɔ pɛɛ íwɛ píima takai. Nkpéni kai urikiŋ niŋukusɛ, pɔ́ɔn íwɛ takai.
Lɛ̃ mɛmáá, kuhórɛ-horɛ píima yɛ tɔ́ nɛ nnɔ̃́ kénɛlɛnlɛ. Kai nní lɛ̃, pɛpɛɛ ń lanɛ rɛ pikɛ́ tɔ́ mmɛ́ yisi pikɛ́ nɔ́-mɛ̃ ha ápi fenɛ. Úka úu kɔ fenɛ ukɛ́ kei kaa nní ń we yisimɛ ukɛ́ tɔ́ mmɛ́ kam.
Umámá uú maa rɛ: In lɛ̃, nɛ nɛ pɔ́ ténilɛ rɛ a Lasaa unɛ́sáa kɛyɔ-i tumpɔ.
Nɛ kei piwã́ pinupũ málɛ. Ukɛ́ ha ńsɔnɛ pi símisi ái kapɛ wa rɛ pɛ̃ ticuruu yɛ íwɛ kɛlõ nkɛ́-i ka.
Apiraham uu rinɔ́ɔ yɔ́su rɛ: Pipɔ́wã́ yɛ Moisi nɛ antepuyɛ atɛlɛ́ málɛ. Pikɛ́ a kɛɛ̃ pikɛ́ kṍ.
Umámá uu rɛ: Lɛ̃ ŋmanɛ ái tu, Sáa Apiraham. Amá in tɛ unyinɛ yɛ pikúlã kuyu-i yisi uú ha pi lɛɛpɔ, pi yɛ́ pɛɛ mɛfinɛ consɛ.
Pinsá n la pikɛ́ Moisi nɛ antepuyɛ atɛlɛ́ kɛ́ɛ̃ pikɛ́ kṍ, ḿpá ukpɔkpɔ unyinɛ ukɛ́ pikpɔkpɔ kɛ́mɛɛ yisi, ápi pakarɛnɛ.
Yeesu uu upipirɛtiki maa rɛ: Mɛwai mɛɛ yɛ́ n tíyɛsɛ pisoi pikɛ́ nɛ akópɛ n wa yɛ́ mɛsɛ́rɛ n welɛ. Amá úye un n tíyɛsɛ unyinɛ uú nɛ akópɛ kɛ́mɛɛ loni, íwɛ kuu topori.
Li kutɔsi we pikɛ́ rináiparɛ mulɛ-mulɛ ńŋmɛ wa api ripɔ́ɔ u lɛsi api mínimaa-i u sápɔ nɛ kuu yɛ́ siwã́ sɛ̃ kɛnyinɛ akópɛ n waisɛ.
Ani ńsɔnɛ nɔ́mɛnɛ́círɛ tĩ! Upɔ́márɛcɔ un nɛ pɔ́ m púnnɛ, a ńsɔnɛ nɛ u símisi. Un n ceri rɛ u caailɛ, a uakópɛ u sárɛi.
Ḿpá un nɛ pɔ́ m púnnɛntɛ mɛpehẽ mɛsɛɛi kɛyáa kɛsɛ kɛ́mɛɛ, uu yɛ ḿpá mɛpúnnɛ mɛ́ye nɛ pɔ́ téni rɛ u caailɛ, a uakópɛ u sárɛi.
Pitumɛ api Upíima maa rɛ: A nfatɛnɛ tɔ́ rikpásɛ.
Upíima uu rinɔ́ɔ yɔ́su rɛ: Nɔn pɛɛ nfatɛnɛ m má nkɛ́ m piyɛ yarɛ riléépipi síńsápi rinyinɛ, nɔ́ pɛɛ fe ani kuléé nkú maa rɛ: “A wɛhɛ aá ha mínimaa-i nyɛrɛ” aku nɔ́rinɛ́nɔ́ɔ tiki.
Tɔkɛ́ waisɛ rɛ nɔ́ unyinɛ yɛ ukɛikɔ́ má un u cákaripɔ nɛ́ɛ un uisɛɛ sémpɔ. Un píyei u n yɛmmɛ un kɛcarɛ n leeri, liute yɛ́ ukɛikɔ́ uyɛ̃ maa rɛ a mɛkɛɛkɛɛ kam a ilukɛ lii?
Aaí, ái yɛ́ lɛ̃ wa. Amá u mɛníŋɛ u maanɛ rɛ: A ilukɛ nɛ́ wa aa ilũ consɛ aa nɛ́ i yekei kɛ́ li, pɔ́ pɛɛ lɛ̃ mɛmáá fe aa ipɔ́kɔ́ le.
U yɛ́ fe uu uukɛikɔ́ yáási rɛ nɛ upikɛi kuú nɛ pikɛi pɛ̃ kaí pɛɛ m pisɛ rɛ ukɛ́ wa n waa?
Lɛ̃ cirɛ yɛ ni nɛ nɔ̃́ ticuruu. Nɔn píyei lɛ̃ kai m pisɛ rɛ nɔkɛ́ wa n wa, ani yɛ maa rɛ: Tɔ̃́ nɛ pikɛikɔ́ lɛ, ái pisɛ rɛ pikɛ́ rɔ́ pɔɔnɛsɛ. Lɛ̃ kai m pisɛ rɛ tɔkɛ́ wa kari wa.
Kɛ Yeesu uu Yerusalɛm-mɛ̃ n sĩ́, uu Samarii nɛ Kalilee ayu kɛpáápáá n tikilɛ̃.
Uu kuyu kunyinɛ-i lompɔ, piyɔ̃́ kɛfi pinyinɛ api u tɛ́pɛipɔ api kɛtaa-pɔ nyɛrɛ
apí m pupukɛɛ rɛ: Yeesu, Sáa, a íwɛ rɔ́ tẽ́!
Yeesu uu pi yɛnu uu rɛ: Ani ha nɔ́mɛnɛ́círɛ pɛpɛɛ yɛ Uléécaa inyɔ́ɔnsɛ n wa nyísɛ. Kapi kei-pɔ n sĩ́, api pelu.
Kɛ piusɛ uu n céri rɛ u peilɛ, uu uana kɛpirɛ pɛlɛ un Uléécaa mɛyɔɔpi yom lin cálɛ̃.
Uu Yeesu ana mɛtene wulapɔ uu kɛ́yu kɛtẽ kam, uu u yáási rɛ nɛ upikɛi. Utisi uyɛɛ pɛɛ Samarii ukɔ́ lɛ.
Yeesu uu pi maa rɛ: Nɛ́ntɛ pikɛfi kam pɔisɛ? Yei yɛ pɛɛ usɛ úu we kɛfi tɔrɔɔ mpí?
Piuka úu nfasimɛ́ wa rɛ ukɛ́ pɛɛmɛ ukɛ́ Uléécaa ríyu waisɛ rɛ nɛ upikɛi, insá usánɛ nkó mɛcirɛ.
Yeesu uu lɛ̃ mɛmáá u maa rɛ a yisi, a n ŋme, mpɔ́fatɛnɛ yɛ pɔ́ yóriyɛlɛ.
Pifarisi api Yeesu pisɛ rɛ: Píyei kɛ Uléécaa iyɔɔpi ii sɔ́nti? Uu rinɔ́ɔ pi yɔ́su rɛ: Uléécaa iyɔɔpi íi we rɛ nɔ́ fe ani imɛkamɛ yɛnu.
Ái rɛ pi yɛ́ nɔ́ maa rɛ: Ani ripaí, nté kií we nɛ́ɛ nté-pɔ le. Ani ceri rɛ Uléécaa iyɔɔpi yɛ nɔ́kɛnɛ́cɔpɛ welɛ.
Uu pɛɛ pipirɛtiki maa rɛ: Kɛyáa yɛ sɔ́ntilɛ kani yɛ́ ń la rɛ nɔkɛ́ ḿpá kɛyáa kɛsɛ Usoi Kɛpipi yɛ̃, amá áni yɛ́ kɔ kɛ yɛ̃.
Pi yɛ́ nɔ́ maa rɛ: Nté nní kuú we nɛ́ɛ nté-pɔ kuú we, amá áni kapɛ kei ha, áni kapɛ kɔ mɛ̃ wurupɔ.
Yarɛ kɛ kɛkónɛsɛípi akɛ yɛ nní mɛyéne mɛsɛ riń-yɛɛ́ri kɛyómɛ kɛtɔ nɛ kɛ́tɔ, ai kpã́ii mɛcɔ kɛ Usoi Kɛpipi akɛ sɔ́nti.
Amá li pisɛ rɛ kɛkɛ́ mɛyã́ íwɛ li, nfáani pisoi mpí pikɛ́ kɛ ŋmɛriyɛ.
Lɛlɛɛ pɛɛ Nowee kumúŋɛ́ n wa licɔ lɛɛ Usoi Kɛpipi kumúŋɛ́ wainɛ.
Pisoi yɛ pɛɛ lelɛ pin níru pin sɔ́ɔnnɛ pin pila nɛ pinɔ́si pasiinɛ hái nɛ kɛyáa kɛ̃ kɛ Nowee uu kutákai kɛ́mɛɛ n lompɔ, ikónɛ maa ií nɛ weri, míni amɛ pisoi kpísi.
Li yɛ́ ha n we yarɛ Lɔti kumúŋɛ́: Pisoi yɛ pɛɛ lelɛ pin níru, pin lɛ́ɛ́ri pin kɔ yálisi, pin aléé támaankɛɛ pin kɔ mɔ́mti.
Amá kɛyáa kɛ̃ kɛ Lɔti uu Sotɔm-i ń le kɛ nna nɛ linyinɛ yarɛ nfúrɔ̃ toi ai kɛyómɛcaa-pɔ leemɛ ai pisoi kóni.
Mɛsɛ mɛ̃ kaí ha kɛyáa kɛ̃ kɛ Usoi Kɛpipi akɛ́ ha n léerinɛ pikɛ́ kɛ yɛ̃ wainɛ.
Úye un kɛyáa kɛ̃ ukulee ipiraa kɛcáá n we, úu kapɛ rɛ ukɛ́ mɛtene ricɛpi ukɛ́ uilũ iyɛɛ kei ń we kpísi nɛ́ɛ, úye un sicarɛ-mɛ̃ n we, úu kapɛ rɛ ukɛ́ kɛ́yɔ pɛlɛ.
Ani Lɔti unɔsi nkɔ́ kɛcáá léisɛ.
Úye un n la ukɛ́ nfáa mɛsɛ́rɛ m má, u yɛ́ n fóm. Amá úye un unfaa n fóm, u yɛ́ n yɛ̃.
Nɛ nɔ́ símisi rɛ kɛsinɛ kɛ̃, pisoi pitɛ́ yɛ́ kuhã́ kusɛ kɛcáá n finu, aí usɛ kpíípɔ ai ucɔ yá.
Pinɔ́si pitɛ́ yɛ́ n we pin nam ai usɛ kpíípɔ ai ucɔ yá.
[Pitisi pitɛ́ yɛ́ likumúŋɛ́ kpɛ-i kɛcarɛ-i n we, ai usɛ kpíípɔ ai ucɔ yá.]
Pipirɛtiki api u pisɛ rɛ: Upíima, yei kaí ha lɛ̃ wainɛ má? Uu rinɔ́ɔ yɔ́su rɛ: Kei kɛ isarɛ kópɛ ii ń we kɛ áyemeekú aa yɛ cápinɛ.
Yeesu uu lɛ̃ mɛmáá kɛnyárũ nkɛ́ pi wai ukɛ́ nɛ pi céési rɛ pikɛ́ yɛ ḿpá píyei Uléécaa yáási, ái kapɛ yɛ píkai sikã́ pi wa.
Uu rɛ: Kuyu kunyinɛ-i kɛ utúhaanɛ unyinɛ uú pɛɛ we. Úu Uléécaa wuru úu kɔ úka pakarɛlɛ̃.
Ukúmannɔsi unyinɛ un kɔ kuyu kpɛ-i we. Uu mɛsɛ́rɛ u n lɛɛkɛɛpɔ rɛ ukɛ́ u nɛ uucɛ́cɔ kɛtahai rikénɛ. Ḿpá píyei kuu yɛ u lɛɛpɔ uu u maa rɛ: A tɔ́ nɛ unɛ́cɛ́cɔ kɛtahai rikénɛ.
Ai náŋai hái, amá utúhaanɛ úu nɛ kutu u cɔlɛ̃, uu pɛɛ kɛyáa umɛcirɛ maa rɛ mɛsei yɛ mɛ rɛ ám Uléécaa wuru ám kɔ úka pakarɛlɛ̃.
Amá kɛ ukúmannɔsi uu nní picɔ́ŋ nɛ́ n tɔ́ŋsɛ nnya, li pisɛ rɛ kɛ́ lɛ̃ alari u pa, insá lɛ̃, u yɛ́ pisɔ́naamɛ n nɔŋ́lɛnlɛ uú ha nɛ kunɔnkũ nɛ́ finsɛ.
Upíima uu lɛ̃ mɛmáá kpá rɛ: Ani lɛ̃ kɛ utúhaanɛ kópɛ uyɛ̃ uu ḿ ma kutu ricɔ!
Uléécaa yɛɛ úu yɛ́ pɛɛ upikɔ́ alari pa pin nɛ u n téni kɛtúŋɛ́ nɛ kɛsinɛɛ? U yɛ́ náŋaisɛ ukɛ́ nɛ pi n lɛ̃́ɛ?
Nɛ nɔ́ maa rɛ u yɛ́ mɛkɛɛkɛɛ alari pi pa. Amá Usoi Kɛpipi kɛn píyei m pɛɛmɛ, kɛ yɛ́ pɛɛ kɛtẽ kɛcáá pisoi lɛɛmɛ pɛɛ nfatɛnɛ m máa?
Yeesu uu kɛnyárũ pɛpɛɛ nní pimɛcirɛ n waisɛlɛ̃ yarɛ pisoi sɔnɛ pin picɔ kósɛlɛ̃ maa rɛ:
Pisoi pitɛ́ pinyinɛ pɛɛ Uléécaa kɛyɔ-i lompɔ rɛ pikɛ́ kɛyómɛ yáási, usɛ yɛ Ufarisi lɛ, ucɔ ulampooyɔɔ́.
Ufarisi uu nyɛrɛ uu ukɛfa-i rɛ: Uléécaa, nɛ pɔ́ yáasi kám nɛ pisoi tɔrɔɔ mɛnyínɛ ń we nnya, pɛɛ piyaa nɛ piwaikópɛkɔɔ́ nɛ piwásánkaí lɛ. Nɛ pɔ́ yáasi kám nɛ ń we yarɛ ulampooyɔɔ́ nkó.
Siyáa sisɛɛi kɛ́mɛɛ, sitɛ́ kam yɛ anɔ́ɔ paasi, lɛ̃ nnɛ́í kam yɛ n yɛ̃́ kam yɛ hɔɔnɛ awɛ́lɛ́ kɛfi am kusɛ pɔ́ pa.
Ulampooyɔɔ́ uyɛ̃ pɔ́ɔ kɛtaa-pɔ nyɛrɛ, úu nkpáni kɛyómɛ-mɛ̃ inípɛɛ pisíka peenu, amá kɛwuu kuu ripira uu rɛ: A nɛ̃́ ukópɛkɔɔ́ íwɛ tẽ́.
Yeesu uu kpá rɛ: Nɛ nɔ́ maa rɛ usoi nkó ukɛ́ kɛlenɛ n kúi, Uléécaa yɛ uakópɛ u sárɛilɛ, amá ái lɛ̃ Ufarisi wa. Likumúŋɛ́ rɛ úye un umɛcirɛ rintaásɛ, li yɛ u ricɛpisɛlɛ, úye un umɛcirɛ rincɛpisɛ, li yɛ u ritaásɛlɛ.
Pisoi apí nɛ siwã́ fɛnfɛ̃í ricuruu Yeesu hapɔ rɛ ukɛ́ si rica. Pipirɛtiki api pi yɛnu, apí nɛ pi cɛ́si.
Amá Yeesu uu tíyɛsɛ apí nɛ siwã́ u hapɔ, uu rɛ: Ani riyá siwã́ sikɛ́ kɛnɛ́mɛɛ kam, áni kapɛ si tápisi. Likumúŋɛ́ rɛ mpí pɛɛ simɛcɔ ń we pɛɛ yɛ́ Uléécaa iyɔɔpi kɛ́mɛɛ lõ.
Asei kam nɔ́ símisi, úye unsá Uléécaa iyɔɔpi n ŋmurɛi yarɛ kɛ kɛwã́ akɛ yɛ n ŋmurɛi, úu ikɛmɛɛ loninɛ.
Pisuifi uwɛ́ɛ́sɛ unyinɛ uu Yeesu pisɛ rɛ: Sáa sɔnɛ, íye kam wainɛ kɛ́ nɛ nfáa tɛnɛcirɛ́ yɛ̃́?
Yeesu uu u maa rɛ: Yo nnya kaa nɛ́ sée rɛ Usɔnɛ? Úka úu usɔnɛ insá Uléécaa mɛcirɛ.
Ḿpá likɛ́ íye wa, pɔ Uléécaa isé nyulɛ rɛ: Kapɛ iwásá wa, kapɛ usoi kpu, kapɛ yáai, kapɛ nnɔ́ɔmɛ itansei nyɛrɛ, a upɔ́sáa nɛ upɔ́ni ríyu waisɛ?
Utisi uu rinɔ́ɔ yɔ́su rɛ: Hái inɛ́wã́-mɛ kam lɛ̃ múílɛ̃.
Kɛ Yeesu uu lɛ̃ pikómɛ ḿ masí, uu u maa rɛ: Likɛi lisɛ lɛɛ pɔ́ párílɛ̃. A lɛ̃ nnɛ́í kaa m má yáá, aa siwóó sɛ̃ píwɛkɔɔ́ hɔ́ɔnɛ, pɔ́ pɛɛ kɛyómɛcaa-pɔ mɛmá yɛ̃́. Pɔn lɛ̃ piwai m masí, aa pɛɛ́ weri aa nɛ́ tíki.
Amá kɛ utisi uu anɔ́ɔ nyɛ̃ n kṍ, uripɔɔ ari mɛyánsei caai, ái líka nnya, u pɛɛ umámá píima lɛ.
Kɛ Yeesu uu n yɛ̃́ tɛ uripɔɔ yɛ caai, uu rɛ: A tíyɛ Uléécaa iyɔɔpi kɛ́mɛɛ pilonɛ yɛ nɛ pimámá páápú kpa!
Kuyooyoo kun n la kukɛ́ kɛhímpi kupolɛ-i lompɔ, li yɛ́ kutɔsi m purú nɛ kɛ umámá uu yɛ́ ń la ukɛ́ Uléécaa iyɔɔpi kɛ́mɛɛ n lompɔ.
Pɛpɛɛ pɛɛ kutu u n cɔ́lɛ̃ api rɛ: In lɛɛ ni, wóo yɛ pɛɛ píyulalɛ yɛ̃?
Yeesu uu rinɔ́ɔ pi yɔ́su rɛ: Lɛlɛɛ ái sisoipipi kɛ́mɛɛ kuwai ń we yɛ Uléécaa kɛ́mɛɛ kuwai welɛ.
Piyɛɛ uu pɛɛ rɛ: Lɛɛ nní, lɛ̃ karí pɛɛ m má kari tíyɛ ari pɔ́ tíki.
Yeesu uu pi maa rɛ: Asei kam nɔ́ símisi. Úye un Uléécaa iyɔɔpi nnya ukɛyɔ, nɛ́ɛ uunɔsi nɛ upiwã nɛ upimaa nɛ upimarɛcɔ, nɛ usiwã tin-yá,
liute yɛ́ nɛni mɛwee mmɛ́-i lɛ̃ mɛpehẽ kulúi yɛ̃ uu kɔ aŋmɛ̃ nyɛɛ n wemɛ kɛ́mɛɛ nfáa tɛnɛcirɛ́ yɛ́nu.
Yeesu uu upipirɛtiki kɛfi nɛ pitɛ́ séi uu pi maa rɛ: Tɔ Yerusalɛm sinlɛ. Kei kɛ lɛ̃ nnɛ́í kɛ antepuyɛ api Usoi Kɛpipi kɛcáá ń wɔ́i aí ha wainɛ.
Pi yɛ́ pɛpɛɛ ápi Uléécaa n wuru anipɛ-i kɛ wa api kɛcáá kɛ nyánɛi, api kɛ lámisi, api kɛkɛcáá mɛta tukɛ
api nsɛ́í kɛ fapii api pɛɛ kɛ kopu, amá kɛyáa táánũ tuŋɛ́ akɛ nkpɔ kɛ́mɛɛ yisi.
Amá Yeesu pipirɛtiki ápi nsímɛ́ mmɛ̃ asei kõ. Li anɔ́ɔ nyɛ̃ asei pi pesilɛ ápi nkpáni céri lɛ̃ nsímɛ́ kɛ Yeesu uu n símisi.
Kɛ Yeesu uu Yeriko n nyahaipɔ, unyíyɛ unyinɛ un ticéetimɛ tũ un wélei.
Uu kóm tisoiwuí tin sɔ́nɛpɔ, uu pisɛ rɛ yoo ni?
Api u símisi rɛ Nasarɛti ukɔ́ Yeesu yɛɛ kei tɔ́su.
Uu pɛɛ pupɛi rɛ: Tafiti Kɛpipi Yeesu, a inɛ́wɛ ripaí!
Pɛpɛɛ pɛɛ kɛkpéẽ n sɔ́nɛ apí nɛ u cɛ́si rɛ ukɛ́ risɛ́ɛ́, amá uu mɛyã́ cásɛ rɛ: Tafiti Kɛpipi, a inɛ́wɛ ripaí!
Yeesu uu nyɛrɛ, uu rinɔ́ɔ hɛ rɛ pikɛ́ nɛ u u kam. Kɛ unyíyɛ uu ukɛkúrí ń hápɔ, Yeesu uu u pisɛ rɛ:
Yo kaá la kɛ́ pɔ́ wa? Uu rinɔ́ɔ yɔ́su rɛ: Sáa, nɛ la rɛ inɛ́nípɛɛ ikɛ́ yɛ yɛ̃.
Yeesu uu u maa rɛ: Ipɔ́nípɛɛ ikɛ́ wúkulɛ! Mpɔ́fatɛnɛ yɛ pɔ́ yóriyɛlɛ.
Mɛsɛ nɛ mɛsɛ, inípɛɛ ii wúkulɛ, uu Yeesu tiki un Uléécaa mɛyɔɔpi yom. Tisoiwuí nnɛ́í ari lɛ̃ yɛnu, pɛ̃ ticuruu api kɔ Uléécaa mɛyɔɔpi piyómɛ kápáá.
Yeesu uu Yeriko-i lompɔ uu uncee n tɔ́su.
Utisi unyinɛ kapi yɛ n sée rɛ Sasee un kuyu kpɛ-i we. U pɛɛ pilampooyɔɔ́ uwɛ́ɛ́sɛ lɛ un kɔ umámá.
Uu náási ukɛ́ uyɛ̃ kapi yɛ n sée rɛ Yeesu yɛ̃, amá úu fe. Pisoi yɛ pɛɛ riwúí cápinɛlɛnlɛ, uyɛ̃ úu kɔ pɛɛ mɛcáa we.
Uu pɛɛ kɛ́yu-mɛ̃ wuru uú ha kuléé kunyinɛ kapi yɛ n sée rɛ Sikomɔɔ yopoi ukɛ́ Yeesu yɛɛ kei n tíkinɛ yɛ̃.
Kɛ Yeesu uu kɛlõ kɛ-i n tu, uu uinipɛɛ síka uu Sasee maa rɛ: A mɛkɛɛkɛɛ súimɛ Sasee, li pisɛ rɛ kɛ́ nɛni kɛpɔ́yɔ-i tonɛ.
Sasee uu mɛkɛɛkɛɛ súiri uú ha kusánɛ u yɔ́su nɛ mpɔ́ɔnarɛ.
Ai pɛ̃ nnɛ́í pɛɛ lɛ̃ n yɛ̃́ pírí wai, api pɛɛ́ n tee rɛ: Ukópɛkɔɔ́ kɛyɔ kɛ usoi nkó uu nní lõ.
Sasee un Upíima kɛyúrí nyɛnu uu rɛ: A kutu ricɔ, Sáa nɛ́ mɛnɛ́má rikénɛ am kuwɛ́lɛ́ píwɛkɔɔ́ pa. Nɛn kɔ úye mɛnípɛɛ n li am usiwóó yɔ́su, nɛ́ liute si hɛ́ɛ́lɛ mɛpehẽ mɛna.
Yeesu uu u maa rɛ: Píyulalɛ yɛ nɛni kɛyaa nkɛ́ kɛ́yɔ nkɛ́-i lommɛlɛ, ái líka nnya, Sasee ricuruu yɛ kɔ Apiraham kɛpirɛ ukɔ́ lɛ.
Likumúŋɛ́ rɛ Usoi Kɛpipi yɛ kalɛ kɛkɛ́ pɛpɛɛ m pɔlaalɛ̃ tiyu lɔ.
Pisoi pɛɛ Yeesu kutu rińcɔ yɛ pɛɛ́ musí rɛ kuu nní nɛ Yerusalɛm tińkɔ nnya, Uléécaa yɛ lɛ̃ tuimɛlɛ ukɛ́ iyɔ́ɔpi n le pin u nyáni. Lɛ̃ nnya kuu kɛnyárũ pi maa rɛ:
Kɛ́yɔ kɛcirɛ usoi unyinɛ yɛɛ kuyu taa-taa kunyinɛ-i ha rɛ pikɛ́ iyɔ́ɔpi u tĩ ukɛ́ pɛɛ limɛmáá pɛɛmɛ.
Ukɛ́ kɛlenɛ ń tɔsí, uu upikɛikɔ́ kɛfi pinyinɛ séi uu ḿpá úye wura kɛwóó múísɛ uu pi maa rɛ: Ani siwóó nsí nɛ kpéénsɛ hái nɛ mɛnɛ́pɛɛmɛ.
Amá ukuyu pisoi api uipuri yulu, api pitumɛ yukusɛ pikɛ́ ukɛpirɛ ritikipɔ pikɛ́ rɛ: Ári la rɛ usoi nkó ukɛ́ urɔ́yɔ́ɔpi.
Api iyɔ́ɔpi u tini uu ukuyu pɛlɛ. Uu pɛɛ pikɛikɔ́ pɛ̃ kuú pɛɛ siwóó m mulɛisɛ séi rɛ ukɛ́ yɛ̃́ kuláa kpɛ̃ kapi n yɛ̃́.
Ufoí uú hapɔ uú maa rɛ: Sáa, wura kɛwóó kaa nɛ́ rimmúísɛ kulaa yɛ walɛ wura siwóó kɛfi.
Uyɔ́ɔpi uu u maa rɛ: Li nyamlɛ, ukɛikɔ́ sɔnɛ. Kaa nní likɛi síńsá pimúlɛ́ ń céri ńsɔnɛ nnya, nɛ́ ayu kɛfi pɔ́ pa aa akɛcáá m paílɛ̃.
Ukɛikɔ́ lírũ uú hapɔ uu rɛ: Sáa, wura kɛwóó kaa nɛ́ rimmúísɛ kulaa yɛ walɛ wura siwóó sinupũ.
Uyɔ́ɔpi uú uyɛ̃ maa rɛ: Nɛ́ pɔ̃́ ayu anupũ pa aa akɛcáá m paílɛ̃.
Ukɛikɔ́ ucɔ uú hapɔ uu rɛ: Sáa, upɔ́wura kɛwóó yɛ nkɛ́. Kɛnírípi-i kam kɛ paasi am pésu.
Ipɔ́wamɛ yɛ nɛ́ walɛ, kam mɛpɔ́kɔ́ n nyu rɛ áa yɛ nkã́ usoi wa nnya. Lɛ̃ káa n yekei kaa yɛ kpísi, lɛ̃ káa n lukɛsi kaa yɛ kpasi.
Uyɔ́ɔpi uu u maa rɛ: Pɔ́ ukɛikɔ́ kópɛ nkó, apɔ́nɔ́ɔ cirɛ kaḿ nɛ kɛtahai pɔ́ pɛpirɛnɛ. Pɔ nyu rɛ ám yɛ usoi nkã́ wa, tɛ nɛ yɛ lɛ̃ kám n yekei kpísilɛ, am lɛ̃ kám n lukɛsi kpasi.
Yo nnya káa pɛɛ siwóó kɛyekei-i yekei? Nɛ́ pɛɛ fe am mɛnɛ́pɛɛmɛ mmɛ́-i si yɔ́su nɛ kuláa.
Uu pɛɛ pɛpɛɛ kei ń we maa rɛ: Ani wura kɛwóó kɛ̃ yɔsí ani uyɛɛ mɛwóópipi kɛfi m má múísɛ.
Api u maa rɛ: Uyɛ̃ nɛ mɛwóópipi kɛfi málɛ.
Asei kam nɔ́ símisi, uyɛɛ m má kapi yɛ pípa rikpá, amá úye unsá m má, nkáripi kuu m má kapi u yɔ́sunɛ.
Amá pinɛ́láarɔ pɛɛ ápi nɛ iyɔ́ɔpi nɛ́ n la pɔ̃́ nkɔ́ yɛ mmú: Ani nɛ nté pi kam ani kɛnɛ́yu-i pi kóni.
Kɛ Yeesu uu lɛ̃ pisímɛ́ ḿ masí, uu risoiwuí kɛkpeẽ wai un Yerusalɛm simpɔ.
Kumúŋɛ́ kpɛ-i kuu Pɛtifasee nɛ Petanii ayu kuwɛ́lɛ́-mɛ̃ tikúú tɛ̃ kapi yɛ n sée rɛ Olifiyee rikúú kɛyúrí ń we, uu upipirɛtiki pitɛ́ tum
un pi tee rɛ: Ani kuyupi kpɛɛ nní kɛrɔ́yu ń wepɔ kɛ́mɛɛ ha. Nɔn kei n tuipɔ, nɔ́ kɛminaapipi kɛnyinɛ lɛɛpɔ kɛn toraalɛ̃. Usoi úka úu kɛ tonɛlɛ̃. Ani kɛ fénnɛ aní nɛ nɛ́ kɛ weri.
Úye un nɔ́ m pisɛ rɛ yo nnya kani kɛ fénnɛ, ani liute maa rɛ Upíima yɛɛ kɛ la.
Pitumɛ api sĩ́ apí ha lɛɛpɔ yarɛ lɛ̃ kɛ Yeesu uu pi n símisi.
Kumúŋɛ́ kpɛ-i kapi kɛminaapipi n fénnɛ, kɛpite api pi maa rɛ: Yo nnya kani kɛminaapipi kɛ̃ toriyɛ?
Api rinɔ́ɔ yɔ́su rɛ: Upíima yɛɛ kɛ la.
Api kɛminaapipi kɛ̃ nɛ sĩ, api kɛkɛcáá piilũ laai api Yeesu kɛkɛcáá tónsɛ.
Kapi kɛ́yu-mɛ̃ n sĩ́, pisoi api piilũ ncée kɛcáá n táŋɛntɛ.
Kapi Yerusalɛm n nyahaipɔ pin ncée mmɛɛ Olifiyee rikúú ń cɛ́pilɛ̃ tikilɛ̃ pipirɛtiki kulúi pɛɛ u n tíkilɛ̃, api Uléécaa mɛyɔɔpi n yom lin cálɛ̃, mɛwaisaŋa mɛ̃ nnɛ́í kapi n yɛ́nti nnya.
Pi pɛɛ máikɛɛ rɛ: Uléécaa ukɛ́ Uyɔ́ɔpi uyɛɛ nɛ Upíima rinyiri n sɔ́nti rikpá. Nkíŋniŋɛ nkɛ́ kɛyómɛcaa-pɔ n we, Uléécaa rinyiri tikɛ́ kei-pɔ n taálɛ̃.
Pifarisi pinyinɛ pɛɛ risoiwuí tɛ-i ń we api Yeesu maa rɛ: A pipɔ́pirɛtiki rinɔ́ɔ hɛ rɛ pikɛ́ risɛ́ɛ́.
Yeesu uu rinɔ́ɔ pi yɔ́su rɛ ḿpá pin tinsɛ́ɛ́, aparɛ yɛ́ ricáái.
Kɛ Yeesu uu Yerusalɛm kuyu n nyahaipɔ, uu ku yɛnu, uu kpɛ̃ nnya téni
un tee rɛ: Yerusalɛm, pɔn pɛɛ nɛni kɛyaa nkɛ́ n ceri lɛlɛɛ yɛ́ nɛ nkíŋniŋɛ pɔ́ n kam! Amá li nkpéni pékaalɛnlɛ, áa yɛ́ fe pɔkɛ́ li yɛ̃.
Siyáa sɛ-i kɛ pipɔ́láarɔ api itɔpilũ kɛcirɛ nɛ kɛkáípi pɔ́ n wainɛ yɛ sɔ́ntilɛ, api awɛ́lɛ́ nnɛ́í pɔ́ n cɔ́ŋlɛ̃.
Pi yɛ́ nɔ́ nɛ pipɔ́kɔ́ nnɛ́í nã́ kpátá-kpátá, ápi ripɔ́parɛ ríka pɔ́ yánɛ tikɛ́ ricɔ kɛcáá n tɔsilɛ̃. Káa kumúŋɛ́ kpɛ-i kɛ Uléécaa uu picomɛ pɔ́ ń ka n ceri nnya kai lɛ̃ pɔ́ wainɛ.
Yeesu uu Uléécaa kɛyɔ loni uu pikpéensɛ pilákasɛ kápáá
un pi tee rɛ: Li wɔlaalɛ̃ tɛ: Pi yɛ́ kɛnɛ́yɔ sée rɛ kɛyómɛyáhaayɔ. Amá nɔ̃́ nɛ kɛ ripɔ́lɔ́sɛlɛ piyaalukɛ kuhorɛ!
Ḿpá kɛyáa kɛ́ye kɛ Yeesu uu yɛ Uléécaa kɛyɔ-i n céési. Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa nɛ kuyu pisoi kɛcirɛ apí n wɛ́ɛ́si pikɛ́ Yeesu kpu.
Amá ápi ceri lɛ̃ kapi yɛ́ n wa likɛ́ nɛ lɛ̃, likumúŋɛ́ rɛ kuyu nnɛ́í yɛ pɛɛ kutu u cɔlɛnlɛ ńsɔnɛ.
Kɛ Yeesu uu kɛyáa kɛnyinɛ Uléécaa kɛyɔ-i n céési un Nsímɛ́ Kɛcirɛ símisi, pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa nɛ kuyu piwɛ́ɛ́sɛ api kpáfúpɔ
api u pisɛ rɛ: A rɔ́ símisi, ńnaŋɛ ń-ye kaá nɛ nní wai? Wóo ncée pɔ́ hɛ rɛ a lɛ̃ wa?
Yeesu uu pɛɛ pi pɛsɛ rɛ: Nɛ la kɛ́ nsɛ nɔ́ pisɛ. Ani nɛ́ símisi:
Nɛ la kɛ́ nɔ́ pisɛ rɛ Uléécaa nɛ́ɛ pisoi pɛɛ Yohani tummɛ rɛ ukɛ́ pisoi míni wolɛ?
Api pimɛcɔpɛcirɛ n kɛŋɛnɛ rɛ: Tɔn nkpéni m maa rɛ Uléécaa yɛɛ u tummɛ, u yɛ́ rɔ́ pisɛ rɛ: Kai pɛɛ íye wa kári nɛ Yohani nsímɛ́ ŋmurɛi?
Amá tɔn kɔ m maa rɛ: Pisoi pɛɛ u tummɛ, kuyu nnɛ́í pikɔ́ yɛ aparɛ rɔ́ tɔ́ɔ́kɛɛnɛ api rɔ́ kóni, likumúŋɛ́ rɛ pi nɛ kɛfa tɛnɛlɛ rɛ Yohani yɛ antepu lɛ.
Api pɛɛ rinɔ́ɔ u yɔ́su rɛ: Ári nyu uyɛɛ píniwolɛ u n tummɛ.
Yeesu uu rinɔ́ɔ pi pɛsɛ rɛ: Nɛ̃́ ám nɔ́ símisinɛ ńnaŋɛ mmɛ̃ kaḿ nɛ lɛ̃ n wai.
Yeesu uu lɛ̃ mɛmáá kɛnyárũ nkɛ́ pisoi maa rɛ: Utisi unyinɛ yɛɛ we, uu aléé nyɛ̃ kapi yɛ n sée rɛ fiinyi kɛcarɛ tamɛsi uu pikɛikɔ́ wɛ́ɛsi rɛ pikɛ́ kɛkɛcáá m paílɛ̃, uu pɛɛ ncée taa-taa sĩ ukɛ́ ha náŋaipɔ.
Kai aléépipi nyɛ̃ kutúũ n tu, uu ukɛikɔ́ unyinɛ pɛpɛɛ aléé nyɛ̃ kɛcarɛ kɛcáá ḿ paílɛ̃ kɛ́mɛɛ tum tɛ ukɛ́ ha aléépipi anyinɛ u yɔ́ɔmɛ. Amá api u kaii api mɛnípɛ ŋmanɛ u lakasɛ.
Ucarɛte uu kɔ ukɛikɔ́ féé tumpɔ, amá pɛpɛɛ aléé nyɛ̃ kɛcáá ḿ paílɛ̃ api kɔ uyɛ̃ ticuruu kaii api u lámisi api mɛnípɛ ŋmanɛ u lakasɛ.
Uu kɔ ukɛikɔ́ táánũ pitumɛ kpá, api uyɛ̃ pɔ̃́ itói wai api lákasɛ.
Ucarɛte uu pɛɛ rɛ: Íye kam nkpéni wainɛ? Nɛ́ unɛ́ŋmánɛ lala tũ. In n la, pi yɛ́ u wuri.
Amá kɛ pɛpɛɛ aléé nyɛ̃ kɛcáá ḿ paílɛ̃ api u n yɛ̃́, api símaanɛ rɛ: Nkó yɛɛ yɛ́ masí usáa ikulanlũ nnɛ́í n te. Ani kam tɔkɛ́ u kpu ari pɛɛ ikúlanlũ iyɛ̃ n té.
Api kɛcarɛ kɛ̃ ilúkɛ́ u lesɛpɔ, api u kopu. Íye kɛ ucarɛte uu wainɛ?
U sɔ́ntilɛ ukɛ́ pi kṍ, uu pisoi féé kɛcarɛ múísɛ. Kɛ pisoi api anɔ́ɔ nyɛ̃ n kṍ, api rɛ: Asei kɛcáá, ái lɛ̃ wainɛ.
Amá Yeesu uu pi nyánɛi uu rɛ: In lɛɛ ni, lɛ̃ kapi nní Nléécaasimɛ́ ritɛlɛ́ kɛ́mɛɛ n wɔ́i asei rɛ íye? Ái pi wɔi rɛ: Tiparɛ kɛ pimɔ́mɛ api n fóm tɛɛ pansɛ ricírɛ-cirɛ tɛɛ kɛnui-i ń wee?
Lin úye n fóm un tiparɛ tɛ̃ tinkpɔu, u yɛ́ selesi. Lin úye n fóm tin ukɛcáá n loó, ti yɛ́ u nã.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa api kumúŋɛ́ kpɛ-i n wɛ́ɛ́si pikɛ́ Yeesu tĩ, amá pin pɛɛ kuyu pikɔ́ wuru. Pi ceri rɛ pɛ̃ kɛ Yeesu kɛnyárũ akɛ́ nɛ mánɛ.
Api pɛɛ Yeesu pimúŋaa loni. Api lɛ̃ nnya pisoi pinyinɛ ukɛmɛɛ tumpɔ, apí n wai yarɛ pisoi pɛɛ asei n wɛ́ɛ́si. Li pɛɛ lɛ̃ wailɛ pikɛ́ nɛ n fe pikɛ́ u n tĩ́ pikɛ́ uyɔ́ɔpi yɛɛ ńnaŋɛ m má ukɛ́ nɛ u n túhaanɛ anipɛ-i u n wa nnya.
Api pɛɛ u pisɛ rɛ: Sáa, tɔ yɛ̃ tɛ lɛ̃ kaa n símisi pɔn céesi yɛ asei lɛ, áa nkpáni usoi úka kɛwuu túúni. Pɔ yɛ Uléécaa ncee pisoi céesilɛ nɛ asei.
Lɛ̃ nnya, a rɔ́ símisi in tɛ irɔ́sé yɛ ncée hɛ rɛ pikɛ́ Sesaa lampoo hɛ́ɛlɛ nɛ́ɛ ápi kapɛ hɛ́ɛ́lɛ?
Amá Yeesu uu pimɛsɔhɔ ceru, uu pi maa rɛ:
Ani kɛwóó kɛnyinɛ nɛ́ nyísɛ nkɛ̃́. Úye ríyu nɛ úye rinyiri tɛɛ kɛkɛcáá we? Api rinɔ́ɔ yɔ́su rɛ Sesaa lo.
Yeesu uu pɛɛ pi maa rɛ: In lɛ̃, ani Sesaa likɔ́ Sesaa pa, ani Uléécaa likɔ́ Uléécaa pa.
Ápi fe pikɛ́ u tĩ, mmɛ̃ kuu nní kuyu pikɔ́ kɛyu-i n símisi nnya. Amá umɛyɔ́ɔ́ mɛ̃ amɛ nnɔ́ɔ pi yipu api sɛ́ɛ́.
Pisatusee pinyinɛ api Yeesu kɛ́mɛɛ hapɔ. Pɛpɛɛ múílɛ̃ tɛ pikpɔkpɔ ápi nkpɔ-i yisinɛ.
Api nní Yeesu pisɛ rɛ: Sáa, lɛ̃ kɛ Moisi uu isé ń wɔ́i yɛ nní: Úye umaa un n kpu uu unɔ́si tíyɛ úu nɛ kɛwã́, uuwã yɛɛ yɛ́ unɔ́si uyɛ̃ kukúmannɔsi kpísi uu umáa mpuri wai.
Amá pimárɛcɔ pisɛɛi pinyinɛ pɛɛ pɛɛ́ we. Ufoí uu unɔ́si kpísi, uu kpi úu nɛ kɛwã́.
Ulírũ uu ukúmannɔsi kpísi,
utáánũ pɔ́ɔ kɔ pikpíkɛ́ u kpá, uyɛ̃ uu kɔ kpi. Pikɛsɛɛi kɛ̃ api lɛ̃ kukúmannɔsi u kpíkɛsi api kpíni úka úu kɔ pɛɛ́ nɛ kɛwã́ u mari.
Unɔ́si pɔ́ɔ kɔ mɛtɔ́rɔɔ kpi.
Kɛyáa kɛ̃ kɛ pikpɔkpɔ api nkpɔ kɛ́mɛɛ n yisinɛ, pitisi pɛ̃ kɛsɛɛi kɛcɔpɛ úye yɛɛ yɛ́ ha uula? Liriyíkí rɛ pinnɛ́í pɛɛ kunɔ́si u kpíkɛsi!
Yeesu uu rinɔ́ɔ pi yɔ́su rɛ: Kɛtẽ nté pitisi yɛ pinɔ́si kpíkɛsilɛ, pinɔ́si pɔ́ɔn kɔ pila sɔ́ɔnkɛɛ.
Amá pitisi nɛ pinɔ́si pɛɛ nɛ n sá rɛ pikɛ́ pikpɔkpɔ kɛ́mɛɛ yisi pikɛ́ ha kɛtẽ falɛ-i n we ápi pinɔ́si kpíkɛsinɛ, ápi kɔ pila sɔ́ɔnkɛɛnɛ.
Ápi píkai kpinɛ, piléécaatumɛ kapí nɛ mɛnyínɛ we. Pi Uléécaa sipipi lɛ, liriyíkí rɛ pi kpulɛ api kɔ nkpɔ kɛ́mɛɛ yisi.
Moisi yɛ pɛɛ pikpɔkpɔ mɛyisɛ nkpɔ kɛ́mɛɛ nkɔ́ pisímɛ́ masilɛ uritɛlɛ́ tɛ-i kuu kuhííhíí kpɛɛ n torɛ nsímɛ́ ń símisi. U pɛɛ́ maa rɛ: Upíima yɛ Apiraham Uleecaa nɛ Isaaki Uleecaa nɛ Yakupu Uleecaa lɛ.
Yeesu uu kpá rɛ: Uléécaa úu pikpɔkpɔ Uleecaa, amá u pinyánnyã́ Uleecaa lɛ. Liriyíkí rɛ uyɛ̃ nnya kɛ pinnɛ́í api nyáni.
Isé picélaa pinyinɛ api rinɔ́ɔ yɔ́su apí maa rɛ: Sáa, pɔ símisilɛ lin nyaḿ.
Lɛ̃ mɛmáá, ápi ńka ncɔ pipisɛ u peenu.
Yeesu uu pi maa rɛ íye kɛ usoi uu yɛ́ fe uú maa rɛ uyɛ̃ kɛ Uléécaa uu n wɛ́ɛ yɛ Tafiti kɛpipi lɛ.
Likumúŋɛ́ rɛ Tafiti yɛ siyómɛ ritɛlɛ́-i rihaa rɛ: Upíima yɛ Unɛ́píima maa rɛ: A kunɛ́lukɛ-lukɛ-mɛ̃ kɛ́yukɔɔ́tonɛ-i tonɛ
hái nɛ kumúŋɛ́ kpɛ-i kam yɛ́ pipɔ́láarɔ kɛpɔ́nyálɛ-i n cɔ.
Tafiti yɛ̀ɛ̀ u sée rɛ Upíima. Íye kɛ uyɛ̃ cirɛ uu yɛ́ kɔ pɛɛ Tafiti Kɛpipi?
Kɛ risoiwuí nnɛ́í ari kutu n cɔ́lɛ̃, Yeesu uu upipirɛtiki maa rɛ:
Ani isé picélaa nɛ nɔ́mɛnɛ́círɛ tĩ. Pikɛ́ nɛ atúkanka caa-caa n kɔɔnii nɛ pisoi pikɛ́ ayáa kɛ́mɛɛ pi n yáhaankɛɛ yɛɛ ripɔ́ɔ pi we. Ayómɛyáhaalee sitonɛ foí nɛ kɛlukɛ kɛ́mɛɛ sitonɛ foí kapí la.
Pi yɛ lɛ̃ kɛ pikúmannɔsi api m má nnɛ́í yɔ́ɔilɛ api yɛ pɛɛ kɛyómɛ yáási mɛcáa yarɛ pi pisoi sɔnɛ lɛ. Uléécaa yɛ́ nɛ pi túhaanɛ uu íwɛ pi wai ái kumúŋɛ́ má.
Yeesu uu inípɛɛ síka, uú yɛ́nu pin kei kapi yɛ ihɛɛ Uléécaa kɛyɔ-i n wa piihɛɛ sariipɔ.
Uu kɔ ukúmannɔsi wɛkɔɔ́ unyinɛ yɛnu un sítanká sitɛ́ sápɔlɛ̃.
Uu pɛɛ́ maa rɛ: Asei kam nɔ́ símisi, unɔ́si nkó yɛ hɛlɛ ai pisoi picɔ mpí tɔ́su.
Likumúŋɛ́ rɛ lɛ̃ kápi nɛ líka n wai kɛ mpí nnɛ́í api kei risápɔ, amá ulikɔ́ kɛcirɛ, lɛ̃ kuu m má nnɛ́í ukɛ́ nɛ ilukɛ n lɔ kɛ uyɛ̃ uu waipɔ.
Pisoi pinyinɛ api Uléécaa kɛyɔ nsímɛ́ n símisi pin tee rɛ kɛ nyamlɛ hái, nɛ kɛaparɛ kɛcirɛ nɛ ilũ kapi Uléécaa n hɛkɛsi. Amá Yeesu uú maa rɛ:
Siyáa yɛ sɔ́ntilɛ kɛ aparɛ nyɛɛ nní ń tɔ́siinɛlɛ̃ tika ári m mɛ́suninɛ. Lɛ̃ kani nní n nyáni yɛ sɔ́ntilɛ likɛ́ fori tɛ́kɛ́-tɛ́kɛ́.
Api pɛɛ u pisɛ rɛ: Sáa, píyei kɛ lɛ̃ nnɛ́í aí ha sɔ́nti? Yo yɛɛ yɛ́ kumúŋɛ́ kpɛ-i kɛ lɛ̃ nnɛ́í aí ha n sɔ́nti rɔ́ nyísɛ?
Yeesu uu rinɔ́ɔ yɔ́su rɛ: Ani nɔ́mɛnɛ́círɛ tĩ ńsɔnɛ, áni kapɛ tíyɛ unyinɛ ukɛ́ kuyúi nɔ́ tã. Likumúŋɛ́ rɛ pisoi mɛyã́ yɛ́ sɔ́naamɛ nɛ rinɛ́nyíri pin tee rɛ: “Nɛ́ɛ uyɛ̃ kɛ Uléécaa uu n wɛ́ɛ”. Likumúŋɛ́ yɛ kɔ nyahaimɛlɛ, amá áni kapɛ pi ritiki.
Nɔn píyei atɔpi nɛ pitele nnɛ̃́ n kõ, nɔ́sinɛ́wuu ási kapɛ tɔ. Li pisɛ rɛ lɛ̃ nnɛ́í likɛ́ kam kɛlenɛ, amá kɛtẽ kɛtɔ ákɛ kahanɛ n tu.
Uu pɛɛ lɛ̃ mɛmáá kpá rɛ: Nsoipuri nnyinɛ yɛ́ yisi nn nsoipuri ncɔ nɛ tɔpu, kɛyɔ́ɔpitẽ akɛ kɛyɔ́ɔpitẽ kɛcɔ nɛ tɔpu.
Kɛtẽ yɛ́ yéŋesi ái nyaḿ, itói yɛɛ n tɛŋni nɛ nkṹ nn silõ silõ leeri, mɛwai mɛwai mɛɛ iwamɛ ń we yɛ́ kɔ wapisi, nɛ linyísɛ-nyísɛ lɛɛ kɛyómɛcaa-pɔ n léeri yɛ́ kɔ wapisi.
Amá likɛ́ kɛlenɛ lɛ̃ n wa, pi yɛ́ nɔ́ cɔ́pii api íwɛ nɔ́ wai piyómɛyáhaa nnya, api ayómɛyáhaalee-i nɛ piyɔ́ɔpi nɛ kuyu piwɛ́ɛ́sɛ kɛ́mɛɛ nɛ nɔ́ túhaanɛ api nɛ̃́ nnya kukpaniilee nɔ́ wai.
Lɛlɛɛ yɛ́ kɛpolɛ nɔ́ hɛ nɔkɛ́ nɛ anɛ́seéra n lesɛ.
Lɛ̃ nnya, ani m múílɛ̃ ńsɔnɛ. Áni kapɛ mmɛ̃ kani yɛ́ ḿ malɛ nɔkɛ́ nɛ nsímɛ́ kɛ́mɛɛ ń le kɛcáá m músu.
Nɛ́ rinɛ́cúruu anɔ́ɔ nyɛ̃ kai m pisɛ rɛ nɔkɛ́ malɛ nɛ mɛwɛ́ɛ́sɛsɔhɔ nɔ́ hɛ, ai tíyɛsɛ nɔ́unɛ́láarɔ úka úu yɛ́ fe ukɛ́ nɔ́nnɛ́kɔ́ rikósɛ.
Nɔ́pinɛ́sáa nɛ nɔ́pinɛ́ni nɛ nɔ́pinɛ́wã́ nɛ nɔ́pinɛ́máa nɛ nɔ́pinɛ́márɛcɔ nɛ nɔ́pinɛ́sánɛ yɛ́ nɔ́pinɛ́láarɔ anipɛ-i nɔ́ wa api nɔ́mɛnɛ́yã́ kóni.
Tinɛ́nyíri nnya, ḿpá úye yɛ nɔ́inɛ́puri yulunɛ.
Amá ḿpá nɔ́nnɛ́nyúpi nsɛ ńn pɔlunɛ.
Ani n ŋmɔ́ɔ́púlɛ̃, lɛlɛɛ yɛ́ tíyɛsɛ aní nɛ nɔ́nnɛ́fáa lɔlu.
Nɔn ha píyei n yɛ̃ atɔpilee an Yerusalɛm kɛkáípi wailɛ̃, ani ceri rɛ umɛforɛ yɛ nnyáã walɛ.
Pɛɛ́ uyɛ-i, pɛpɛɛ Yutee-i ń we yɛ́ ha wúrumpɔ, api akúú-mɛ̃ taá, pɛpɛɛ Yerusalɛm kuyu kɛcɔpɛ ń we, api kɛtaa sĩ, pɛpɛɛ sicarɛ-mɛ̃ ń we ápi fenɛ pikɛ́ kuyu-mɛ̃ kuimɛ.
Likumúŋɛ́ rɛ siyáa sɛ̃ kɛ́mɛɛ kɛ Uléécaa uu sisoipipi mɛwai kópɛ si cɛɛinɛ. Sikɛmɛɛ́ kɛ lɛ̃ nnɛ́í lɛɛ átɛlɛ́-i n wɔ́laalɛ̃ ai wainɛ.
Íwɛ kɛ pifani nɛ pimárɛni apí ha siyáa sɛ-i topori. Mpɔ́ɔcaai píima yɛ ha kuyu kpɛ-i wenɛ, Uléécaa yɛ́ kuyu kpɛ̃ pikɔ́ ukuwɔi nyísɛ.
Pi yɛ́ nɛ atɛ́hɛ caacaa pi kṍ, api sitẽ nnɛ́í kɛ́mɛɛ ilási pi cɔ́pii, piyómɛyáhaacirɛ́ api Yerusalɛm cɔpisi hái nɛ siyáa sɛ̃ kɛtɔ-pɔ.
Li yɛ́ ituŋɛ nɛ iwárɛ nɛ awárɛpi-i linyinɛ nyísɛ. Mpɔ́ɔcaai yɛ́ kɛtẽ kɛcáá pisoi nnɛ́í lõ, mínimaa iwɔɔ píima ii nfasimɛ́ pi tani.
Pisoi yɛ́ nɛ iwamɛ kpí pin lɛlɛɛ kɛtẽ kɛcáá n sɔ́nti nfasimɛ́ wai, likumúŋɛ́ rɛ li yɛ́ kɛyómɛcaa-pɔ linaŋɛ-naŋɛ lémesi.
Pi yɛ́ pɛɛ Usoi Kɛpipi yɛ̃ kɛn kuhopɛ kɛcáá wemɛ nɛ kɛnnaŋɛ nɛ kɛmɛyɔɔpi.
Mɛwai mɛ̃ mɛn ha piwai n koraanɛnɛ, ani kɛcírɛ nyɛrɛ ani áyu síka, likumúŋɛ́ rɛ nɔ́kɛnɛ́ŋmɛ́hɛrɛɛ yɛ lɛ̃ tulɛ.
Yeesu uu lɛ̃ mɛmáá kɛnyárũ nkɛ́ pi wai rɛ: Ani kúfikiyee nkú nɛ aléécɔ nnɛ́í ripaí.
Nɔn píyei n yɛ̃ apɛ́i falɛ an n toraalɛ̃, nɔ yɛ nɔ́rinɛ́cúruu cerilɛ rɛ kupii yɛ nyahailɛ.
Lɛ̃ cirɛ yɛ ni, nɔn ha píyei n yɛ̃ mɛwai mɛ̃ mɛn n wapisi, ani ceri rɛ Uléécaa iyɔɔpi yɛ nyahailɛ.
Asei kam símisi: Pisoi kunai nkú áku tɔ́sunɛ kɛlenɛ nní nnɛ́í likɛ́ nɛ ń kam.
Kɛtẽ nɛ kɛyómɛ yɛ́ tɔsí, amá anɛ́nɔ́ɔ áa mɛtɔ́ŋɛ́ má.
Ani nɔ́mɛnɛ́círɛ tĩ, áni kapɛ tíyɛsɛ nɔ́nnɛ́fasimɛ́ nkɛ́ mɛyánsei anyã́ nɛ pítanirɛ́-mɛ̃ pɛlɛ. Áni kapɛ kɔ mɛyánsei kɛtẽ kɛcáá likɔ́ nfasimɛ́ n wai. Insá lɛ̃, kɛtúhaanɛyaa yɛ́ nɔ́ rikaikai
yarɛ ripinɛ. Likumúŋɛ́ rɛ kɛtẽ nté pisoi nnɛ́í kɛ kɛyáa kɛ̃ akɛ lɛɛrinɛ.
Áni kapɛ lɔpilɛ, ani yɛ ḿpá píyei Uléécaa we nɔkɛ́ nɛ ńnaŋɛ n yɛ̃́, aní nɛ lɛ̃ nnɛ́í lɛɛ n wapisinɛ kɛ́mɛɛ ŋmɛ́hɛrɛɛ ani kɔ ha nɛ Usoi Kɛpipi kɛyu-i nyɛrɛ.
Kɛtúŋɛ́ kɛ Yeesu uu yɛ pɛɛ Uléécaa kɛyɔ-i céesi, amá lin kɛsinɛ n wa, uú ha kɛkúúpi kapi yɛ n sée rɛ Olifiyee rikúú kɛcáá n we.
Kuyu pikɔ́ nnɛ́í api yɛ mmarɛ marɛ Uléécaa kɛyɔ-i weri pikɛ́ kutu u ricɔ.
Kɛ anyã́ nyɛ-i kapi yɛ akpɔ́nɔ́ nyɛɛ áa pitɛ m má n li aa n nyahaimɛ,
pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa api ncée n wɛ́ɛ́si kapi yɛ́ nɛ Yeesu ń kpu, amá pin pɛɛ kuyu pikɔ́ wuru.
Setani uu Yutasi kapi yɛ n sée rɛ Isikariyɔɔti loni. U pɛɛ pipirɛtiki kɛfi nɛ pitɛ́ pɛ̃ usɛ lɛ.
Yutasi nɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ kuyómɛyáhaalee pimɛ́rɛ́ piwɛ́ɛ́sɛ api lɛ̃ kuu yɛ́ Yeesu n tĩ́ ukɛ́ pianipɛ-i n wa kɛcáá kómɛinɛ.
Ai pi larisi ńsɔnɛ api rinɔ́ɔ yekei rɛ pi yɛ́ siwóó u hɛ́ɛ́lɛ.
Yutasi uu ŋmurɛi uu icée sɔnɛ n wɛ́ɛ́si ukɛ́ nɛ Yeesu pi rimúísɛ risoiwuí ári kapɛ n nyu.
Kɛyáa kɛ̃ kapi yɛ akpɔ́nɔ́ nyɛɛ áa pitɛ m má n li, kɛyáa kɛ̃ kapi yɛ kɔ nkpɔ mɛlɔ́ɔ́ anyã́ isaŋ n kṍ akɛ tulu.
Yeesu uu pɛɛ Piyɛɛ nɛ Yohani tum uu rɛ: Ani ha nkpɔ mɛlɔ́ɔ́ anyã́ ilukɛ rɔ́ wa tɔkɛ́ li.
Api u pisɛ rɛ: Yei kaá la tɔkɛ́ ha liilukɛ wa?
Uu rinɔ́ɔ pi yɔ́su rɛ: Ani kutu ricɔ: Nɔn ha píyei kuyu n lompɔnɛ, utisi unyinɛ yɛɛ kɛcɔ́rípi nɛ míni n topori yɛ́ nɛ nɔ́ risánɛ. Ani u ritiki hái nɛ kɛ́yɔ kɛ-i kuú ha n loninɛ.
Ani úyɔte maa rɛ: Urɔ́sáa yɛ pɔ́ pisɛ rɛ yei yɛ kulee kpɛ-i kɛ u nɛ upipirɛtiki api nkpɔ mɛlɔ́ɔ́ anyã́ ilukɛ n lenɛ?
U yɛ́ kɛ́yɔ kɛcáá kulee maa kunyinɛ kapi n nyɔ́ɔnsɛ nɔ́ nyísɛ. Kei kani yɛ́ anyã́ ilukɛ wa.
Api símpɔ api ḿpá yo lɛɛpɔ yarɛ kɛ Yeesu uú pɛɛ pi ḿ ma, api nkpɔ mɛlɔ́ɔ́ anyã́ ilukɛ wai.
Kɛ ituŋɛ ii n tu, Yeesu nɛ upitumɛ apí tonɛ rɛ pikɛ́ li.
Uu pi maa rɛ: Li pɛɛ mɛyánsei ripɔ́ɔ nɛ́ wa rɛ tɔkɛ́ kɛsẽ́ nkpɔ mɛlɔ́ɔ́ anyã́ ilukɛ nnyí li kɛ́ kɛlenɛ íwɛ li!
Asei kam nɔ́ símisi rɛ ám pilukɛ i kpánɛ hái nɛ kumúŋɛ́ kpɛ-i kɛ Uléécaa uu yɛ́ uiyɔɔpi kɛ́mɛɛ rɔ́ i n wa ari pɛɛ iasei nnɛ́í kóm.
Uu pɛɛ kɛpóripi nɛ píta kpísi uu Uléécaa pɔɔnɛsɛ uu rɛ ani yɔsí ani hɔɔnɛ.
Asei kam nɔ́ símisi rɛ ám píkai aléépipi pita mpí pinírɛ́ kpánɛ hái nɛ kɛyáa kɛ̃ kam yɛ́ Uléécaa iyɔɔpi kɛ́mɛɛ pi ń ntí.
Uu kukpɔ́nɔ́ kpísi, kuu Uléécaa m pɔɔnɛsɛ mɛmáá, uu ku kpɔkɔ́ri uu pi ku pa uu rɛ: Inɛ́piŋɛ yɛ nnyí kam nɔ̃́ nnya m pálɛ̃. Ani yɛ lɛ̃ wa aní nɛ kɛnɛ́cáá léisɛ.
Ilukɛ mɛlukɛ-maá, uu kɔ kɛ́taporipi pi pa uu rɛ: Mɛnɛ́nyɛ yɛ mmɛ́, mɛ́nyɛ mɛɛ nɔ̃́ nnya n kɔɔnu Uléécaa uú nɛ nɔ́ séi rɛ nɔ́ nɛ uyɛ̃ ani kómɛinɛ.
Amá ani ripaí, uyɛɛ nɛ́ n yáinɛ yɛ nté welɛ, tɔ́ nɛ uyɛ̃ tɔn kɛsẽ́ le.
Mɛsei yɛ mɛ rɛ Usoi Kɛpipi yɛ tɔ́sulɛ yarɛ kai kɛkɛcáá n wɔ́laamɛlɛ̃. Amá usoi nkó yɛɛ yɛ́ Usoi Kɛpipi n yáá, íwɛ kɛ liute uu topori.
Api pɛɛ pimɛcɔpɛcirɛ pipísɛinɛ koru rɛ pikɛcɔpɛ úye yɛɛ yɛ́ mɛwai mɛ̃ wa.
Pipirɛtiki api íkɛŋɛnɛ kápáá rɛ pikɛ́ yɛ̃́ tɛ pikɛcɔpɛ úye yɛɛ yɛ́ uwɛ́ɛ́sɛ.
Yeesu uu pi maa rɛ: Sitẽ piyɔɔpi yɛ sikɛcáá túnlɛ, pɛpɛɛ sikɛcáá iyɔ́ɔpi n le yɛ̀ɛ̀ tíyɛlɛ api pi n sélei rɛ “lisɔnɛ piwai.”
Amá ái kapɛ lɛ̃ nɔ́kɛnɛ́mɛɛ́ n we. Nɔ́kɛnɛ́cɔpɛ úyukɔɔ́ kai pisɛ rɛ ukɛ́ usíńsá. Li pisɛ rɛ úyukɔɔ́ ukɛ́ n we yarɛ ukɛikɔ́.
Ukɛikɔ́ yɛɛ ilukɛ n wai nɛ uyɛ̃ kuu ilukɛ n wai kɛcɔpɛ úye yɛɛ úyukɔɔ́? Ái uyɛ̃ kuu i n waii? Too, nɛ̃́ nɛ nɔ́kɛnɛ́cɔpɛ we yarɛ ukɛikɔ́ uyɛɛ ilukɛ n wai.
Nɔ nɛ́ ritikilɛ nɛ asei, nɔn kahari tɔ́ nɛ nnɔ̃́ tɔn nɛ ituŋɛ iyɛ-i kai nɛ́ ḿ peikɛɛ kɛ́mɛɛ we.
Lɛ̃ nnya kam Uléécaa iyɔɔpi nɔ́ panɛ yarɛ kɛ Unɛ́sáa uu nɛ́ i ḿ pa mɛcɔ.
Tɔ́ nɛ nnɔ̃́ yɛ́ inɛ́yɔ́ɔpi-i kɛsẽ́ tonɛ ari le ari kɔ níru, ani sinɛ́yɔ́ɔpitonɛ-i tonɛ ani Isirayɛɛli amarɛ kɛfi nɛ atɛ́ nyɛ̃ túhaanɛ.
Simɔɔ, Simɔɔ, a kutu ricɔ, Setani yɛ ncée we rɛ ukɛ́ pɔ́ páŋai yarɛ kapi yɛ asírɛ́ m páŋai api acɔ́lɛ́ lésɛ.
Amá nɛ nɛ Uléécaa pɔ́ tẽ́ tɛ ái kapɛ wa rɛ mpɔ́fatɛnɛ yɛ nɛ pɔ́ kpu. Amá pɔn píyei kɛnɛ́mɛɛ m pɛɛmɛ, a pipɔ́márɛcɔ itisi rikpásɛ.
Piyɛɛ uu u maa rɛ: Upíima, nɛ ŋmurɛi rɛ ḿpá in kukpaniilee yɛ ku kɛ́ pɔ́ ritiki, nɛ́ɛ ḿpá nkpɔ yɛ mu tɔkɛ́ kɛsẽ́ kpu.
Yeesu uu rɛ: Piyɛɛ, nɛ pɔ́ maa rɛ icã́ ikɛ́ kɛlenɛ n kooi, pɔ́ mɛpehẽ mɛtaani kɛsi rɛ áa nɛ́ nyu.
Yeesu uu pɛɛ pi maa rɛ: Kam nɔ́ n tũ, áni kɛwóó nɛ kulɔ́ɔ nɛ anɛ́ɛ́ri rimmúlú, linyinɛ yɛ nɔ́ ripárílɛɛ? Api rɛ: Líka ái tɔ́ ripárí.
Uu pɛɛ pi maa rɛ: Amá úye un nkpéni kɛwóó m má, li pisɛ rɛ ukɛ́ kɛ rimúlú, úye un kɔ kulɔ́ɔ m má, li pisɛ rɛ ukɛ́ ku kpísi. Úye unsá kɔ titɔpitɛ́hɛ m má, li pisɛ rɛ ukɛ́ uilũ yáá uú nɛ risɛ lɔlu.
Likumúŋɛ́ rɛ rinɔ́ɔ tɛ̃ kai kɛnɛ́cáá rítɛlɛ́-i n wɔ́laalɛ̃ tɛ: Pi piwaikópɛkɔɔ́ kɛcɔpɛ u yekei yɛ walɛ. Lɛlɛɛ kɛnɛ́cáá n wɔ́laamɛlɛ̃ yɛ tulɛ.
Pipirɛtiki api u maa rɛ: Upíima, atɔpitɛ́hɛ atɛ́ yɛ nnyɛ́. Uu rinɔ́ɔ pi yɔ́su rɛ: Li walɛ.
Yeesu uu yisi uu Olifiyee rikúú kɛcáá sĩ́ yarɛ kuu yɛ pɛɛ kei n sɔ́nɛ mɛcɔ. Upipirɛtiki api u tiki.
Kapi kɛlõ kɛ̃ n tuipɔ, uu pi maa rɛ: Ani yɛ kɛyómɛ yáási áni kapɛ nɛ pipeikɛɛ kɛ́mɛɛ ń loó nnya.
Uu lɛ̃ mɛmáá nɛ kɛtaa pi wai, tinã tɛɛ pikɛcɔpɛ ń we yɛ tu yarɛ kunípɛ riparɛ mɛfomɛ kumúŋɛ́, uú ha wula uu kɛyómɛ yáási rɛ:
Sáa, in tɛ pɔ ŋmurɛi, a tíyɛsɛ ntóósi kɛporipi nkɛ́ kɛkɛ́ nɛ kɛtaa nɛ́ wa. Ḿpá nɛ lɛ̃, ái kapɛ mɛnɛ́la mɛɛ yɛ́ wa, amá likɛ́ mɛpɔ́kɔ́.
Uléécaatumɛ uu pɛɛ kɛyómɛcaa-pɔ kpáfúmɛ rɛ ukɛ́ itisi u hɛ.
Mpɔ́ɔcaai píima nn Yeesu tini, uú nɛ piyómɛyáhaa kɛ́yu m mahanlɛ̃, urikaha ari pɔ́lɔ́ yarɛ mɛ́nyɛ, tin cɔlɔi.
Kuu piyómɛyáhaa ḿ masí, uu upipirɛtiki-mɛ̃ pɛlɛ uu pi lɛɛpɔ pin lɔni nɛ mpɔ́ɔcaai.
Uu pi maa rɛ: Yo nnya kani lɔni? Ani yisi ani kɛyómɛ yáási ái kapɛ wa rɛ nɔ pipeikɛɛ-i lóipɔ.
Un kei lɛ̃ símisi risoiwuí ari tuipɔ, upipirɛtiki kɛfi nɛ pitɛ́ pɛ̃ usɛ kapi yɛ n sée rɛ Yutasi un pikɛyu we. Uú nɛ Yeesu kɔ uu u pira.
Amá Yeesu uu u maa rɛ: Pɔ́ Usoi Kɛpipi ripira aá nɛ piláarɔ anipɛ-i kɛ wai, nɛ́ɛ yo?
Kɛ Yeesu pisencɔ api n yɛ̃́ lɛlɛɛ n wainɛ, api u pisɛ rɛ: Upíima, tɔkɛ́ atɛ́hɛ kpísii?
Piusɛ uu Uléécaa usina ukɛikɔ́ kutu lukɛ-lukɛ seḿ.
Amá Yeesu uu rɛ: Áni kapɛ lɛ̃ tikpá, li walɛ. Uu usoi uyɛ̃ kutu ca uu u pɔisɛ.
Yeesu uu lɛ̃ mɛmáá pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ pimɛ́rɛ́ uwɛ́ɛ́sɛ nɛ kuyu piwɛ́ɛ́sɛ pɛɛ pitínɛ u n hápɔ maa rɛ: Li pisɛ rɛ nɔkɛ́ pitínɛ nɛ́ kam nɔn atɛ́hɛ nɛ apúnípi mulɛilɛ̃ yarɛ usoi kpááree?
Siyáa nnɛ́í kɛ tɔ́ nɛ nnɔ̃́ ari yɛ kɛsẽ́ Uléécaa kɛyɔ-i n we, áni kei ncée wɛ́ɛsi nɔkɛ́ nɛ nɛ́ tĩ́. Amá ituŋɛ nnyí yɛ nɔ́ nɛ kuŋmaha uyɔɔpi ikɔ́ lɛ.
Api Yeesu tini apí nɛ Uléécaa usina kɛyɔ sĩ, Piyɛɛ un kɛtaa-pɔ pi tikilɛ̃.
Api kɛ́yɔcɔpɛ nna wénesi apí tonɛ, Piyɛɛ uu pɛpɛɛ nna n wéni kɛcɔpɛ tonɛ.
Unɔ́si kɛikɔ́ unyinɛ uu u yɛnu un nna kɛkúrí tṹ, uu u nyánɛi tíḿḿ uu rɛ: Usoi nkó ricuruu yɛ pɛɛ Yeesu tikilɛnlɛ.
Piyɛɛ uu kɛ́su, uu unɔ́si uyɛ̃ maa rɛ: Ám u nyu, unɔ́si.
Kai rinkpásɛ, unyinɛ ucɔ uu u yɛnu uu rɛ: Pɔ pisoi pɛ̃ usɛ lɛ! Amá Piyɛɛ uu rinɔ́ɔ yɔ́su rɛ: Ám pikɛcɔpɛ we.
Likɛ́ nɛ mɛsɛ pipépɛ rinkpá, unyinɛ ucɔ uu kɔ ń-yupapɛ nɛ pimáa kpá rɛ: Asei kɛcáá, usoi nkó yɛ pɛɛ u tikilɛnlɛ, likumúŋɛ́ rɛ u Kalilee ukɔ́ lɛ.
Amá Piyɛɛ uu rinɔ́ɔ yɔ́su rɛ: Ám nyu lɛ̃ kaa ń la pɔkɛ́ malɛ. Kumúŋɛ́ kpɛ-i kuu nní n símisi, icã́ ii kooi.
Upíima uu pɛɛ́ ŋmɛɛlú uu Piyɛɛ weríí. Piyɛɛ uu léisɛ rɛ Upíima yɛ u maa rɛ: Icã́ ikɛ́ kɛlenɛ n kooi, pɔ́ kɛsi mɛtaani rɛ áa nɛ́ nyu.
Kei kɛ Piyɛɛ uu léepɔ uú nɛ mpɔ́ɔcaai téni.
Pisoi pɛɛ pɛɛ Yeesu m mɛ̃́ api kɛcáá u nyánɛi api u kaii.
Api kɛ́yu u pi, api u maa rɛ: Wóo pɔ́ káii, a ŋmɔinu.
Api kɔ alɛ̃́ u kpá mɛyã́.
Kai n weesi, Pisuifi piwɛ́ɛ́sɛ nɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa api cápinɛ. Api nɛ Yeesu pikɛtúhaanɛ píima-i sĩ́.
Api u pisɛ rɛ: Pɔ́ɔ uyɛ̃ kɛ Uléécaa uu n wɛ́ɛ? A rɔ́ símisi. Uu rinɔ́ɔ yɔ́su rɛ: Nɛn nɔ́ m maa rɛ lɛɛ ni, áni ŋmurɛinɛ.
Nɛn kɔ nnyinɛ nɔ́ m pisɛ, áni rinɔ́ɔ nɛ́ yɔ́sunɛ.
Amá kaí nɛ nkpéni rimpá, nɔ́ Usoi Kɛpipi yɛ̃ kɛn Uléécaa, ńnaŋɛ nnɛ́í ute kulukɛ-lukɛ-mɛ̃ kɛ́yukɔɔ́tonɛ-i tṹ.
Pinnɛ́í api pɛɛ rɛ: Lɛ̃ nnya, pɔ Uléécaa Kɛpipi lɛɛ? Uu rinɔ́ɔ yɔ́su rɛ: Lɛ̃ kani nní ma, nɛ Uléécaa Kɛpipi lɛ.
Api pɛɛ rɛ: Píseérakɔɔ́ píye picɔ kari nkpéni wɛ́ɛ́si? Tirɔ́cúruu yɛ uanɔɔlempi konlɛ!
Pisoi nnɛ́í pɛɛ n cápinɛlɛ̃ api yisi apí nɛ Yeesu Pilati kɛ́mɛɛ sĩ́.
Api kei nɛ nsímɛ́ u wááná pin tee rɛ: Tɔ usoi nkó lɛɛpɔlɛ un kurɔ́yu pikɔ́ tálisi rɛ pikɛ́ ncée kópɛ ritiki. U pi símaankɛɛ rɛ ápi kapɛ lampoo Rɔm uyɔɔpi Sesaa hɛ́ɛlɛ, un kɔ tee rɛ uyɛ̃ kɛ Uléécaa uu wɛ́ɛ, uyɔ́ɔpi.
Pilati uu u pisɛ rɛ: Pɔ́ɔ Pisuifi uyɔɔpii? Yeesu uu rinɔ́ɔ u yɔ́su rɛ: Mmɛ̃ kaa nní ma.
Pilati uu pɛɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ risoiwuí maa rɛ: Ám ncaai ńka nyáni mɛɛ yɛ́ usoi nkó akpanii n tã.
Amá api pimáikɛɛ n kpálɛ̃ nɛ ńnaŋɛ rɛ: Usoi nkó yɛɛ kuyu pikɔ́ piháikusɛ tálaankɛɛ, Kalilee-pɔ kuu kóri uu Yutee kɛtẽ nnɛ́í cɔpu uú nɛ nté tuiri.
Kɛ Pilati uu anɔ́ɔ nyɛ̃ n kṍ, uu pisɛ rɛ: Usoi nkó yɛ Kalilee ukɔ́ lɛɛ?
Kuu n céri rɛ Erooti yɛɛ Kalilee kɛtẽ-pɔ Yeesu uyɔɔpi, uu Yeesu u pááipɔ, liriyíkí rɛ Erooti ricuruu yɛ siyáa sɛ̃ kumúŋɛ́-i Yerusalɛm-i welɛ.
Kɛ Erooti uu Yeesu n yɛ̃́, ai u larisi, liriyíkí rɛ u pɛɛ mɛkɛɛ-mɛ Yeesu nnɛ̃́ kómɛilɛ lin tipɔ́ɔ u we rɛ ukɛ́ u yɛ̃. U pɛɛ tálɛ̃ tɛ Yeesu yɛ́ uinipɛɛ-i mɛwaisaŋa mɛnyinɛ wa.
Uu u písɛisɛ ai náŋai, amá Yeesu úu rinɔ́ɔ ríka u yɔsí.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ isé picélaa pin kei we pin nɛ Yeesu isímɛ́ piwaanai kɛ́yu mahani.
Erooti nɛ upisɔ́ɔ́ca api kɛcáá u nyánɛi api u n sɛ́nnyi yarɛ kɛsoi kpárápi. Api kɛtúkanka kɛcirɛ u tani api Pilati-mɛ̃ u pɛsɛpɔ.
Erooti nɛ Pilati yɛ pɛɛ piláarɔ lɛ, amá api kɛyáa kɛ̃ kusánɛ tonɛ.
Pilati uu pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ kuyu piyukɔɔ́ nɛ kuyu pikɔ́ cápinɛ,
uu pi maa rɛ: Nɔ nɛ usoi nkó nɛ́ kalɛ nɔn tee rɛ u pisoi tálisi rɛ pikɛ́ ncée kópɛ ritiki. Too, nɔ́kɛnɛ́yu-i kam u písɛi ám kɔ ncaai kani rɛ u wai ńka yɛ̃.
Erooti úu kɔ uncaai ńka yɛ̃, liriyíkí rɛ u rɔ́ u pɛsɛmɛlɛ. Kai nní lɛ̃, usoi nkó úu ncaai ńka má mɛɛ yɛ́ ń tíyɛsɛ pikɛ́ u ń kpu.
Lɛ̃ nnya nɛ́ tíyɛsɛ api kuyíyaa u fapii am lɛ̃ mɛmáá u tíyɛ.
[Li pɛɛ tílasi lɛ rɛ Pilati ukɛ́ ukpaniikɔ́ usɛ pi riyá ḿpá nkpɔ mɛlɔ́ɔ́ anyã́ áye.]
Api pinnɛ́í pipupukɛɛ kpá rɛ: A usoi nkó rɔ́ kpu aa Parapasi yá!
Piháikusɛ mɛwai mɛnyinɛ kɛ Parapasi pɔ́ɔ pɛɛ kuyu-i tammɛ uu kɔ usoi kopu. Lɛ̃ nnya kapí pɛɛ uyɛ̃ kukpaniilee tã.
Kɛ Pilati uu nní ń la ukɛ́ Yeesu ŋmɛ́hɛrɛɛsɛ nnya, uu risoiwuí nɛ pisímɛ́ kpá.
Amá api pupɛi rɛ: A kunapɛ́ɛ́kɔɔ́ kɛcáá u karii, a kunapɛ́ɛ́kɔɔ́ kɛcáá u karii.
Pilati uu mɛtáánũ pimáa pi kpá rɛ: Ncaai ń-ye kuu mpíí wa? Ám ncaai ńka ukɛcáá yɛ̃́ mɛɛ yɛ́ ń tíyɛsɛ pikɛ́ nɛ u ń kpu. Lɛ̃ nnya nɛ́ tíyɛsɛ pikɛ́ nɛ kuyíyaa u kaii am pɛɛ u yápɔ.
Amá api pipupukɛɛ nɔŋ́ tɛ pikɛ́ Yeesu kunapɛ́ɛ́kɔɔ́ kɛcáá karii. Ai Pilati feriyɛ.
Pilati uu hɔ́ rɛ ukɛ́ lɛ̃ kapi u m pisɛ pi wa.
Uu usoi uyɛ̃ kapi n tee rɛ ukɛ́ riyá yá, uu Yeesu pi múísɛ rɛ pikɛ́ nɛ u li lɛ̃ kapi ń la. Uyɛ̃ kuu nní rin-yá yɛ pɛɛ piháikusɛ mɛwai mɛnyinɛ kuyu-i tammɛlɛ uu kɔ usoi kopu. Lɛ̃ nnya kapí pɛɛ uyɛ̃ kukpaniilee tã.
Kapí nɛ Yeesu n tɔ́su, apí nɛ Sirɛɛni kuyu ukɔ́ unyinɛ kapi yɛ n sée rɛ Simɔɔ sánɛ un sicarɛ-mɛ̃ leeri. Api u tini api Yeesu kunapɛ́ɛ́kɔɔ́ u cɔnsɛ rɛ ukɛ́ nɛ u n tikilɛ̃.
Pisoi kulúi nɛ pinɔ́si pin u tikilɛ̃. Pinɔ́si pin siwuu piralɛ̃ pin nɛ ukɛcáá téni pin kɔ nɛ u tikilɛ̃.
Yeesu uu pinɔ́si kuwɛ́lɛ́-mɛ̃ pansɛpɔ uu rɛ: Yerusalɛm pinɔsi, áni kapɛ nɛ̃́ nnya n ténisi. Amá ani nɔ́rinɛ́cúruu nɛ nɔ́sinɛ́wã́ nnya ténisi.
Likumúŋɛ́ rɛ siyáa yɛ sɔ́ntilɛ, sɛ-i kapi yɛ́ ḿ maa rɛ: Pinɔ́si nyapi pɛɛ ápi píkai m máraalɛ̃ ápi kɔ píkai n nyɛnsɛlɛ̃ yɛ pínarɛkomɛ lɛ.
Pisoi yɛ́ pɛɛ akúú pimáikɛɛ lõ tɛ: Ani kɛrɔ́cáá loó, api sikúúpi máikɛɛ rɛ: Ani tɔ́ yárii.
Likumúŋɛ́ rɛ pin nɛ́ɛ ń we yarɛ kuna ŋmṹ nní n wa, íye kapi yɛ́ pɛɛ nɔ́ɔ nní ń we yarɛ kuna kóima pɔ̃́ wa?
Api kɔ nɛ piwaikópɛkɔɔ́ pitɛ́ pinyinɛ n tɔ́su pikɛ́ ha pi nɛ Yeesu kɛsẽ́ kpu.
Kapi kɛlõ kɛ̃ kapi yɛ n sée rɛ Kúyu Koŋoo n tu, api kei Yeesu kunapɛ́ɛ́kɔɔ́ kɛcáá karii, api kɔ piwaikópɛkɔɔ́ pitɛ́ pɛ̃ karikɛɛ anapɛ́ɛ́kɔɔ́ kɛcáá, usɛ ukulukɛ-lukɛ, ucɔ ukumii-mɛ̃.
Yeesu uu pɛɛ rɛ: Sáa, a piakópɛ pi sárɛi, likumúŋɛ́ rɛ ápi nyu lɛ̃ kapi n wai. Api paŋai apí nɛ pimɛcɔpɛcirɛ uilũ hɔɔnɛntɛ.
Piyukɔ́ pin kei nyɛnu pin nyánɛi. Pisuifi piwɛ́ɛ́sɛ api kɛcáá u nyánɛi pin tee rɛ: U picɔ yoriyɛntɛlɛ, ukɛ́ uricuruu yoriyɛ, in tɛ u Kirisi lɛ, uyɛ̃ kɛ Uléécaa uu n wɛ́ɛ.
Pisɔ́ɔ́ca ricuruu api kɛcáá u nyánɛi apí nɛ u kɔ api píta nyɛpɛ-nyɛpɛ pinyinɛ u tuŋá
api rɛ: Pɔn Pisuifi uyɔɔpi, a ripɔ́cúruu yoriyɛ.
Api pɛɛ uriyu kɛcáá wɔ́lu rɛ: Nkó yɛɛ Pisuifi uyɔɔpi.
Uwaikópɛkɔɔ́ usɛ kapi kunapɛ́ɛ́kɔɔ́ kɛcáá ń kariilɛ̃ uu u lámisi un tee rɛ: Nɛ́ntɛ pɔ́ɔ uyɛ̃ kɛ Uléécaa uu n wɛ́ɛ? A ripɔ́cúruu yoriyɛ aa kɔ tɔ̃́ yoriyɛ!
Amá ucɔ nkó uú nɛ u cɛ́si rɛ: Pɔn nɛ Uléécaa wuruu? Pɔ́ɔ nní uakpanii acɔ kɛ́mɛɛ ń we.
Tɔ̃́ akpanii piwai yɛ nɛ risálɛ, likumúŋɛ́ rɛ mɛrɔ́wai kópɛ kulaa kari nní le, amá uyɛ̃ úu ncaai ńka wa.
Uu limɛmáá kpá rɛ: Yeesu a kɛnɛ́cáá léisɛ pɔn píyei ipɔ́yɔ́ɔpi pilukɛ n wemɛ.
Yeesu uu rinɔ́ɔ u yɔ́su rɛ: Asei kam pɔ́ símisi, nɛni kɛyaa nkɛ́, tɔ́ nɛ mpɔ̃́ nɛ pi Uléécaa iyɔɔpi kɛ́mɛɛ.
Ituŋɛ kɛcírɛ kumúŋɛ́, kuŋmaha aku kɛtẽ nnɛ́í kɛcáá cɔni hái nɛ ituŋɛ mɛtaani kumúŋɛ́-pɔ. Kusáŋáá kapí nɛ Uléécaa kɛyɔ n kénɛlɛ̃ aku kɛcɔpɛ cɛɛ́rinɛ.
<range>
Yeesu uu mɛyã́ pupɛi rɛ: Sáa, nɛ nnɛ́fáa apɔ́nípɛ-i wa. Kuu anɔ́ɔ nyɛ̃ pimáa ḿ masí, uu kpi.
Rɔm usɔ́ɔ́ca wɛ́ɛ́sɛ uu lɛ̃ nnɛ́í lɛɛ n wapisi yɛnu, uu Uléécaa ríyu waisɛ uu rɛ: Asei kɛcáá, usoi nkó yɛ pɛɛ asei ute lɛ.
Pɛ̃ nnɛ́í pɛɛ pɛɛ ń ka awúí awúí pikɛ́ nyánɛi, api lɛlɛɛ n wa yɛnu, ḿpá úye uu pɛɛ pɛlɛ un mpɔ́ɔcaai nɛ kɛwuu piralɛ̃.
Yeesu pisanɛ nnɛ́í nɛ pinɔ́si pɛɛ pɛɛ u n sárummɛ hái Kalilee-pɔ, api iyaa-pɔ nyɛrɛ api lɛlɛɛ n wai n nyánɛi.
Pisuifi kuyu Arimatee kɛ́mɛɛ kɛ utisi unyinɛ uú pɛɛ́ we. Pi yɛ u sée rɛ Yosɛfi. U pɛɛ kɛtúhaanɛ píima uwɛ́ɛ́sɛ usɛ lɛ, amá lɛ̃ kɛ upiwɛ́ɛ́sɛcɔ api rinhɔ́ api wai ái nɛ u risá. Utisi uyɛ̃ nɛ pɛɛ asei ute lɛ un kɔ Uléécaa iyɔɔpi mɛkamɛ mɛ̃́.
<range>
Uu Pilati kɛ́mɛɛ sĩ́ uú ha u pisɛ rɛ ukɛ́ Yeesu u pa.
Uu limɛmáá kunapɛ́ɛ́kɔɔ́ kɛcáá Yeesu súisɛri, uu kusáŋáá u pílɛsi uu nhórɛ kapi kuparɛcaŋaa-i n wa kɛ́mɛɛ u finsɛ. Ápi nhórɛ mmɛ-i úka kulaalɛ̃.
Kɛyáa kɛɛ nɛ risálɛ kɛwéntɛyaa usé, kɛwéntɛyaa kɛn nɛ koraanɛnɛ.
Pinɔ́si pɛɛ pɛɛ Yeesu n sárummɛ hái Kalilee-mɛ nɛ Yosɛfi api rikpíí-i símpɔ pikɛ́ yɛ̃́ lɛ̃ kapi Yeesu n finsɛ.
Api pɛɛ kɛ́yɔ pɛlɛ apí ha mɛ́kpɔ nɛ tulaali ncɔpuri wai pikɛ́ Yeesu níŋɛsi. Amá api kɛwéntɛyaa kɛtúŋɛ́ wéntɛ yarɛ kɛ isé ii m pisɛ api kɛlenɛ simpɔ.
Kɛwéntɛyaa ukóso kɛmarɛsinɛ, pinɔ́si api mɛ́kpɔ nɛ tulaali kapi n wa múlú apí nɛ rikpíí símpɔ.
Api lɛɛpɔ lin tiparɛ tɛɛ pɛɛ rikpíí n fílɛ̃ pímiisɛ ai iyaa yekei.
Api lompɔ amá ápi Upíima Yeesu lɛɛpɔ.
Ápi ceri íye kapi yɛ́ wa. Kumúŋɛ́ kpɛ-i kɛ pisoi pitɛ́ pinyinɛ api rikpáfúmɛ pin ilũ yɛɛ n tɛ́lu tanaalɛ̃.
Kɛ iwamɛ ii pi n wa api kpárai, pisoi pɛ̃ api pi maa rɛ: Yo nnya kani pikpɔkpɔ kɛcɔpɛ uyɛɛ n nyáni wɛ́ɛ́si?
[Úu nté we, u nkpɔ kɛ́mɛɛ yisilɛ un nfáa má]. Ani léisɛ lɛ̃ kuu nɔ́ ḿ ma pɛɛ́ uyɛ-i kuú pɛɛ Kalilee-pɔ ń we.
Li pisɛ rɛ pikɛ́ pikópɛkɔɔ́ anipɛ-i Usoi Kɛpipi wa, api kunapɛ́ɛ́kɔɔ́ kɛcáá kɛ karii Uléécaa ukɛ́ kɛyáa táánũ tuŋɛ́ nkpɔ kɛ́mɛɛ kɛ yukusɛ.
Api pɛɛ Yeesu anɔɔ léisɛ.
Api rikpíí-i yisi api lɛ̃ nnɛ́í pipirɛtiki kɛfi nɛ usɛ nɛ picɔ nnɛ́í kɛ́ɛ́nkɛɛ.
Maari Makitala ukɔ́ nɛ Yohana nɛ Yakupu uni Maari yɛ pɛɛ pi. Pi nɛ pinɔ́si picɔ pɛɛ pɛɛ kɛsẽ́ ń we api nsímɛ́ pitumɛ kɛɛni.
Amá pitumɛ api pinɔ́si nsímɛ́ mmɛ̃ yɛnu rɛ nnírisimɛ́ yɛ mu, ápi pɛɛ pakarɛ.
Kumúŋɛ́ kpɛ-i, Piyɛɛ uu yisi uu rikpíí-mɛ̃ wurupɔ, uú kparápɔ uu asáŋáá ŋmanɛ yɛnu an cúlɛ̃. Uu pɛɛ ukɛyɔ pɛlɛ. Lɛ̃ nnɛ́í lɛɛ nní n wapisi lin nnɔ́ɔ u yipaalɛ̃.
Kɛyáa kɛ̃ cirɛ, pipirɛtiki pitɛ́ api kɛyupi kɛnyinɛ kapi yɛ n sée rɛ Emayusi n simpɔ. Ituŋɛ nwɔi mɛkɔ́ɔ́nú mɛtɛ́ kapi yɛ kei nɛ Yerusalɛm sɔ́nɛ.
Lɛ̃ nnɛ́í lɛɛ pɛɛ n wapisi nsímɛ́ kapí pɛɛ símisi.
Kumúŋɛ́ kpɛ-i kapi lɛ̃ n símisi pin kɛŋɛnɛ, Yeesu ricuruu uú nɛ pi kɔ api kɛsẽ́ n sɔ́nɛ,
pin u nyáni amá linyinɛ lin pi hilalɛ̃ ápi pɛɛ u ceri.
Yeesu uu pi pisɛ rɛ: Yo yɛɛ nɔ́ kɛ́ŋɛnɛsɛ nɔn nɛ sɔ́nɛ? Api nyɛrɛ nɛ mpɔ́ɔcaai.
Pikɛcɔpɛ unyinɛ kapi yɛ n sée rɛ Keleopasi uu u maa rɛ: Yarɛ pɔ̃́ mɛcirɛ yɛɛ Yerusalɛm kuyu-i we áa nyu lɛlɛɛ siyáa tɔrɔɔ nsí kɛ́mɛɛ kuyu kpɛ-i n waii?
Yeesu uu pi pisɛ rɛ: Yarɛ mɛwai mɛ́ye mpuri yɛ mɛ? Api rinɔ́ɔ u yɔ́su rɛ: Lɛlɛɛ Nasarɛti ukɔ́ Yeesu n lɛɛmɛ má. Antepu lo yɛɛ ńnaŋɛ m má. U Uléécaa nɛ pisoi kɛyu-i unnaŋɛ nyísɛlɛ uliwaiwai nɛ uanɔɔlempi kɛ́mɛɛ.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ kurɔ́yu piyukɔɔ́ api u tini api nsímɛ́ u cɔnsɛ ai wai rɛ pikɛ́ u kpu. Api kunapɛ́ɛ́kɔɔ́ kɛcáá u karii.
Tɔ pɛɛ tálɛ̃ tɛ uyɛɛ yɛ́ Isirayɛɛli riyu lɔ. Amá kɛyáa táánũ yɛ nkɛ́ kɛ mɛwai mɛ̃ amɛ́ nɛ n wapisi.
Asei kɛcáá, kɛrɔ́cɔpɛ, pinɔ́si pinyinɛ yɛ tíyɛlɛ ai pírí rɔ́ wai. Kɛmarɛsinɛ kapi rikpíí-i ha.
Amá ápi u lɛɛpɔ. Api pɛɛri api rɔ́ símisi rɛ piléécaatumɛ pinyinɛ yɛ pikɛyu-i rikpáfúmɛlɛ api pi maa rɛ u nyánilɛ.
Pirɔ́séncɔ pinyinɛ api rikpíí-i símpɔ api lɛɛpɔ yarɛ lɛ̃ kɛ pinɔ́si api rɔ́ ń kɛ́ɛ̃. Amá ápi pɛɛ uricuruu yɛ̃.
Yeesu uu pɛɛ pi maa rɛ: Nɔ́ piníri mpí, a tíyɛ nɔ́ atu má áni la nɔkɛ́ mmɛ̃ kɛ antepuyɛ api nɔ́ n símisi nɛ kɛfa tɛnɛ.
Ái pɛɛ pisɛ rɛ uyɛ̃ kɛ Uléécaa uu n wɛ́ɛ ukɛ́ lɛ̃ íwɛ li uu kɛlenɛ umɛyɔɔpi-i lonii?
Uu pɛɛ limɛmáá mmɛ̃ nnɛ́í kai uriyu kɛcáá átɛlɛ́-i n wɔ́laalɛ̃ pi kpã́iisɛ, Moisi ritɛlɛ́ kuú nɛ kori uú nɛ antepuyɛ akɔ́ tɛnɛsɛ.
Kapi kuyu kpɛ-i kapi n símpɔ n nyahai, Yeesu uu wai yarɛ u lalɛ ukɛ́ kɛtaa-taa ha.
Amá api u nyɛrɛsɛ pin tee rɛ: A kɛrɔ́kúrí tonɛ, li nnyɔ́ɔ́ walɛ kɛsinɛ akɛ nyahai. Uu kɛ́yɔ pi tiki apí ha kɛsẽ́ tonɛ.
Apí tonɛ rɛ pikɛ́ ilukɛ li, uu kukpɔ́nɔ́ kpísi uu Uléécaa pɔɔnɛsɛ uu pɛɛ ku kpɔkɔ́rinɛ uu pi ku pa.
Piinipɛɛ ii pɛɛ wúkulɛ api u ceru, amá uu pikɛyu kɛ-i mílu.
Api pimɛcɔpɛcirɛ m máikɛɛnɛ rɛ: Pɔ̃́ tɛ piyo kɛ nsímɛ́ kuú pɛɛ ncée-i n símisi nɛ Nléécaasimɛ́ asei kuú pɛɛ rɔ́ ń símisi nn tɔ lõ ŋmaa.
Api mɛsɛ nɛ mɛsɛ yisi api Yerusalɛm simpɔ. Api pipirɛtiki kɛfi nɛ usɛ nɛ pipisencɔ lɛɛpɔ pin cápinɛlɛ̃,
pin tee rɛ: Mɛsei yɛ mɛ, Upíima yɛ nkpɔ kɛ́mɛɛ yisilɛ uu tíyɛsɛ Simɔɔ uu u yɛnu!
Pɛ̃ ticuruu api lɛlɛɛ ncée-i n wa pi kɛɛnkɛɛ nɛ lɛ̃ kai n wa apí nɛ Yeesu ceru kumúŋɛ́ kpɛ-i kuú pɛɛ kukpɔ́nɔ́ rińkpɔkɔ́rinɛ.
Ápi kahanɛ nkpáni nsímɛ́ n tɛnɛ, Yeesu ricuruu uu pikɛcɔpɛ kpáfúmɛ uu pi maa rɛ: Nɔ́anɛ́kíŋ akɛ́ n niŋú.
Pikɛwuu akɛ tɔ́lu, iwamɛ píima ii pi tini, likumúŋɛ́ rɛ li pi wa yarɛ kuníri kunyinɛ kapi nyáni.
Amá Yeesu uu pi maa rɛ: Yo nnya kai nɔ́ ricɔ́ŋ? Yo nnya kani nɔ́sinɛ́fa-i tíru?
Ani anɛ́nípɛ nɛ anɛ́na ripaí. Mɛsei nɛ́ɛ lo. Ani nɛ́ rica ani yɛ́nu. Kuníri áku ipiŋɛsarɛ nɛ́ɛ akɔhɔ má, yarɛ kani nní lɛ̃ nnɛ́í kɛnɛ́cáá n nyáni.
[Uu anɔ́ɔ nyɛ̃ malɛ uu uanipɛ nɛ uana pi nyísɛ.]
Mpɔ́ɔnarɛ nɛ pírí píima yɛɛ pi ń we nnya, ápi nkpáni fe pikɛ́ nsímɛ́ mmɛ̃ pakarɛ. Uu pi pisɛ rɛ: Nɔ nté lilukɛ-lukɛ linyinɛ málɛɛ?
Api nkpíntomɛ́ ŋmáá-ŋmáá keri u pa.
Uu n kpísi uu takai piinipɛɛ-i.
Uu pɛɛ pi maa rɛ: Mmɛ̃ kaḿ pɛɛ nɔ́ ń símisi kumúŋɛ́ kpɛ-i karí pɛɛ kɛsẽ́ ń we yɛ mmú. Li pisɛ rɛ lɛ̃ nnɛ́í kai kɛnɛ́cáá n wɔ́laalɛ̃ Moisi isé kɛ́mɛɛ nɛ antepuyɛ atɛlɛ́ kɛ́mɛɛ nɛ siyómɛ atɛlɛ́ kɛ́mɛɛ likɛ́ wa.
Uu pɛɛ mɛsɔhɔ pi tápilɛ pikɛ́ nɛ Nléécaasimɛ́ asei n kṍ nnya.
Uu pi maa rɛ: Lɛ̃ kai n wɔ́laalɛ̃ yɛ nní: Li pisɛ rɛ uyɛ̃ kɛ Uléécaa uu n wɛ́ɛ ukɛ́ íwɛ li, uu pɛɛ kɛyáa táánũ tuŋɛ́ pikpɔkpɔ kɛ́mɛɛ yisi.
Li kɔ pisɛ rɛ pikɛ́ urinyiri nɛ sitẽ nnɛ́í kɛ́mɛɛ pisoi riyóó rɛ pikɛ́ mɛfinɛ consɛ Uléécaa ukɛ́ piakópɛ pi sárɛi. Amá Yerusalɛm kuyu kapi yɛ́ nɛ koraanɛ.
Nɔ́ɔ lɛ̃ piseérakɔɔ́.
[Iyɛɛ nnyí], ihɛɛ iyɛ̃ kɛ Unɛ́sáa uu rinhɔ́ rɛ u yɛ́ nɔ́ hɛ. Nɛ́ɛ rinɛ́cúruu nɔ́ i pamɛnɛ. Amá li pisɛ rɛ nɔkɛ́ kuyu-i n tũ hái nɛ kumúŋɛ́ kpɛ-i kɛ kɛyómɛcaa nnaŋɛ nn yɛ́ nɔ́kɛnɛ́cáá n súimɛ.
Yeesu uu limɛmáá nɛ kuyu iyaa pi simpɔ, Petanii kɛkúrí, uu anípɛ síka uu rinɔ́ɔ sɔnɛ pi tikisɛ.
Kumúŋɛ́ kpɛ-i kuu rinɔ́ɔ sɔ́nɛ pi n tíkisɛlɛ̃, uú nɛ pi tɔlu, ai kɛyómɛ-mɛ̃ u sakaapɔ.
Pɛ̃ api Uléécaa yáási api pɛɛ Yerusalɛm pɛlɛ nɛ mpɔ́ɔnarɛ píima.
Api yɛ pɛɛ mɛsɛ́rɛ Uléécaa kɛyɔ-i n cápinɛlɛ̃ pin Uléécaa pakarɛntɛ.
Uléécaa ukɛ́ kɛlenɛ ḿpá yo n wa, Tinɔ́ɔ yɛ pɛɛ welɛ. Tinɔ́ɔ nɛ Uléécaa pɛɛ pɛɛ́ we. Tinɔ́ɔ yɛ pɛɛ Uléécaa lɛ.
Ti nɛ Uléécaa pɛɛ pɛɛ́ we Uléécaa uu kɛlenɛ ḿpá yo wai.
Tɛ̃ kɛ Uléécaa uú nɛ ritiki uú nɛ ḿpá yo wai. Líka ái we kɛ Uléécaa uu n wa kái pɛɛ tɛ̃ kuú nɛ ritiki.
Tɛtɛɛ nfáa riyíkí mɛɛ pisoi mɛtɛ́í n wai.
Mɛtɛ́í amɛ kuŋmaha-i léeri, amá kuŋmaha áku fe kukɛ́ mɛ yarii.
Uléécaa uu kɛyáa utisi unyinɛ tum. Pi yɛ u sée rɛ Yohani.
U kalɛ rɛ ukɛ́ mɛtɛ́í mɛ̃ pisoi nyísɛ, ḿpá úye ukɛ́ nɛ kɛfa mɛ tɛnɛ.
Ái uricuruu ŋmaa yɛɛ mɛtɛ́í, amá u kalɛ rɛ ukɛ́ mɛtɛ́í mɛ̃ nsímɛ́ pisoi símisi.
Mɛtɛ́í mɛ̃ mɛcirɛ ŋmanɛ mɛɛ mɛtɛ́í yíkíyiki. Mɛ kɛtẽ kɛcáá kalɛ rɛ mɛkɛ́ pisoi nnɛ́í n kpã́iilɛ̃.
Tinɔ́ɔ yɛ kɛtẽ kɛcáá kalɛ. Tɛ̃ kɛ Uléécaa uú nɛ ritiki uú nɛ kɛ wai, amá kari ń ka, kɛtẽ pikɔ́ ápi ri ceri.
Tinɔ́ɔ yɛ tipikɔ́ kɛ́mɛɛ kalɛ, amá tipikɔ́ ápi ri yɔsí.
Amá pɛ̃ nnɛ́í pɛɛ ri ń yɔsí apí nɛ kɛfa ri tɛnɛ kari ńnaŋɛ hɛ rɛ pikɛ́ pansɛ Uléécaa sipipi.
Ái mɛsoimarɛ kapi pi mari nnya, ái kɔ lɛ̃ kɛ pisoi api ń la pikɛ́ yɛ pisiwã mari nnya kapi fe api lɛ̃ pansɛ. Ápi pansɛ Uléécaa sipipi yarɛ kɛ sisoipipi asi yɛ m mári nɛ́ɛ yarɛ kɛ sisoipipi asi ń la mɛcɔ. Amá Uléécaa yɛɛ umɛla kɛ́mɛɛ nfáa falɛ pi hɛ.
Tinɔ́ɔ yɛ pansɛlɛ kɛsoipipi tin kɛrɔ́cɔpɛ tũ. Ti ípɛɛlɛ́ɛ málɛ tin kɔ nsímɛ́sei má ńsɔnɛ. Tɔ umɛyɔɔpi yɛnlɛ. Mɛyɔ́ɔpi kɛ Kɛpipi cirɛníŋɛ akɛ Sáa Uléécaa kɛ́mɛɛ n yɛ̃́.
Yohani yɛ ukɛcáá aseéra lesɛlɛ uu cáái rɛ: Nkó nsímɛ́ kaḿ maa rɛ: Uyɛɛ kɛnɛ́pirɛ n wemɛ yɛ nɛ́ felɛ. Uyɛ̃ nɛ pɛɛ́ welɛ api kɛlenɛ nɛ̃́ maru.
U ípɛɛlɛ́ɛ rɔ́ nyísɛlɛ uu lɛ̃ nnɛ́í kuu m má rɔ́ hɛ faalaa, líka ái tɔ́ ripárí.
Asei kɛcáá, Moisi kɛ Uléécaa uú nɛ ritiki uú nɛ isé rɔ́ pa. Amá Yeesu Kirisi kuú nɛ ritiki uú nɛ ípɛɛlɛ́ɛ rɔ́ nyísɛ uu kɔ nsímɛ́sei rɔ́ símisi.
Úka úu Uléécaa yɛ́naalɛ̃. Insá Ukɛpipi cirɛníŋɛ kɛɛ ukɛmɛɛ́ ń we, kɛn kɔ Uléécaa, kɛɛ rɔ́ u nyísɛ.
Yohani aseéra kuu n lésɛ yɛ nnyɛ́: Pɛɛ́ uyɛ-i kɛ Pisuifi piwɛ́ɛ́sɛ pɛɛ Yerusalɛm–i ń we api pɛpɛɛ yɛ Uléécaa inyɔ́ɔnsɛ n wa nɛ Lefi mpuri pikɔ́ n tũ tɛ pikɛ́ ha u pisɛ rɛ uyɛɛ úye?
Yohani úu kɛsi, u pinnɛ́í kɛyu-i aseéra lesɛlɛ rɛ: Ái nɛ̃́ Yohani kɛ Uléécaa uu wɛ́ɛ.
Kei kapi kɔ pipisɛ u rikpá rɛ: Pɔ mpíí úye kɛcirɛ lɛ? Pɔ́ɔ Elii nɛ́ɛ? Uu rɛ: Eehei. Api kɔ pipisɛ u kpá rɛ: Pɔ́ɔ antepu uyɛ̃, nɛ́ɛ yo? Uu rɛ: Eehei.
Api kɔ pipisɛ u kpá rɛ: Pɔ́ɔ pɛɛ nkpéni úye ŋmaa? A rɔ́ símisi tɔkɛ́ ha pɛpɛɛ rɔ́ n tummɛ símisi. Pɔ ripɔ́cúruu ŋmaa mpíí rɛ pɔ́ɔ úye kɛcirɛ?
Kei kɛ Yohani uu pɛɛ pi pɛsɛ rɛ: Nɛ́ɛ nní uyɛ̃ nsímɛ́ kɛ antepu Esayi uú pɛɛ n tee rɛ: Unyinɛ yɛ kucɛsi kóima-i yóólɛ̃ tɛ ani Upíima ncee ritɛ̃iisɛ.
Pɛ̃ kapí pɛɛ Yohani kɛ́mɛɛ n tũ yɛ pɛɛ Pifarisi lɛ.
Pɛ̃ api pɛɛ u pisɛ rɛ: In tɛ ái pɔ̃́ kɛ Uléécaa uu wɛ́ɛ, ái kɔ pɔ́ɔ Elii, áa kɔ antepu uyɛ̃, yo nnya kaa pɛɛ pisoi míni wolɛ?
Yohani uu pɛɛ pi pɛsɛ rɛ: Míni kɛ nɛ́ɛ pisoi wolɛ. Amá unyinɛ yɛ nɔ́kɛnɛ́cɔpɛ nkɛ́-i welɛ káni n nyu.
U kɛnɛ́pirɛ wemɛlɛ un nɛ́ fe. Inɛ́soi íi tu rɛ kɛ́ ukunɛ́ɛ́ri nŋmɛ fénnɛ.
Petanii kɛyupi kɛɛ Yuritɛɛ mɛtɛ́ŋ́ kɛtuŋɛleemɛ kuwɛ́ɛ́-mɛ̃ ń we kɛ́mɛɛ kɛ lɛ̃ nnɛ́í ai lɛ̃ wai. Kei kɛ Yohani uu yɛ pɛɛ Yuritɛɛ nkoi kɛ́mɛɛ pisoi míni wolɛ.
Kai kóso n weesi, Yohani uu Yeesu yɛnu un ukɛkúrí wépɔ, uu rɛ: Ani ripaí, Uléécaa Risaŋpipi yɛɛ yɛ pisoi nnɛ́í akópɛ n lésɛ yɛ ntí.
Uyɛ̃ kaḿ pɛɛ tee rɛ: Unyinɛ yɛ kɛnɛ́pirɛ wemɛlɛ un nɛ́ fe. Uyɛ̃ nɛ pɛɛ́ welɛ api kɛlenɛ nɛ̃́ maru.
Nɛ pɛɛ lɛ̃ símisilɛ ám nyu úye kɛcirɛ lo. Amá nɛ nkpéni kalɛ nɛn Isirayɛɛli pikɔ́ míni wolɛ pikɛ́ nɛ u n céri nnya.
Yohani uu kɔ kpá rɛ: Nɛ Uléécaa Nfaasɔnɛ yɛnlɛ nn kɛyómɛcaa-pɔ súiri yarɛ tilɔ́ɔlã arí nɛ ukɛcáá tonɛ.
Ám pɛɛ kahanɛ n ceri rɛ uyɛɛ úye kɛcirɛ, amá Uléécaa yɛɛ nɛ́ n tummɛ rɛ kɛ́ pisoi míni wolɛ yɛ nɛ́ maa rɛ: Pɔ́ Uléécaa Nfaasɔnɛ yɛ̃ nn súiri nn unyinɛ kɛcáá tonɛ. Uyɛɛ sɔ́nti ukɛ́ Uléécaa Nfaasɔnɛ pisoi hɛ pikɛ́ nkɛmɛɛ́ m pɔlɔlɛ̃.
Yohani uu kɔ kpá rɛ: Nɛ nkpéni li yɛnlɛ. Lɛ̃ nnya kam aseéra lesɛ rɛ uyɛɛ Uléécaa Kɛpipi.
Kai kóso n weesi, Yohani nɛ upipirɛtiki pitɛ́ pinyinɛ api kɛlõ kɛ-i n we.
Yohani uu Yeesu yɛnu un tɔ́su uu rɛ: Ani ripaí, Uléécaa Risaŋpipi yɛ ntí.
Kɛ Yohani pipirɛtiki pitɛ́ pɛ̃ api lɛ̃ n kṍ, api yisi api Yeesu tiki.
Yeesu uú ŋmɛɛlú uu yɛ́nu rɛ pi u tikilɛnlɛ, uu pi pisɛ rɛ: Yo kani wɛ́ɛ́si? Pɛ̃ api kɔ uyɛ̃ pisɛ rɛ: Yei kaá we, Raapi? Raapi asei nyɛɛ Ucélaa.
Uu pɛɛ pi maa rɛ: Ani kam ani yɛ̃. Api yisi api u tiki apí ha yɛnu kei kuu n sói. Api kɛyáa kɛ̃ ukɛkúrí kei tonɛ. Inyɔ́ɔ́tuŋɛ kɛfi nɛ mɛkpuulũ kumúŋɛ́-i kai lɛ̃ wai.
Pipirɛtiki pitɛ́ pɛɛ pɛɛ Yohani nsímɛ́ n kṍ api yisi api Yeesu tiki, usɛ yɛɛ Simɔɔ Piyɛɛ uwã Antiree.
Antiree uu mɛfoí umáa Simɔɔ piwɛ́laa sĩ kɛlenɛ. Uú nɛ u sánɛ uu u maa rɛ: Tɔ Umɛsii yɛnlɛ. Mɛsii asei nyɛɛ uyɛ̃ kɛ Uléécaa uu n wɛ́ɛ.
Uu pɛɛ umáa kpísi uú nɛ Yeesu lɛɛpɔ, Yeesu uú ha u nyánɛi tíḿḿ uu rɛ: Pɔ́ɔ Yonaasi uŋmánɛ Simɔɔ. Pikɛ́ yɛ nkpéni pɔ́ sée rɛ Sefaasi. Liasei rɛ Riparɛ.
Kai kóso n weesi, Yeesu uu hɔ́ rɛ u yɛ́ Kalilee kɛtẽ-pɔ ha. Kuu n tɔ́su, uú nɛ Filipu sánɛ uu u maa rɛ: A yisi a nɛ́ ritiki.
Filipu yɛ Petisayita kɛyupi ukɔ́ lɛ Antiree nɛ Piyɛɛ mɛcɔ.
Filipu pɔ́ɔ kɔ nɛ Natanayɛɛli sánɛ uu u maa rɛ: Tɔ uyɛ̃ nsímɛ́ mɛɛ Moisi isé ritɛlɛ́-i n wɔ́laalɛ̃, antepuyɛ api kɔ n símisi yɛnlɛ. Uyɛɛ Yosɛfi uŋmánɛ, Nasarɛti ukɔ́ Yeesu.
Natanayɛɛli uu u maa rɛ: Lisɔnɛ linyinɛ yɛ́ fe ai Nasarɛti-pɔ leerii? Filipu uu u pɛsɛ rɛ: A kam a nɛ ipɔ́nípɛɛ yɛ̃.
Yeesu uu Natanayɛɛli yɛnu un ukɛkúrí sɔ́nɛpɔ uu rɛ: Isirayɛɛli ukɔ́ yíkíyiki ŋmaa yɛ nkó. Úu piyaalukɛ má.
Kei kɛ Natanayɛɛli uu pɛɛ Yeesu pisɛ rɛ: Yei kaa nɛ́ nyu? Yeesu uu u pɛsɛ rɛ: Hái kaá pɛɛ kúfikiyee riyíkí ń tṹ, nɛ pɛɛ pɔ́ nyulɛ Filipu uu kɛlenɛ pɔ́ séi.
Natanayɛɛli uu pɛɛ Yeesu maa rɛ: Ucélaa, pɔ Uléécaa Kɛpipi lɛ. Pɔ́ɔ Isirayɛɛli uyɔɔpi!
Yeesu uu u pɛsɛ rɛ: Nɛ́ntɛ kam pɔ́ ḿ maa rɛ hái kaá pɛɛ kúfikiyee riyíkí ń tṹ kam pɔ́ yɛ̃́ nnya kaá nɛ kɛfa nɛ́ tɛnɛ? Pɔ́ kam aa lɛ̃ litɔ́ŋɛ́-tɔŋɛ́ yɛ́nu.
Asei kɛcáá, kɛ́ nɔ́ símisi rɛ nɔ́ kam ani kɛyómɛcaa yɛ́nu kɛn wúkulɛlɛ̃, piléécaatumɛ pin nɛ̃́ Usoi Kɛpipi kɛcáá tóói pin nɛ kɛyómɛcaa táái pin kɔ nɛ súlaari!
Siyáa sitaani mɛmáá, api pinɔ́sikpikɛ́ anyã́ Kalilee kɛtẽ-pɔ Kanaa kuyu-i n wai. Yeesu uni un anyã́ nyɛ-i we.
Pi Yeesu nɛ upipirɛtiki pɔ̃́ kɔ kei kusánɛ séelɛ.
Píta apí weri api kumúŋɛ́ kunyinɛ-i tɛnɛ. Úni uu pɛɛ u maa rɛ: Píta yɛ nɛ pi tɛnɛlɛ.
Yeesu uu u pɛsɛ rɛ: Unɔ́si! Nɛ nyulɛ, ái pɔ́ɔ yɛ́ nɛ́ símisi lɛ̃ kam yɛ́ ń wa. Inɛ́tuŋɛ íi kahanɛ n tu.
Kei kɛ úni uu pɛɛ upikɛikɔ́ pɛɛ kei ń we maa rɛ: Ani lɛ̃ nnɛ́í kuu nɔ́ m pisɛnɛ wa.
Mɛpɛ́rɛ́ apɔri akpuulũ anyinɛ yɛ pɛɛ welɛ. Kei kɛ Pisuifi api yɛ míni wa apí nɛ pimɛcirɛ nyɔ́ɔnsɛ. Ḿpá kupɔ́ri kúye yɛ́ fe aku ánicari atɛ́ nɛ́ɛ ataani yɔ́su.
Yeesu uu upikɛikɔ́ maa rɛ: Ani míni lṹ, ani apɔ́ri nnyɛ́ yípũ. Pɛ̃ api mɛsei lúni ai a yípuni aí wurɛ.
Yeesu uu pɛɛ pi maa rɛ: Ani nkpéni kpɛhɛ̃ aní ha uyɛɛ anyã́ ilukɛ kɛcáá m paílɛ̃ pa. Pɛ̃ api kpɛhɛni apí ha u pa.
Kapi u ḿ pa, uu lélé míni mɛn pansɛ píta. Úu nyu kei kɛ píta pɛ̃ api n léeri. Amá pikɛikɔ́ pɛɛ n kpɛhɛ̃ apí nɛ hapɔ pɔ́ɔn n nyu kei kapi n léeri. Kei kɛ uyɛɛ anyã́ ilukɛ kɛcáá m paílɛ̃ uu pɛɛ unɔ́sikɔ́ uyɛ̃ sée,
uu u maa rɛ: Píta lari-lari kɛ pisoi api yɛ nɛ pinírɛ́ kóraanɛ. Pin n lɛ, api pɛɛ pikópɛ lesɛri. Amá píta lari-lari kɛ pɔ́ɔ yekei aí nɛ nkpéni tulu!
Lɛ̃ kɛ Yeesu uu Kalilee kɛteni-i Kanaa-pɔ mɛwaisaŋa piwai kori. Lɛ̃ kuú nɛ ummulɛ nyísɛ upipirɛtiki api pɛɛ́ nɛ kɛfa u tɛnɛ.
Lɛ̃ mɛmáá, Yeesu nɛ úni nɛ upimarɛcɔ nɛ upipirɛtiki api yisi api Kapɛrinawum tɔ́mpɔ apí ha kei siyáa sinyinɛ wai, ápi náŋai.
Kɛ Pisuifi nkpɔ mɛlɔ́ɔ́ anyã́ aa nnyáã n wa, Yeesu uu pɛɛ yisi uu Yerusalɛm tɔ́mpɔ.
Uu kei Uléécaa kɛyɔ kɛ́mɛɛ pikpéensɛ lɛɛpɔ pin ináa nɛ isáŋ nɛ alɔ́ɔlã yái, picɔ pɔ́ɔn túntilɛ̃ pin nɛ siwóó foru.
Kei kuu íŋmɛ kpísi uú nɛ nsɛ́í wai uú nɛ pi nɛ piisaŋ nɛ piinaa Uléécaa kɛyɔ kɛ́mɛɛ lákasɛ apí lelu. Uu piwóóforɛ ataapili láuli, siwóó asi yɛ́káá.
Uu pɛɛ pilɔ́ɔlãyái pɔ̃́ maa rɛ: Kɛ́ nté nɔ́ paa nfáani, áni kapɛ Unɛ́sáa kɛyɔ kuyáa pansɛsɛ.
Kei kɛ upipirɛtiki api pɛɛ nsímɛ́ mmú mɛɛ Nléécaasimɛ́ ritɛlɛ́ kɛ́mɛɛ n wɔ́laalɛ̃ léisɛ rɛ: Hai Uléécaa! Lɛ̃ kam nní kɛpɔ́yɔ ń la yɛ nɛ́ torɛlɛ yarɛ nna.
Kei kɛ Pisuifi piwɛ́ɛ́sɛ api pɛɛ u pisɛ rɛ: Mɛwaisaŋa mɛ́ye kaa yɛ́ fe aa wai aá nɛ rɔ́ nyísɛ rɛ pɔ ncée málɛ pɔkɛ́ lɛ̃ wa?
Yeesu uu pi pɛsɛ rɛ: Ani Uléécaa kɛyɔ nkɛ́ fori kɛ́ siyáa sitaani nɛ pimɔ́mɛ kɛ pɛsɛ.
Api u pisɛ rɛ: Aŋmɛ̃ afɛɛna nɛ akpuulũ kapí nɛ kɛ́yɔ nkɛ́ mɔ̃́. Kɛ̃ kɛ pɔ́ɔ músu rɛ pɔ́ fe aa siyáa sitaani nɛ mɔmm?
Nɛ́ḿpákanɛ umɛcirɛ kuú pɛɛ́ nɛ lɛ̃ mánɛ kuú nɛ Uléécaa kɛyɔ nkɔ́ símisi.
Kɛ Uléécaa uu Yeesu nkpɔ kɛ́mɛɛ n yukusɛ, upipirɛtiki api pɛɛ léisɛ rɛ u pɛɛ anɔ́ɔ nyɛ̃ malɛ. Api pɛɛ Nléécaasimɛ́ nɛ anɔ́ɔ nyɛ̃ kɛ uricuruu uu ḿ ma nɛ kɛfa tɛnɛ.
Nkpɔ mɛlɔ́ɔ́ anyã́ kumúŋɛ́, Yeesu un Yerusalɛm-i we. Pisoi api mɛwaisaŋa kuu n wapisi yɛ́nti api pɛɛ́ nɛ kɛfa u tɛnɛ.
Amá kɛ Yeesu pɔ́ɔ pikɛmúŋɛ́ nnɛ́í n nyu nnya, úu nɛ ripɔ́ɔ pi larisi.
Ái we rɛ pikɛ́ pisoi kɛcáá nsímɛ́ u símisi. Uricuruu yɛ lɛlɛɛ sisoipipi sifa-i ń we nyulɛ.
Utisi unyinɛ yɛɛ pɛɛ́ we, api yɛ u séi rɛ Nikotɛm. U pɛɛ Pifarisi kunai kɛ́mɛɛ welɛ un kɔ Pisuifi uwɛ́ɛ́sɛ usɛ unyinɛ.
Uu kɛsinɛ kɛnyinɛ Yeesu-i sĩ́ uú ha u maa rɛ: Ucélaa, tɔ nyulɛ rɛ Uléécaa yɛɛ pɔ́ tummɛ rɛ a rɔ́ céési. Uléécaa unsá usoi kɛpirɛ n we, úu yɛ́ fe ukɛ́ mɛwaisaŋa mmɛ́ kaa nní n wai mɛcɔ n wai.
Yeesu uu u pɛsɛ rɛ: Kɛ́ pɔ́ símisi asei kɛcáá rɛ pinsá úye pimárɛ rinkpá, úu Uléécaa iyɔɔpi yɛnunɛ.
Kei kɛ Nikotɛm uu pɛɛ u pisɛ rɛ: Íye kapi yɛ́ kɔ fe api usoi yɛɛ pikpurũ ḿ masí pimárɛ kpá? Yarɛ u yɛ́ fe uu kɔ úni kɛfa-i pɛɛpɔ api kɔ pimárɛ u kpá nɛ́ɛ?
Yeesu uu u pɛsɛ rɛ: Kɛ́ pɔ́ símisi asei kɛcáá rɛ pinsá míni nɛ Uléécaa Nfaa kɛcáá rintiki pikɛ́ nɛ usoi pimárɛ rikpá, úu Uléécaa iyɔɔpi yɛnunɛ.
Lɛ̃ kɛ kɛsoipipi akɛ m mári yɛ lisoikɔ́ lɛ. Lɛ̃ kɛ Uléécaa Nfaa nn nfáa n hɛ yɛ Nfáasɔnɛ likɔ́ lɛ.
Ái kapɛ pírí pɔ́ wa rɛ nɛ maa rɛ li pisɛ rɛ pikɛ́ pimárɛ nɔ́ rikpá nnya.
Kuyɔ kun yei n la, kei kaku yɛ m pepu, aa kunnɛ̃́ n kómɛi, amá áa pɛɛ nyu mɛ́ye kaku léeri, mɛ́ye kaku sĩ́. Limɛcɔ kɛ uyɛ̃ kɛ Uléécaa Nfaa nn nfáa n hɛ pɔ́ɔ kɔ we.
Kei kɛ Nikotɛm uu kɔ pipisɛ u rikpá rɛ: Íye kai yɛ́ fe ai lɛ̃ wai?
Yeesu uu u pɛsɛ rɛ: Pɔ Isirayɛɛli kɛtẽ kɛ́mɛɛ ucélaa wɛ́ɛ́sɛ lɛ. Yo nnya káa pɛɛ liasei kómɛi?
Kei kɛ Yeesu uu pɛɛ u maa rɛ: Kɛ́ pɔ́ símisi asei kɛcáá rɛ lɛ̃ kari n nyu nkɔ́ kari símisi. Lɛ̃ kari n yɛ̃́ kɛcáá kari aseéra lesɛ. Amá nɔ̃́ áni la nɔkɛ́ arɔ́seéra nyɛ̃ ŋmurɛi.
Nɛ yɛ nɛn lɛlɛɛ kɛtẽ nté n wai nsímɛ́ nɔ́ n símisi, áni yɛ ŋmurɛi. Íye kani yɛ́ pɛɛ fe ani ŋmurɛi in tɛ nɛ lɛlɛɛ kɛyómɛcaa-pɔ n wai nsímɛ́ nɔ́ símisi?
Úka úu píkai kɛyómɛcaa hápaalɛ̃, insá Usoi Kɛpipi kɛɛ kɛyómɛcaa-pɔ n léeri mɛcirɛ.
Moisi yɛ pɛɛ nweni ŋmɔhɔ nɛ iwáa walɛ uu kucɛsi kóima-i kuna kɛcáá kɔ́lɔ. Limɛcɔ kapi sɔ́nti pikɛ́ Usoi Kɛpipi kuna kɛcáá rikɔlɔ.
Úye un pɛɛ́ nɛ kɛfa u n tɛnɛ, liute ukɛ́ nɛ nfáa tɛnɛcirɛ́ n yɛ̃́ nnya.
Li we rɛ Uléécaa yɛ pisoi mɛyíkíyiki lalɛ hái uú nɛ Ukɛpipi Cirɛníŋɛ pamɛ rɛ úye un nɛ kɛfa kɛ n tɛnɛ, liute úu kapɛ pɔ, amá ukɛ́ nfáa tɛnɛcirɛ́ yɛ̃́.
Asei kɛcáá, Uléécaa úu Ukɛpipi kɛtẽ kɛcáá tummɛ rɛ kɛkɛ́ nɛ pisoi túhaanɛ likɛ́ nɛ pi kpu. Amá u kɛ tummɛlɛ rɛ kɛkɛ́ piriyu lɔ.
Úye un nɛ kɛfa kɛ n tɛnɛ, Uléécaa úu yɛ́ uyɛ̃ nɛ túhaanɛ likɛ́ nɛ u kpu, amá úye unsá nɛ kɛfa kɛ n tɛnɛ, Uléécaa yɛ nɛ uyɛ̃ pitúhaanɛ masilɛ rɛ úu Uléécaa Kɛpipi Cirɛníŋɛ rinyiri nɛ kɛfa tɛnɛ nnya.
Lɛlɛɛ n tíyɛsɛ kɛ Uléécaa uú nɛ pisoi n túhaanɛnɛ yɛɛ rɛ mɛtɛ́í yɛ kɛtẽ kɛcáá léemɛlɛ, kɛ pisoi api mɛwai kópɛ n wai nnya, api mɛtɛ́í yúlu api pɛɛ kuŋmaha mɛyã́ n la.
Li we rɛ nkó yɛɛ mɛwai kópɛ n wai yɛ mɛtɛ́í kɔ́hɔlɛ, úu yɛ nɛ mɛ rikɔ, un wuru rɛ ái kapɛ umɛwai kópɛ yámnɛ.
Amá nkó yɛɛ nsímɛ́sei n tíkilɛ̃ yɛ̀ɛ̀ mɛtɛ́í kɛ́mɛɛ léepɔlɛ likɛ́ nyísɛ rɛ Uléécaa kɛ́mɛɛ kɛ umɛwai nnɛ́í amɛ léeri.
Lɛ̃ mɛmáá, Yeesu uu yisi u nɛ upipirɛtiki api Yutee kɛtẽ-mɛ̃ tɔ́mpɔ. U nɛ pɛ̃ api kei siyáa sinyinɛ wai un pisoi míni wolɛ.
Yohani pɔ̃́ nɛ kɔ pɛɛ Enɔɔ kuyu-i welɛ uu yɛ pisoi míni wolɛ. Ái kei nɛ Salim kuyu kɛtaa we. Míni yɛ pɛɛ kei mɛyã́ welɛ. Pisoi pin pɛɛ mɛsɛ́rɛ ukɛmɛɛ sɔ́naapɔ un míni pi wolɛ.
Ápi pɛɛ kahanɛ likumúŋɛ́ kpɛ-i u n tĩ pikɛ́ kpanii.
Yohani pipirɛtiki pinyinɛ nɛ Usuifi unyinɛ api pɛɛ kɛyáa inyɛ́kii kapi yɛ nɛ usoi n nyɔ́ɔnsɛ kɛcáá nsímɛ́ pásainɛ.
Apí nɛ Yohani lɛɛpɔ api u maa rɛ: Ucélaa, pɔ nɔ́ nɛ utisi uyɛ̃ nɔ́ɔ pɛɛ Yuritɛɛ nkoi mɛtɛ́ŋ́-mɛ̃ ń we, aa ukɛcáá aseéra lesɛ léisɛɛ? Uyɛɛ nní we un míni pisoi wolɛ, pinnɛ́í pin ukɛmɛɛ sɔ́naapɔ!
Yohani uu pi pɛsɛ rɛ: Uléécaa un ńnaŋɛ pɔ́ n hɛ rɛ a nɛ linyinɛ wa mɛcirɛ kaa yɛ fe aa li wai.
Nɔ́rinɛ́cúruu yɛ́ fe ani aseéra kɛnɛ́cáá lesɛ rɛ nɛ pɛɛ́ maa rɛ: Ái nɛ́ɛ Kirisi kɛ Uléécaa uu n wɛ́ɛ. Amá Uléécaa yɛ nɛ́ tummɛlɛ rɛ kɛ́ nɛ uyɛ̃ kuu n wɛ́ɛ kɛkpéẽ waimɛ.
Nkó yɛɛ unɔ́si n kpísi yɛɛ unɔ́sikɔ́. Amá unɔ́sikɔ́ uyɛ̃ usanɛ pɔ̃́ nɛ yɛ ukɛkúrí n welɛ un unɔ́sikɔ́ mɛtẽ kómɛi lin u láárú. Limɛcɔ ŋmaa kai nní mɛyíkíyiki nɛ́ láárú, uyɛ̃ kɛ Uléécaa uu n wɛ́ɛ nnya.
Li nɛ sá rɛ uyɛ̃ tinyiri tikɛ́ n taálɛ̃, tinɛ́kɔ́ tikɛ́ n cɛpilɛ̃.
Nkó yɛɛ kɛyómɛcaa-pɔ n léeri yɛ ḿpá úye felɛ. Nkó yɛɛ kɛtẽ nté ń we yɛ kɛtẽ nté ukɔ́ lɛ. Kɛtẽ nté likɔ́ nsímɛ́ kuu yɛ n símisi. Nkó yɛɛ kɛyómɛcaa-pɔ n léeri yɛ ḿpá úye felɛ.
Lɛ̃ kuu n yɛ̃́ uu kɔ kom aseéra kuu lésɛ, amá úka úu kɔ pɛɛ lɛ̃ kuu ḿ ma ŋmurɛi.
Uyɛɛ lɛ̃ kuu ḿ ma n ŋmurɛi yɛ malɛ uu wééri rɛ Uléécaa yɛ asei lɛ.
Li we rɛ Uléécaa nsímɛ́ kuu ḿ ma kɛ uutumɛ uu yɛ símisi. Lɛ̃ nnya kɛ Uléécaa uu yɛ uyɛ̃ kuu n tũ Nfáasɔnɛ hɛ ái kumúŋɛ́ má.
Sáa Uléécaa yɛ Ukɛpipi lalɛ uu ḿpá yo kɛanipɛ-i wai.
Nkó yɛɛ Uléécaa Kɛpipi nɛ kɛfa n tɛnɛ yɛ nfáa tɛnɛcirɛ́ málɛ. Nkó yɛɛ kɛnkɔ́ n kɛ́su úu yɛ́ nfáa mmɛ̃ yɛ̃. Amá Uléécaa yɛ nɛ u wɔ́laalɛnlɛ.
Pifarisi api kóm tɛ Yeesu yɛ pipirɛtiki mɛyã́ yɛnlɛ un kɔ pisoi mɛyã́ míni wolɛ ai tɔ́su Yohani pikɔ́.
Asei kɛcáá, Yeesu ricuruu úu pɛɛ úka míni wolɛ. Upipirɛtiki pɛɛ yɛ pɛɛ pisoi wolɛ.
Kɛ Yeesu uu n kṍ tɛ lɛ̃ kɛ pisoi api símaankɛɛ, uu Yutee kɛteni-i yisi uu Kalilee kɛtẽ-mɛ̃ pɛlɛ.
Uncee yɛ pɛɛ kɔ Samarii kɛtẽ-mɛ̃ cɔlɛ nń nɛ kei lompɔ.
Uu pɛɛ Samarii kɛyupi kɛnyinɛ kapi yɛ n sée rɛ Sisaa tulu. Ái kei nɛ kɛcarɛ kɛ̃ kɛ Yakupu uú pɛɛ uuŋmánɛ Yosɛfi n hɛ kɛtaa we.
Kei kɛ Yakupu kɛlukanka akɛ́ pɛɛ́ we. Kɛtúŋɛ́ kɛfi nɛ mɛtɛ́ kumúŋɛ́ kɛ Yeesu uu kei tuipɔ, nsẽ́ nn u pelaalɛ̃, uu pɛɛ kɛlúkanka kɛ̃ kɛkúrí tonɛ.
Samarii kɛtẽ unɔsi unyinɛ uu pínilṹ hapɔ. Yeesu uu pɛɛ u maa rɛ: A míni nɛ́ hɛ kɛ́ n ntí.
Upipirɛtiki pɔ̃́ nɛ pɛɛ likumúŋɛ́ kpɛ-i lilukɛ-lukɛ piwɛ́laa halɛ kuyu-pɔ.
Samarii kɛtẽ unɔsi uyɛ̃ uu pɛɛ Yeesu maa rɛ: Íye kɛ pɔ̃́ Usuifi, aa yɛ́ fe aa nɛ̃́ Samarii ukɔ́ maa rɛ kɛ́ míni pɔ́ hɛ pɔkɛ́ n ntí? Pisuifi nɛ Samarii pikɔ́ ápi yɛ pɛɛ rikɔnɛ.
Yeesu uu u pɛsɛ rɛ: Pɔn pɛɛ lɛ̃ kɛ Uléécaa uu yɛ n hɛ n nyu, pɔn kɔ pɛɛ uyɛɛ nní pɔ́ m pisɛ rɛ a míni u hɛ n nyu, pɔ́ɔ yɛ pɛɛ u pisɛ rɛ ukɛ́ míni pɔ́ hɛ, uu pɛɛ míni mɛɛ yɛ nfáa n hɛ pɔ́ hɛ.
Unɔ́si uyɛ̃ uu u maa rɛ: Upíima, kɛlúkanka nkɛ́ ákɛ kusa címú, áa kɔ líka má pɔkɛ́ nɛ lṹ. Íye kaa yɛ́ pɛɛ fe aá nɛ míni mɛɛ yɛ nfáa n hɛ yɛnu?
Urɔ́sáayaha Yakupu yɛɛ kɛlúkanka nkɛ́ nɛ rɔ́ tíyɛ. U nɛ usipipi nɛ uasɛɛlee yɛɛ pɛɛ míni mɛ̃ n ntílɛ. Yarɛ pɔ músu rɛ pɔ Yakupu felɛ nɛ́ɛ?
Yeesu uu u pɛsɛ rɛ: Nnírɛ́ yɛ́ usoi nkó yɛɛ míni mmɛ́ ń ntí piwai rikpá.
Amá nnírɛ́ ńn píkai nkó kɛ nɛ́ɛ míni n hɛ uu mɛ níru piwai kpánɛ. Míni mɛ̃ kam u n hɛnɛ yɛ ukɛmɛɛ pansɛnɛ ńnihɔi mɛɛ yɛ nfáa tɛnɛcirɛ́ n hɛ.
Kei kɛ unɔ́si uyɛ̃ uu pɛɛ u maa rɛ: Upíima, a mɛpɔ́ni mɛ̃ nɛ́ hɛ nnírɛ ńn kapɛ yɛ kɔ piwai nɛ́ rikpá. Pɛɛ́ uyɛ-i, ái pɛɛ pisɛ rɛ kɛ́ yɛ kɔ nté pínilṹ pɛɛmɛ.
Yeesu uu pɛɛ u maa rɛ: A n ŋme a ha upɔ́la séemɛ aá weri.
Unɔ́si uyɛ̃ uu u pɛsɛ rɛ: Ám ula má. Yeesu uu pɛɛ u maa rɛ: Pɔ alari málɛ pɔkɛ́ rɛ áa ula má.
Pila pinupũ kaa pisɔ́ɔ̃ masí. Nɔ́ nɛ utisi uyɛɛ kɔ nkpéni ń we úu kɔ upɔ́la. Pɔ asei málɛ.
Unɔ́si uu pɛɛ u pɛsɛ rɛ: Upíima, nɛ yɛ̃ tɛ pɔ antepu lɛ.
Tiyɔ́pɛ ntí kɛcáá kɛ tɔ̃́ pisaayaha apí pɛɛ Uléécaa yáasi. Amá nɔ̃́ Pisuifi ani rɛ Yerusalɛm-i kai pisɛ rɛ pikɛ́ yɛ Uléécaa yáási.
Yeesu uu pɛɛ u maa rɛ: A kõ tɛ nú unɔ́si, li ituŋɛ inyinɛ-i sɔ́ntilɛ, ái pɛɛ pisɛ rɛ riyɔ́pɛ ntí-i nɛ́ɛ Yerusalɛm-pɔ kani yɛ́ɛ́ Sáa Uléécaa yáási.
Nɔ̃́ Samarii pikɔ́, áni Uléécaa uyɛ̃ kani n yáási nyu. Tɔ̃́ Pisuifi yɛ Uléécaa uyɛ̃ kari n yáási nyulɛ. Tɔ̃́ Pisuifi kɛ́mɛɛ kɛ píyulalɛ api léeri.
Amá li ituŋɛ inyinɛ-i sɔ́ntilɛ, ticuruu li pikámɛ masilɛ. Pɛpɛɛ Sáa Uléécaa n yáási yɛ́ɛ́ nɛ piisoi nnɛ́í u yáási nɛ asei. Pɛpɛɛ lɛ̃ u n yáási kuu wɛ́ɛ́si.
Uléécaa yɛ Nfáasɔnɛ lɛ. Lɛ̃ nnya, li pisɛ rɛ pɛpɛɛ u n yáási pikɛ́ yɛ nɛ piisoi nnɛ́í ritiki apí nɛ u yáási nɛ asei.
Unɔ́si uyɛ̃ uu pɛɛ Yeesu maa rɛ: Nɛ nyulɛ rɛ uyɛ̃ kɛ Uléécaa uu n wɛ́ɛ yɛ wemɛlɛ. Uyɛ̃ kapi yɛ sée rɛ Kirisi. Un píyei n ka, u yɛ́ linnɛ́í tɔ́ riyóó.
Yeesu uu pɛɛ u maa rɛ: Nɛ́ɛ nɛ nní pɔ́ n símisi, nɛ́ɛ liute uyɛ̃.
Yeesu pipirɛtiki api likumúŋɛ́ kpɛ-i tuipɔ, ai nnɔ́ɔ pi yipu rɛ pi u yɛ̃ un nɛ unɔ́si unyinɛ símisi nnya. Amá piuka úu kaha ukɛ́ u pisɛ rɛ: Yo kaa ukɛmɛɛ wɛ́ɛ́si nɛ́ɛ yo nnya kaá nɛ u símisi?
Unɔ́si uyɛ̃ uu pɛɛ ukɛnintúhu kei yá uu kuyu pɛlɛ uú ha pisoi símisi rɛ:
Ani kam ani usoi unyinɛ yɛ̃ yɛɛ mɛnɛ́wai nnɛ́í kam n wapisi nɛ́ n kɛ́ɛ́nkɛɛ. In n la, ái nkpéni uyɛ̃ kɛ Uléécaa uu wɛ́ɛ?
Api pɛɛ kuyu-i léenti api símpɔ apí ha Yeesu lɛɛpɔ.
Upipirɛtiki api pɛɛ likumúŋɛ́ kpɛ-i u kpukɛisɛ rɛ: Ucélaa, a kam a li.
Kei kuu pɛɛ pi pɛsɛ rɛ: Ilukɛ inyinɛ káni n nyu kam mɛlukɛ má.
Kei kɛ upipirɛtiki api pɛɛ pimɛcɔpɛcirɛ pipísɛinɛ lõ tɛ: Nɛ́ɛ unyinɛ yɛ nɛ ilukɛ u kalɛ uu le?
Yeesu uu pɛɛ pi maa rɛ: Inɛ́lukɛ yɛɛ rɛ kɛ́ uyɛɛ nɛ́ n tummɛ mɛla n wai, kɛ́ kɔ pikɛi pɛ̃ kuu nɛ́ n forii n wai nɛ kɛ́tɔ-pɔ.
Nɔ́rinɛ́cúruu nɔ́ɔ yɛ maa rɛ: Li tisɛ iwárɛ ina likɛ́ nɛ kúkpaa tu. Kɛ́ nɔ́ símisi rɛ ani ńsɔnɛ ripaí ani yɛ́nu rɛ ilukɛ yɛ sicarɛ-i pipele masilɛ rɛ pikɛ́ i kpasi.
Ticuruu ukpáa yɛ welɛ un uihɛ́ɛ́ yɔ́su, un kɔ ilukɛ kuu n kpási cápinɛntɛ rɛ ikɛ́ nfáa tɛnɛcirɛ́ yɛ̃́. Kei kɛ ulukaa nɛ ukpáa apɔɔ aa yɛ́ pɛɛ kɛsẽ́ n láárú.
Lɛ̃ kɛ́mɛɛ, mɛyu mmɛ́ yɛ asei lɛ rɛ: Ucɔ yɛɛ yɛ lukɛsi, ucɔ uú kpasi!
Nɛ nɔ́ tunlɛ rɛ ani ha kɛcarɛ kɛ-i káni pikɛi píka n wa kɛ́mɛɛ kpasi. Picɔ pɛɛ kei kɛisi, nɔ́ɔ nkpéni weri ani pipikɛi kulaa n le.
Samarii pikɔ́ mɛyã yɛ nɛ Yeesu kɛfa tɛnɛlɛ rɛ unɔ́si uyɛɛ maa rɛ: Lɛ̃ nnɛ́í kam n wa kuu nɛ́ símisi.
Lɛ̃ nnya kapi Yeesu-i hápɔ api u pisɛ rɛ ukɛ́ pikɛkúrí kɛtónɛ rikpá. Uu ŋmurɛi uu pikɛkúrí tonɛ siyáa sitɛ́.
Kɛ Yeesu uu uricuruu nɛ unnɔɔ nsímɛ́ pi n símisi nnya, pisoi kulúi píima picɔ api kɔ nɛ kɛfa u tɛnɛ.
Api yɛ pɛɛ unɔ́si uyɛ̃ maa rɛ: Ái nsímɛ́ mmɛ̃ kaa rɔ́ n símisi ŋmanɛ nnya karí nɛ kɛfa Yeesu tɛnɛ. Amá tɔ uricuruu konlɛ un símisi, ari céru rɛ u mɛsei pisoi nnɛ́í Uyulalɛ lɛ. Lɛ̃ nnya karí nɛ kɛfa u tɛnɛ.
Kɛ Yeesu uu siyáa sitɛ́ sɛ̃ kei n tónɛ, uu yisi uu Kalilee kɛtẽ-mɛ̃ tɔ́mpɔ.
Yeesu ricuruu yɛ pɛɛ́ maa rɛ: Ápi yɛ antepu úka ukɛtẽ cirɛ-i n waisɛlɛ̃.
Amá kuu Kalilee kɛteni-i n tuipɔ, kei pikɔ́ yɛ kusánɛ u yɔsilɛ ńsɔnɛ, kɛ pɛ̃ ŋmaa apí pɛɛ Yerusalɛm-pɔ nkpɔ mɛlɔ́ɔ́ anyã́ ń ha api lɛ̃ nnɛ́í kuu n wa yɛnu nnya.
Yeesu uu pɛɛ Kalilee kɛtẽ-pɔ Kanaa kuyu-i pɛlɛ. Kei kuú pɛɛ wa míni amɛ pansɛ píta. Uyɔ́ɔpi usɔ́ɔ́ca wɛ́ɛ́sɛ unyinɛ yɛɛ pɛɛ Kapɛrinawum-pɔ we, uuŋmánɛ un pɔ́ɔ́lú.
Kuu n kṍ tɛ Yeesu yɛ Yutee kɛtẽ-pɔ yisi uu Kalilee kɛteni-i hapɔ, uu ukɛmɛɛ sĩ́ uú ha u welu rɛ ukɛ́ Kapɛrinawum hapɔ ukɛ́ uuŋmánɛ yɛɛ nɛ nkpɔ n náási pɔisɛ.
Yeesu uu pɛɛ u pisɛ rɛ: Nɔnsá mɛwaisaŋa nɛ mɛwai píima n yɛ̃, áni yɛ́ fe nɔkɛ́ nɛ kɛfa nɛ́ tɛnɛ, nɛ́ɛ yo.
Uyɔ́ɔpi usɔ́ɔ́ca uyɛ̃ uu Yeesu pɛsɛ rɛ: Upíima, a kɛnɛ́yɔ ha unɛ́ŋmánɛ ukɛ́ kɛlenɛ kpu.
Kei kɛ Yeesu uu pɛɛ u maa rɛ: A n ŋme a kui, upɔ́ŋmánɛ yɛ nfáa málɛ. Uu Yeesu nsímɛ́ mmɛ̃ ŋmurɛi, uu yisi uú kulu.
Kuu nkúlɛcee n kpísi, upikɛikɔ́ apí nɛ u sánɛ api u maa rɛ: Upɔ́ŋmánɛ yɛ nfáa málɛ.
Uu pi pisɛ rɛ: Ituŋɛ íye kumúŋɛ́ kɛ uipiŋɛ ii kutɔsi piwai koraanɛ? Api rɛ: Sé kɛtúŋɛ́, mɛsɛ kumúŋɛ́ kɛ kupiŋɛtoi aku ukɛcáá le.
Usáa uyɛ̃ uu pɛɛ léisɛ rɛ ituŋɛ iyɛ-i ŋmaa kɛ Yeesu uu sé u maa rɛ: Upɔ́ŋmánɛ yɛ nfáa málɛ. Lɛ̃ nnya kɛ u nɛ ukɛyɔ pikɔ́ nnɛ́í api Yeesu nɛ kɛfa tɛnɛ.
Kɛ Yeesu uu Yutee kɛtẽ-pɔ n léemɛ uu Kalilee kɛteni-i pɛɛri, mɛwaisaŋa lírũ mɛcɔ kuu n wa yɛ mɛ̃.
Lɛ̃ mɛmáá, Pisuifi anyã́ anyinɛ yɛ pɛɛ kumúŋɛ́ kpɛ-i Yerusalɛm-i welɛ. Yeesu uu yisi uu sĩ́.
Kúnipɔrɛ kunyinɛ yɛ kuyu kpɛ-i Isáŋ Tinɔnɔɔ kɛkúrí welɛ. Pi yɛ kupɔ́rɛ kpɛ̃ Epiree mɛyu kɛ́mɛɛ sée rɛ Pɛtɛsita. Akúsi sipolɛ sinupũ kakú má.
Pitóikɔ́ kulúi, pinyíyɛ nɛ síkankáláká nɛ [pipáíkɔɔ́ yɛ pɛɛ imɛlɛ iyɛ̃ mɛtene fíntilɛnlɛ pin mɛ̃́ tɛ míni mɛkɛ́ lémesi.
Uléécaatumɛ unyinɛ yɛɛ pɛɛ kɛyáa kɛyáa súimɛlɛ uu míni pɔkɔi. Utóikɔ́ úye un mɛpɔ́kɔi-maá mɛfoí míni mɛ-i n lompɔ, ḿpá itói íye kuu pɔ́ɔ́lú, u yɛ peilɛ].
Utisi unyinɛ yɛ pɛɛ kei welɛ. Kuú nɛ m pɔ́ɔ́lúmɛ, li walɛ iŋmɛ̃ itɛ́ íi we afɛɛna.
Kɛ Yeesu uu u n yɛ̃́ un kei finu, uu kɔ kom tɛ kuú nɛ m pɔ́ɔ́lúmɛ ái kusa náŋai, uu u pisɛ rɛ: Pɔ la pɔkɛ́ peii?
Utóikɔ́ uyɛ̃ uu u pɛsɛ rɛ: Upíima, ám úka má rɛ míni mɛn n lémesi ukɛ́ mɛkɛmɛɛ nɛ́ tampɔ. Nɛ yɛ náasilɛ, kɛ́ n tuipɔ, unyinɛ un nɛ́ fɔsí.
Kei kɛ Yeesu uu pɛɛ u maa rɛ: A yisi a ripɔ́sáŋáápɔrɛ́ kpísi aa sɔ́nɛ.
Utisi uyɛ̃ uu mɛsɛ nɛ mɛsɛ pélu, uu urisáŋáápɔrɛ́ kpísi uu nsẽ́ kápáá. Kɛwéntɛyaa tuŋɛ́ kaí pɛɛ lɛ̃ wai.
Pisuifi piwɛ́ɛ́sɛ api utisi uyɛɛ nní ḿ peí maa rɛ: Nɛni yɛ kɛwéntɛyaa lɛ. Lɛ̃ nnya irɔ́sé kɛ́mɛɛ, ncée ńn we rɛ pɔkɛ́ ripɔ́sáŋáápɔrɛ́ cɔ̃.
Uu pi pɛsɛ rɛ: Utisi uyɛɛ nɛ́ m pɔisɛ yɛ nɛ́ maa rɛ: A ripɔ́sáŋáápɔrɛ́ kpísi aa sɔ́nɛ.
Api u pisɛ rɛ: Wóo liute uyɛɛ pɔ́ ḿ maa rɛ: A ripɔ́sáŋáápɔrɛ́ kpísi aa sɔ́nɛ?
Uu pi pɛsɛ rɛ úu nkpáni u nyu. Úu mɛsei fe ukɛ́ u ceri. Yeesu yɛ pɛɛ pisoi riwúí tɛɛ kei ń we kɛ́mɛɛ lompɔlɛ uú nɛ tɔ́mpɔ.
Lɛ̃ mɛmáá, Yeesu uu yisi uu Uléécaa kɛyɔ sĩ u nɛ utisi uyɛɛ ḿ peí apí ha sánɛ. Yeesu uu pɛɛ u maa rɛ: Kaa nní ḿ peí, kapɛ kɔ akópɛ piwai rikpásɛ, lɛ̃ lifee-fee ái kapɛ nɛ pɔ́ n wa nnya.
Utisi uyɛ̃ uu pɛɛ sĩ́ uú ha Pisuifi piwɛ́ɛ́sɛ símisi rɛ Yeesu yɛɛ u pɔisɛ.
Lɛ̃ nnya kɛ Pisuifi piwɛ́ɛ́sɛ api Yeesu pitele wa rɛ yo nnya kuu kɛwéntɛyaa tuŋɛ́ lɛ̃ wa.
Kei kɛ Yeesu uu pi pɛsɛ rɛ: Unɛ́sáa Uléécaa yɛ nɛ pikɛi kɛcáá welɛ nɛ́ɛn kɔ pikɛi kɛcáá we.
Anɔ́ɔ nyɛ̃ nnya, Pisuifi piwɛ́ɛ́sɛ api pɛɛ mɛyã́ piwɛ́laa nɛ ŋmɔ́ɔ́pú rɛ pikɛ́ Yeesu kpu. Ái rɛ kuu kɛwéntɛyaa kɛcáá isé rinlɔ́ɔ́ ŋmanɛ nnya, amá kuu kɔ ḿ maa rɛ Uléécaa yɛ uusaa lɛ, lin pɛɛ nyísɛlɛ̃ tɛ u nɛ uyɛ̃ nɛ sálɛ nnya.
Yeesu uu kɔ pimáa pi kpá rɛ: Asei kam nní nɔ́ símisi rɛ nɛ̃́ Uléécaa Kɛpipi, ám nnɛ́naŋɛ cirɛ nɛ fenɛ kɛ́ linyinɛ wa. Lɛ̃ kɛ Unɛ́sáa Uléécaa uu yɛ n wa am yɛ́nu ŋmanɛ kam yɛ fe am wai. Lɛ̃ nnɛ́í kɛ Unɛ́sáa uu n wai kɛ́ nɛ́ɛ kɔ wai.
Sáa Uléécaa yɛ Ukɛpipi lalɛ, uu pɛɛ lɛ̃ nnɛ́í kuu yɛ n wa kɛ nyísɛntɛ. U kɔ mɛwai mɛɛ mmɛ́ n fe pinyísɛ kɛ kpánɛ likɛ́ pɛɛ nnɔ́ɔ nɔ́ yi.
Yarɛ kɛ Unɛ́sáa uu yɛ pikpɔkpɔ n yukusɛ uu nfáa pi hɛ mɛcɔ kɛ Ukɛpipi akɛ yɛ kɛn píye n la, akɛ pɛ̃ nfáa hɛ.
Limɛcɔ, Sáa Uléécaa úu yɛ nɛ úka túhaanɛ. Amá Ukɛpipi kuu ńnaŋɛ hɛ rɛ kɛkɛ́ nɛ pisoi nnɛ́í túhaanɛ,
pisoi nnɛ́í pikɛ́ nɛ Uléécaa Kɛpipi ríyu n waisɛ yarɛ kapi Uléécaa ríyu n waisɛ mɛcɔ nnya. Nkó yɛɛ úu Uléécaa Kɛpipi ríyu n waisɛ, úu kɔ Uléécaa yɛɛ kɛ n tummɛ ríyu waisɛ.
Asei kam nní nɔ́ símisi rɛ nkó yɛɛ yɛ nnɛ́símɛ́ kutu rincɔ uú nɛ uyɛɛ nɛ́ n tummɛ kɛfa tɛnɛ yɛ nfáa tɛnɛcirɛ́ yɛ́nlɛ. Ápi nɛ mɛtúhaanɛ u má. U nkpɔ kɛ́mɛɛ pilélɛ masilɛ uu nfáa tɛnɛcirɛ́ yɛ́nu.
Asei kam nní nɔ́ símisi rɛ kumúŋɛ́ kunyinɛ yɛ sɔ́ntilɛ, ticuruu ku pikámɛ masilɛ. Pɛɛ́ uyɛ-i kɛ pikpɔkpɔ api yɛ́ Uléécaa Kɛpipi mɛtẽ n kṍ. Pɛpɛɛ n kṍ api nfáa yɛnu.
Uléécaa yɛɛ nfáa te. Limɛcɔ kuu Ukɛpipi ńnaŋɛ hɛ rɛ kɛkɛ́ nfáa n te.
Nɛ Usoi Kɛpipi lɛ nnya kuu ncée nɛ́ hɛ rɛ kɛ́ nɛ sisoipipi túhaanɛ.
Ái kapɛ nkpáni pírí nɔ́ wa. Kumúŋɛ́ kunyinɛ yɛ sɔ́ntilɛ, pɛpɛɛ n kúlaankɛɛlɛ̃ pikɛ́ mɛnɛ́tẽ kõ,
api pɛɛ nkpɔ kɛ́mɛɛ yisi. Pɛpɛɛ piisoi kɛ́mɛɛ lisɔnɛ n wa api nfáa tɛnɛcirɛ́ yɛ́nu. Api pɛpɛɛ piisoi kɛ́mɛɛ akópɛ n wa pɔ̃́ nɛ túhaanɛ aí nɛ pi kpi.
Ám yɛ́ fe kɛ́ nnɛ́naŋɛ cirɛ nɛ linyinɛ wa. Lɛ̃ kɛ Uléécaa uu nɛ́ ń símisi kam yɛ nɛ ripaí aḿ nɛ túhaanɛ. Mɛnɛ́túhaanɛ yɛ asei málɛ rɛ ám wɛ́ɛ́si kɛ́ mɛnɛ́la wa nnya, amá uyɛɛ nɛ́ n tummɛ mɛkɔ́ kam wɛ́ɛ́si kɛ́ wa.
Yeesu uu kɔ pimáa pi kpá rɛ: In tɛ nɛ̃́ ŋmanɛ nɛ́ɛ kɛnɛ́cáá aseéra lesɛ, nnɔ́ɔmɛ yɛ mu.
Amá nɛ úseérakɔɔ́ málɛ yɛɛ aseéra kɛnɛ́cáá n lésɛ. Nɛ kɔ nyulɛ rɛ asei kuu símisi.
Nɔ pisoi Yohani kɛ́mɛɛ tunlɛ rɛ pikɛ́ kɛnɛ́cáá nkɔ́ kṍ, uu kɔ asei lesɛ uu símisi.
Nɛ̃́ ám písɛi rɛ unyinɛ ukɛ́ kɛnɛ́cáá aseéra lesɛ. Amá nɛ la rɛ likɛ́ nɔ́rinɛ́yu lɔ nnya kam Yohani aseéra kuu kɛnɛ́cáá n lésɛ símisi.
Yohani pɔ̃́ nɛ we yarɛ kɛ́firáa kapi rinsɛ́, kɛmɛtɛ́í amɛ nɔ́ kpã́ii. Lɛ̃ nnya kani kɛmɛtɛ́í mɛ̃ nnya ituŋɛ inyinɛ-i mpɔ́ɔnarɛ yɛ̃ nkáripi.
Amá aseéra ŋmaa yɛ kɛnɛ́cáá welɛ, an Yohani akɔ́ kuu kɛnɛ́cáá n lésɛ fe. Lɛlɛɛ nní pikɛi kɛ Unɛ́sáa uu nɛ́ n forii nɛn wai. Piricuruu ŋmaa pɛɛ aseéra kɛnɛ́cáá lesɛ rɛ Sáa Uléécaa yɛɛ nɛ́ tummɛ.
Unɛ́sáa uyɛɛ nɛ́ n tummɛ yɛ uricuruu kɛnɛ́cáá aseéra lesɛlɛ. Áni kɛtumɛ umɛtẽ komaalɛ̃, ani kɔ ukɛyu yɛnaalɛ̃.
Áni kɔ unsímɛ́ ńsɔnɛ múílɛ̃. Li we rɛ áni nɛ̃́ kɛ Sáa Uléécaa uu n tummɛ nɛ kɛfa tɛnɛlɛ̃.
Nɔ yɛ Nléécaasimɛ́ kɛ́mɛɛ pereilɛ nɔn músu rɛ nɔ́ nkɛmɛɛ nfáa tɛnɛcirɛ́ yɛ̃́. Ani kõ tɛ mmɛ̃ cirɛ mɛɛ kɛnɛ́cáá aseéra lesɛ.
Áni kɔ pɛɛ́ la nɔkɛ́ kɛnɛ́mɛɛ kam nɔkɛ́ nfáa mmɛ̃ yɛ̃.
Ái pisoi ipakarɛ kam wɛ́ɛ́si.
Nɛ nɔ́ nyulɛ. Áni nɔ́sinɛ́fa-i Uléécaa la.
Unɛ́sáa rinyiri kaḿ nɛ ka, amá ani piyɔ́ɔ́ nɛ́ yúlu. Amá unyinɛ un nté nɛ urinyiri n ka, nɔ́ uyɛ̃ yɔsí.
Nɔ yɛ n lalɛ nɔkɛ́ nɔ́mɛnɛ́cɔpɛcirɛ m pakarɛntɛnɛ. Áni la Uléécaa ŋmanɛ ukɛ́ nɔ́ m pakarɛntɛ. Lɛ̃ nnya káni yɛ́ fe nɔkɛ́ nɛ kɛfa nɛ́ tɛnɛ.
Áni kapɛ m músu rɛ nɛ́ɛ ha Unɛ́sáa Uléécaa kɛ́mɛɛ tíyɛsɛnɛ nɔkɛ́ akópɛ yɛ̃. Amá Moisi uyɛ̃ kaní nɛ ripɔ́ɔ n láárú yɛɛ ha tíyɛsɛnɛ nɔkɛ́ akópɛ yɛ̃.
Kɛnɛ́cáá nsímɛ́ kɛ Moisi uu wɔ́i. Nɔn pɛɛ mɛyíkíyiki Moisi nsímɛ́ n ŋmurɛi, nɔ́ pɛɛ kɔ nnɛ́kɔ́ ŋmurɛi.
Amá in tɛ áni mmɛ̃ kɛ Moisi uu n wɔ́i ŋmurɛi, íye kani yɛ́ pɛɛ nnɛ́kɔ́ ŋmurɛi?
Lɛ̃ mɛmáá, Yeesu uu Kalilee kupiyɛ kapi yɛ kɔ n sée rɛ Tiperiyaati mɛnimaa tɛ́ŋ́ uu ritímɛ ricɔ-mɛ̃ sĩ.
Pisoi kulúi píima pinyinɛ yɛ pɛɛ u tikilɛnlɛ, kapi n yɛ̃́ tɛ u mɛwaisaŋa wapisi un pitóikɔ́ pɔisɛntɛ nnya.
Kei kɛ Yeesu uu pɛɛ riyɔ́pɛ ritaá u nɛ upipirɛtiki apí ha tonɛ.
Pisuifi nkpɔ mɛlɔ́ɔ́ anyã́ yɛ pɛɛ́ uyɛ-i nyahaimɛlɛ.
Yeesu uú weríí uu yɛ́nu rɛ pisoi kulúi píima yɛ ukɛmɛɛ sɔ́naapɔ, uu pɛɛ Filipu maa rɛ: Yei kari yɛ́ ilukɛ yɛɛ yɛ́ pisoi mpí nnɛ́í mɛlukɛ n tu lɔ?
Sikɔ́rí kuú nɛ lɛ̃ ma ukɛ́ peẽ ukɛ́ yɛ̃́ tɛ íye kɛ Filipu uu yɛ́ u pɛsɛ. Uricuruu yɛ pɛɛ nyulɛ lɛ̃ kuu n wainɛ.
Filipu uu u pɛsɛ rɛ: Ḿpá tɔkɛ́ nwóóweni mɛpipi pílɛ pílɛ mɛtɛ́ nɛ ilukɛ lɔ ái nkpáni ḿpá úye nkáripi nkáripi mɛlukɛ tulunɛ.
Uupirɛtiki ucɔ, Simɔɔ Piyɛɛ uwã kapi yɛ n sée rɛ Antiree pɔ́ɔ pɛɛ u maa rɛ:
Kɛwã́ ŋmánɛpi kɛnyinɛ yɛ nkɛ́ nté kɛn akpɔ́nɔ́ anupũ nɛ ikpíntomɛ́ itɛ́ múílɛ̃. Yarɛ yo kɛ lɛ̃ ai yɛ́ nkpáni pisoi kulúi píima nkú wa?
Kei kɛ Yeesu uu pɛɛ rɛ: Ani pisoi pɛ̃ maa rɛ pikɛ́ tonɛ. Mɛyúi ámɛ pɛɛ kusa kɛlõ kɛ-i piyɛ. Api pɛɛ túnti, aí lelu pisoi ákotokú anupũ kumúŋɛ́ (5.000).
Kei kuu akpɔ́nɔ́ kpísi uu akɛcáá Uléécaa pɔɔnɛsɛ uu pɛɛ pɛpɛɛ kei ń we a hɔɔnɛ. Uu kɔ limɛcɔ ikpíntomɛ́ wai, ai pinnɛ́í mɛlukɛ tulu.
Kapi pinnɛ́í ń li api lɛpu, Yeesu uu pɛɛ upipirɛtiki maa rɛ: Ani akéri tɔrɔɔ kɔ́ɔ́i, líka ái kapɛ pɔ.
Api akpɔ́nɔ́ anupũ nyɛ̃ kapi n li atɔrɔɔ kɔ́ɔ́i ai anɛ́rɛ kɛfi nɛ atɛ́ yipu.
Kɛ pisoi pɛ̃ api mɛwaisaŋa kɛ Yeesu uu n wapisi n yɛ̃́, api pɛɛ́ n símaankɛɛ rɛ: Mɛsei, usoi nkó yɛɛ antepu kapi n tee rɛ u kɛtẽ kɛcáá sɔ́nti.
Yeesu pɔ́ɔ céru rɛ pi sɔ́ntilɛ pikɛ́ u tĩ pikɛ́ ńnaŋɛ iyɔ́ɔpi u tonsɛ. Uu lɛ̃ nnya riyɔ́pɛ pítaá pɛlɛ uú ha umɛcirɛ n tũ.
Kai nnyɔ́ɔ́ n wa, Yeesu pipirɛtiki api cɛ́pi apí ha kupiyɛ ritimɛ n we.
Api kúninɔi loni api kupiyɛ n tɛ́ŋ́lɛ̃ pin Kapɛrinawum kuwɛ́ɛ́-mɛ̃ sĩ. Kɛsinɛ yɛ pɛɛ likumúŋɛ́ kpɛ-i piwai masilɛ, Yeesu úu kɔ pɛɛ kahanɛ pikɛkúrí n hapɔ.
Kei kɛ mɛyɔ píima mɛnyinɛ amɛ pipépɛ lõ, míni amɛ pɛɛ́ n tɔɔnkɛɛ.
Kapi kúninɔi rintíkíí yarɛ kilomɛtiri pinupũ kumúŋɛ́, api Yeesu yɛnu un míni kɛcáá sɔ́nɛ un nɛ pikɛkúrí wépɔ, iwamɛ ii pi wai.
Kei kɛ Yeesu uu pɛɛ pi maa rɛ: Nɛ́ɛ lo, iwamɛ íi kapɛ nɔ́ wa!
Api pɛɛ́ n la pikɛ́ kúninɔi kɛ́mɛɛ u kpísi. Amá kúninɔi aku kei nní mɛsɛ nɛ mɛsɛ kei kapi n sĩ́ tulu.
Kai kóso n weesi, pisoi riwúí tɛɛ kupiyɛ ritimɛ tɛ-i m mɛ́sũ ari yɛ́nu rɛ kúninɔi kusɛ kpɛɛ yɛ kei n we, Yeesu úu kɔ ku lõ u nɛ upipirɛtiki pikɛ́ nɛ kɛsẽ́ tɔ́mpɔ. Upipirɛtiki ŋmanɛ pɛɛ pɛɛ tɔ́mpɔ.
Amá áninɔi acɔ yɛ pɛɛ Tiperiyaati kɛtẽ-mɛ̃ leemɛlɛ aa kei kɛ Upíima uú pɛɛ akpɔ́nɔ́ kɛcáá Uléécaa m pɔɔnɛsɛ api pɛɛ a le tuipɔ.
Kɛ pisoi riwúí tɛ̃ ari n yɛ̃́ tɛ Yeesu nɛ upipirɛtiki ápi kei we, api pɛɛ piricuruu áninɔi nyɛ̃ loni apí nɛ Kapɛrinawum-pɔ Yeesu piwɛ́laa sĩ.
Api kupiyɛ ritimɛ ricɔ-mɛmpɔ Yeesu lɛɛpɔ api u pisɛ rɛ: Píyei kaa nté tuimɛ, Ucélaa?
Yeesu uu pi pɛsɛ rɛ: Asei kɛcáá, kɛ́ nɔ́ símisi rɛ ái rɛ kani mɛwaisaŋa kam n wapisi n yɛ̃́ nnya kani nɛ́ wɛ́ɛ́si, amá kani akpɔ́nɔ́ ń li ani lɛpu nnya kani nɛ́ wɛ́ɛ́si.
Áni kapɛ ilukɛ yɛɛ yɛ n fɔ́ni nnya n náási, amá ani ilukɛ yɛɛ íi yɛ píkai n fɔ́ni ii yɛ kɔ pɛɛ nfáa tɛnɛcirɛ́ hɛ nnya n náási. Usoi Kɛpipi kɛɛ yɛ́ ilukɛ iyɛ̃ nɔ́ hɛ, li we rɛ Sáa Uléécaa yɛ unwɔi ukɛcáá walɛ.
Api u pisɛ rɛ: Íye kari yɛ́ wa tɔkɛ́ nɛ pikɛi pɛ̃ kɛ Uléécaa uu ń la piwai n fe?
Yeesu uu pi pɛsɛ rɛ: Uléécaa pikɛi kuu nɔ́ m pisɛ yɛ mpí rɛ ani nɛ uyɛ̃ kuu n tummɛ kɛfa tɛnɛ.
Api u maa rɛ: Mɛwaisaŋa mɛ́ye kaa yɛ́ wa tɔkɛ́ yɛ̃́ tɔkɛ́ pɛɛ́ nɛ kɛfa pɔ́ tɛnɛ? Mɛwai mɛ́ye kaa wainɛ?
Pirɔ́sáayaha yɛ iléécaalukɛ kucɛsi kóima-i lilɛ yarɛ kai Nléécaasimɛ́ kɛ́mɛɛ n wɔ́laalɛ̃ tɛ: Ilukɛ yɛɛ kɛyómɛcaa-pɔ n léeri kuu pi hɛ rɛ pikɛ́ li.
Yeesu uu pi pɛsɛ rɛ: Asei kɛcáá, kɛ́ nɔ́ símisi ani kóm tɛ ái Moisi yɛɛ iléécaalukɛ nɔ́ hɛ, amá Unɛ́sáa yɛɛ ilukɛ yɛɛ mɛyíkíyiki kɛyómɛcaa-pɔ n léeri nɔ́ hɛ.
Ilukɛ kɛ Uléécaa uu yɛ n hɛ yɛɛ nní uyɛɛ kɛyómɛcaa-pɔ n léeri uu yɛ pisoi nfáa hɛ.
Api u maa rɛ: Upíima, a mɛsɛ́rɛ ilukɛ iyɛ̃ tɔ́ n hɛ.
Kei kɛ Yeesu uu pɛɛ pi símisi rɛ: Nɛ́ɛ nní lɛ̃ ilukɛ iyɛɛ yɛ nfáa n hɛ. Nkṹ ńn píkai nkó yɛɛ kɛnɛ́mɛɛ ń ka wainɛ. Nnírɛ́ ńn kɔ píkai nkó yɛɛ nɛ kɛfa nɛ́ n tɛnɛ wainɛ.
Amá nɛ nɔ́ símisilɛ: Nɔ nɛ́ yɛ́nlɛ, ḿpá nɛ lɛ̃, áni nɛ kɛfa tɛnɛ.
Pɛ̃ nnɛ́í kɛ Unɛ́sáa uu nɛ́ m pa yɛ kɛnɛ́mɛɛ sɔ́ntilɛ, ám pikɛcɔpɛ úka mpuri mɛ́yulɛ má.
Li we rɛ ám kɛyómɛcaa-pɔ súimɛ rɛ kɛ́ mɛnɛ́la wa, amá uyɛɛ nɛ́ n tummɛ mɛla kam piwai ka.
Uyɛɛ nɛ́ n tummɛ mɛla yɛ kɔ pɛɛ mmɛ́ rɛ ám kapɛ pɛ̃ kuu nɛ́ m pa kɛcɔpɛ úka fóm, amá u la rɛ kɛ́ ha kɛyáa tɔrɔɔ kɛtúŋɛ́ nkpɔ kɛ́mɛɛ pi yukusɛ.
Unɛ́sáa yɛ la rɛ nkó yɛɛ Ukɛpipi n yɛ̃́ uú nɛ kɛfa kɛ tɛnɛ ukɛ́ nfáa tɛnɛcirɛ́ m má. Nɛ kɔ pɛɛ liute kɛyáa tɔrɔɔ kɛtúŋɛ́ nkpɔ kɛ́mɛɛ yukusɛnɛ.
Pisuifi api Yeesu nɛ ŋmúlaankɛɛ rɛ u maa rɛ: Nɛ́ɛ nní lɛ̃ ilukɛ iyɛɛ kɛyómɛcaa-pɔ n léeri nnya.
Api pɛɛ́ m písɛinɛ rɛ: Ái Yosɛfi uŋmánɛ Yeesuu? Tɔ usáa nɛ úni nyulɛ. Íye kuu yɛ́ pɛɛ́ maa rɛ: Kɛyómɛcaa-pɔ kuu léeri?
Kei kɛ Yeesu uu pɛɛ pi maa rɛ: Ani lɛ̃ nɔ́mɛnɛ́cɔpɛcirɛ piŋmúlaankɛɛ tíyɛ.
Úka úu yɛ́ fe ukɛ́ kɛnɛ́mɛɛ kam, insá Sáa yɛɛ nɛ́ n tummɛ yɛɛ nɛ kɛnɛ́mɛɛ u ka. Nɛ́ kɔ ḿpá úye yɛɛ kɛnɛ́mɛɛ ń ka kɛyáa tɔrɔɔ kɛtúŋɛ́ nkpɔ kɛ́mɛɛ yukusɛ.
Li antepuyɛ atɛlɛ́-i wɔ́laalɛ̃ tɛ: Uléécaa yɛ́ pinnɛ́í céési. Nkó yɛɛ Sáa kutu rińcɔ uu uicélaa kom, yɛɛ yɛ́ kɛnɛ́mɛɛ kam.
Lɛ̃ ái nyísɛ rɛ unyinɛ yɛ Sáa yɛnaalɛ̃. Amá uyɛɛ Uléécaa kɛ́mɛɛ n léeri mɛcirɛ yɛɛ u yɛnaalɛ̃.
Asei kɛcáá, kɛ́ nɔ́ símisi ani kóm tɛ nkó yɛɛ nɛ kɛfa nɛ́ n tɛnɛ yɛ nfáa tɛnɛcirɛ́ málɛ.
Nɛ́ɛ ilukɛ iyɛɛ yɛ nfáa n hɛ.
Nɔ́pinɛ́sáayaha yɛ pɛɛ kucɛsi kóima-i maani lilɛ, ḿpá nɛ lɛ̃, api kɔ pɛɛ kpíni.
Ilukɛ iyɛɛ kɛyómɛcaa-pɔ n léeri yɛ nnyí nté. Nkó yɛɛ i n li úu píkai kpinɛ.
Nɛ́ɛ ilukɛ iyɛɛ kɛyómɛcaa-pɔ n léemɛ ii yɛ pisoi nfáa hɛ. Ḿpá úye yɛɛ ilukɛ iyɛ̃ li, nfáa tɛnɛcirɛ́ kuu yɛ́ yɛ̃́. Inɛ́piŋɛ yɛɛ ilukɛ iyɛ̃ kam u n hɛnɛ. Nɛ i hɛlɛ rɛ kɛtẽ nnɛ́í pisoi pikɛ́ nfáa yɛ̃ nnya.
Kuu lɛ̃ ḿ ma, Pisuifi api picɛ́ŋaankɛɛ loni pin pimɛcɔpɛcirɛ písɛinɛ rɛ: Íye nnya kɛ nkó uu yɛ́ maa rɛ u yɛ́ uipiŋɛ rɔ́ hɛ ari le?
Kei kɛ Yeesu uu pɛɛ pi maa rɛ: Asei kɛcáá, kɛ́ nɔ́ símisi ani kóm tɛ nɔnsá Usoi Kɛpipi ipiŋɛ n li, nɔnsá kɔ kɛmɛnyɛ n ntí, áni nfáa má.
Usoi nkó yɛɛ inɛ́piŋɛ n li uu kɔ mɛnɛ́nyɛ níru yɛ nfáa tɛnɛcirɛ́ yɛ́nlɛ. Nɛ ha kɛyáa tɔrɔɔ kɛtúŋɛ́ nkpɔ kɛ́mɛɛ u yukusɛnɛ.
Li we rɛ inɛ́piŋɛ yɛ ilukɛ yíkíyiki lɛ, mɛnɛ́nyɛ pɔ́ɔn kɔ linírɛ́-nirɛ́ yíkíyiki.
Usoi nkó yɛɛ inɛ́piŋɛ n li uu kɔ mɛnɛ́nyɛ níru yɛ kɛnɛ́mɛɛ welɛ nɛ́ɛn kɔ ukɛmɛɛ we.
Sáa yɛɛ nɛ́ n tummɛ yɛɛ nfáa ute. Uyɛ̃ nnya kam nfáa má. Limɛcɔ, úye un inɛ́piŋɛ n li, u nɛ̃́ nnya nfáa yɛnunɛ.
Ilukɛ iyɛɛ kɛyómɛcaa-pɔ n léeri yɛ iyɛ̃. Íi iyɛ̃ kɛ nɔ́pinɛ́sáayaha apí pɛɛ n li, ḿpá nɛ lɛ̃, api kɔ pɛɛ kpíni mɛcɔ we. Amá nkó yɛɛ nnyí n li yɛ mɛsɛ́rɛ nfáa mánɛ.
Kumúŋɛ́ kpɛ-i kɛ Yeesu uú pɛɛ Kapɛrinawum-pɔ Pisuifi kuyomɛyáhaalee-i pisoi n céési kuu anɔ́ɔ nyɛ̃ ma.
Kɛ upipirɛtiki api anɔ́ɔ nyɛ̃ n kṍ, pimɛyã api rɛ: Nsímɛ́ mmú yɛ ḿpapɛ tɔsilɛ. Wóo yɛ́ mmú kutu n cɔlɛ̃?
Yeesu uu céru rɛ upipirɛtiki yɛ nsímɛ́ mmɛ̃ kɛcáá ŋmúlaakɛɛlɛ. Uu pɛɛ pi maa rɛ: Li nɔ́ ricɔ́ŋlɛ mɛyã́, nɛ́ɛ yo?
In lɛ̃, nɔn píye Usoi Kɛpipi n yɛ̃ kɛn kei kakɛ́ pɛɛ ń we pítaá m pɛlɛ ní, íye kai yɛ́ pɛɛ nɔ́ wa?
Uléécaa Nfaasɔnɛ mɛɛ yɛ nfáa hɛ. Kɛsoipipi ákɛ yɛ́ líka fe. Amá anɔ́ɔ nnyɛ́ kam nní nɔ́ ḿ ma yɛ Nfáasɔnɛ akɔ́ lɛ nyɛɛ yɛ nfáa n hɛ.
Amá pinyinɛ ápi nɔ́kɛnɛ́cɔpɛ nɛ kɛfa nɛ́ tɛnɛ. Ái líka nnya kuu lɛ̃ malɛ. U hái mɛkɛɛ-mɛ pɛpɛɛ ápi n ŋmurɛinɛ nɛ uyɛɛ n sɔ́nti ukɛ́ piláarɔ anipɛ-i u n wa nyulɛ.
Uu kɔ pimáa pi kpá rɛ: Lɛ̃ nnya kam nɔ́ maa rɛ úka úu we yɛɛ yɛ́ n fe uu kɛnɛ́mɛɛ weri insá Unɛ́sáa yɛɛ ncée u hɛ.
Kaí nɛ kei n kpísi, upipirɛtiki mɛyã api kɛpirɛ u tɔ ápi yɛ pɛɛ pitíki u rikpá.
Uu pɛɛ upipirɛtiki kɛfi nɛ pitɛ́ pɛ̃ pisɛ rɛ: Nɔ̃́ ní, nɔ̃́ áni la nɔkɛ́ tɔ́mpɔɔ?
Simɔɔ Piyɛɛ uu u pɛsɛ rɛ: Upíima, úye ucɔ kɛ́mɛɛ kari yɛ́ nkpáni ha? Kɛpɔ́mɛɛ́ kɛ nsímɛ́ mɛɛ yɛ nfáa tɛnɛcirɛ́ n hɛ nń we.
Tɔ nɛ kɛfa pɔ́ tɛnɛlɛ ari yɛ́nu rɛ pɔ̃́ kɛ Uléécaa uu wɛ́ɛ uu tumti.
Yeesu uu pɛɛ pi maa rɛ: Ái nɛ́ɛ nɔ́ kɛfi nɛ pitɛ́ mpí wɛ́ɛɛ? Ḿpá nɛ lɛ̃, usɛ yɛ nɔ́kɛnɛ́cɔpɛ kuníri lɛ!
Simɔɔ Isikariyɔɔti uŋmánɛ Yutasi nsímɛ́ kuu lɛ̃ símisi. U kɛfi nɛ pitɛ́ pɛ̃ usɛ lɛ. Ḿpá nɛ lɛ̃, uyɛɛ sɔ́nti ukɛ́ piláarɔ anipɛ-i u wa.
Lɛ̃ mɛmáá, Yeesu uu Kalilee kɛtẽ kɔ́ɔ́nú. Úu pɛɛ́ ha ukɛ́ Yutee kɛkɔ́ rikɔ́ɔ́nú rɛ Pisuifi piwɛ́ɛ́sɛ yɛ wɛ́ɛ́si pikɛ́ u kpu nnya.
Pisuifi anyã́ nyɛ̃ kɛ́mɛɛ kapi yɛ sicáŋíípi kɛ́mɛɛ n sói yɛ kɔ pɛɛ nyahaimɛlɛ.
Upimarɛcɔ api pɛɛ u maa rɛ: A nté yisi aa Yutee kɛtẽ-pɔ sĩ, pipɔ́pirɛtiki pɔ́ɔkɛ́ kɔ pikɛi kaa n wai yɛ̃!
Úka úu yɛ umɛwai m pékesi un kɔ pɛɛ́ la kuyu kukɛ́ u ceri. Lɛ̃ nnya, a tíyɛ kɛtẽ nnɛ́í pisoi pikɛ́ mɛpɔ́wai mmɛ́ yɛ̃́.
Asei kɛcáá, upimarɛcɔ ricuruu páa pɛɛ kɔ nɛ kɛfa u tɛnɛlɛ̃.
Kei kɛ Yeesu uu pɛɛ pi maa rɛ: Inɛ́tuŋɛ íi kahanɛ n tu. Amá in nɔ́ɔ, ḿpá ituŋɛ íye yɛ nɛ nɔ́ sálɛ.
Kɛtẽ nté pisoi ápi nɔ́inɛ́puri yulu, amá pi nɛ̃́ ipuri yululɛ rɛ nɛ we nɛn pi símisi rɛ pimɛwai ámɛ nyaḿ nnya.
Nɔ́ɔkɛ́ n ŋme ani ha anyã́ li. Nɛ̃́ ám kei simpɔ kɛlenɛ. Inɛ́tuŋɛ íi kahanɛ n tu.
Kuu lɛ̃ pisímɛ́ pi ḿ masí, uu Kalilee kɛteni-i mɛ́suni.
Kɛ Yeesu pimarɛcɔ api anyã́ nyɛ̃ ń ha, uricuruu pɔ́ɔ kɔ yisi uu sĩ́, úu tíyɛ pikɛ́ u n nyáni, uu pɛɛ n we yarɛ u pékesilɛ.
Pisuifi piwɛ́ɛ́sɛ yɛ pɛɛ anyã́ nyɛ-i u wɛ́laankɛɛlɛ api yɛ pɛɛ rɛ: Yei kuú we?
Pisoi pɛɛ n cápinɛlɛ̃ yɛ pɛɛ unsímɛ́ ŋmúlaankɛɛnɛlɛ. Pinyinɛ api yɛ rɛ: Usoi sɔnɛ lo. Picɔ api rɛ: Eehei, pisoi kuu kíraasɛntɛ.
Amá úka úu pɛɛ unsímɛ́ símisi likɛ́ n cálɛ̃. Pisuifi piwɛ́ɛ́sɛ kapí pɛɛ lɛ̃ wuru.
Anyã́ siyaa sin kɛcɔpɛ pitulɛ masí kɛ Yeesu uu Uléécaa kɛyɔ ha uú ha n céési.
Ai Pisuifi pírí wai api yɛ pɛɛ rɛ: Usoi nkó úu icélaa íka yɔsí, íye kai pɛɛ wa kuú nɛ nní ńsɔnɛ Nléécaasimɛ́ nyu?
Yeesu uu pi pɛsɛ rɛ: Icélaa nnyí kam nní pisoi m pálɛ̃ íi kɛnɛ́mɛɛ léeri, amá Uléécaa yɛɛ nɛ́ n tummɛ kɛ́mɛɛ kii léeri.
Úye un n la ukɛ́ Uléécaa mɛla wa, u yɛ́ céri rɛ Uléécaa kɛ́mɛɛ kɛ icélaa nnyí ii léeri nɛ́ɛ nnɛ́nɔ́ɔsimɛ́ cirɛ yɛ mu.
Nkó yɛɛ unnɔɔsimɛ́ cirɛ n símisi yɛ lalɛ pikɛ́ ríyu u waisɛ. Amá nkó yɛɛ ń la pikɛ́ uyɛɛ u n tummɛ ríyu waisɛ yɛ asei málɛ. Nnɔ́ɔmɛ ńka ńn ukɛmɛɛ́ we.
Ńté Moisi yɛ isé nɔ́ pa má? Nɔ́ úka úu kɔ pɛɛ isé iyɛ̃ tikilɛ̃. Yo nnya kani pɛɛ́ la nɔkɛ́ nɛ́ kpu?
Pisoi pɛɛ n cápinɛlɛ̃ api u pɛsɛ rɛ: Pɔ kuníri héesilɛ. Wóo la ukɛ́ pɔ́ kpu?
Yeesu uu pi pɛsɛ rɛ: Mɛwai mɛsɛ kam wa ai nɔ́nnɛ́nɛ́í pírí wai.
Moisi yɛɛ isé nɔ́ pa rɛ ani yɛ siwántisi kérii, ái kɔ pɛɛ uyɛɛ nɛ li kori, hái nɔ́pinɛ́kpurɛ foí-mɛ kai léeri. Ani kɔ ŋmurɛi, hái ricuruu ani yɛ kɛwéntɛyaa tuŋɛ́ usoi ké.
In tɛ nɔ yɛ ŋmurɛi ani kɛwéntɛyaa tuŋɛ́ kɛwántisi ké, ái kɔ pɛɛ Moisi isé kani rilɔ́ɔ́, yo nnya kani pɛɛ́ nɛ nɛ́ wɔ́laalɛ̃ tɛ nɛ kɛsoipipi nɛ kɛriyu kɛwéntɛyaa tuŋɛ́ pɔisɛ?
Áni kapɛ yɛ usoi kɛyu ripaí aní nɛ u túhaanɛ, amá ani yɛ asei kɛmúŋɛ́ ritiki aní nɛ túhaanɛ.
Yerusalɛm pikɔ́ pinyinɛ api rɛ: Ái utisi nkó kapi wɛ́ɛ́si pikɛ́ kpuu?
Uyɛɛ nkó un nɛ uripɔɔ símisi lin cálɛ̃, úka úu kɔ ríka u ma! Yarɛ pirɔ́yɔ́ɔpi yɛ cerilɛ rɛ mɛsei uyɛ̃ kɛ Uléécaa uu n wɛ́ɛ nɛ́ɛ?
Tɔ nkó pɔ̃́ kɛleemɛ nyulɛ. Amá uyɛ̃ kɛ Uléécaa uu n wɛ́ɛ un píyei n ka, úka úu yɛ́ céri mɛ́ye kuu léeri.
Yeesu yɛ pɛɛ Uléécaa kɛyɔ-i welɛ un likumúŋɛ́ kpɛ-i céési. Uu pupɛi rɛ: Mɛsei kani nɛ́ nyu nɔn kɔ kɛnɛ́leemɛ nyu, nɛ́ɛ yo? Ḿpá nɛ lɛ̃, ái mɛnɛ́la kɛcáá kaḿ nɛ ka. Amá uyɛɛ nɛ́ n tummɛ yɛ asei málɛ. Áni uyɛ̃ nyu.
Nɛ̃́ nɛ u nyulɛ. Ukɛmɛɛ́ kam léeri. Uyɛɛ nɛ́ tummɛ.
Kɛ Yeesu uu lɛ̃ ḿ ma nnya, api pɛɛ́ n la pikɛ́ u tĩ. Amá úka úu kaha ukɛ́ u rica, kɛ uituŋɛ íi pɛɛ kahanɛ nní n tu nnya.
Pisoi mɛyã api riwúí tɛ̃ kɛcɔpɛ nɛ kɛfa u tɛnɛ apí maa rɛ: Uyɛ̃ kɛ Uléécaa uu n wɛ́ɛ un píyei n ka, yarɛ u yɛ́ mɛwaisaŋa wapisi ai tɔ́su lɛ̃ kɛ utisi nkó uu nní n wapisii?
Pifarisi api lɛ̃ kɛ pisoi api riwúí kɛ́mɛɛ Yeesu kɛcáá ń wɛirɛsɛntɛnɛ kom. Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pifarisi api pɛɛ Uléécaa kɛyɔ pimɛ́rɛ́ pinyinɛ tum tɛ pikɛ́ ha Yeesu tĩ.
Yeesu uu pɛɛ rɛ: Nkáripi kɛ tɔ́ nɛ nnɔ̃́ ari kɛtónɛ kpánɛ am pɛɛ limɛmáá uyɛɛ nɛ́ n tummɛ kɛ́mɛɛ pɛlɛ.
Nɔ́ kam ani nɛ́ wɛ́ɛ́si, amá áni yɛ́ pɛɛ nɛ́ yɛ̃́. Li we rɛ áni yɛ́ fe nɔkɛ́ kei kam yɛ́ ha ń we ha.
Pisuifi api pɛɛ pimɛcɔpɛcirɛ m písɛinɛ rɛ: Yei kuu sĩ́ kári yɛ́ fe tɔkɛ́ u yɛ̃? Nɛ́ɛ Pisuifi pɛɛ Pikirɛki kɛtẽ kɛcáá n yɛkaalɛ̃ kɛ́mɛɛ kuu sĩ́ ukɛ́ ha Pikirɛki n céési?
Tɛ íye kuu nní maa rɛ: Nɔ́ kam ani nɛ́ wɛ́ɛ́si, amá áni yɛ́ pɛɛ nɛ́ yɛ̃́. Li we rɛ áni yɛ́ fe nɔkɛ́ kei kam yɛ́ ha ń we hapɔ?
Anyã́ kɛyaa tɔrɔɔ kɛɛ sinnɛ́í kɛcɔpɛ kɛyáa píima. Kɛ̃ kɛ Yeesu uu pisoi kɛyu-i nyɛrɛ uu pupɛi rɛ: Nnírɛ́ nn úye n we, ukɛ́ kɛnɛ́mɛɛ kam ukɛ́ míni n ntí.
Míni mɛɛ yɛ nfáa n hɛ yɛ́ nkó yɛɛ nɛ kɛfa nɛ́ n tɛnɛ kɛ́mɛɛ n leerilɛ mɛn wɔ́lu yarɛ ńnihɔi, yarɛ kai Nléécaasimɛ́ ritɛlɛ́ kɛ́mɛɛ n wɔ́laalɛ̃ mɛcɔ.
Uléécaa Nfaasɔnɛ kɛ pɛpɛɛ nɛ kɛfa u n tɛnɛ api yɛ́ ń yɔsí nkɔ́ kɛ Yeesu uu lɛ̃ símisi. Ápi pɛɛ kahanɛ likumúŋɛ́ kpɛ-i Nfáasɔnɛ n yɔsí, kɛ Uléécaa úu pɛɛ kahanɛ Yeesu ríyu n waisɛ nnya.
Kɛ pisoi pɛɛ n cápinɛlɛ̃ kɛcɔpɛ pinyinɛ api anɔ́ɔ nyɛ̃ n kṍ, api rɛ: Mɛsei usoi nkó yɛɛ antepu uyɛɛ pɛɛ n sɔ́nti.
Picɔ pɔ́ɔ rɛ: Uyɛ̃ kɛ Uléécaa uu wɛ́ɛ. Kei kɛ picɔ pɔ́ɔ kɔ rɛ: Uyɛ̃ kɛ Uléécaa uu n wɛ́ɛ yɛ́ fe uu pɛɛ Kalilee-pɔ leerii?
Ńté li Nléécaasimɛ́ ritɛlɛ́ kɛ́mɛɛ wɔ́laalɛ̃ tɛ: Uyɛ̃ kɛ Uléécaa uu n wɛ́ɛ yɛ Tafiti kɛpirɛ̃ lɛ? Pɛtɛlɛhɛm kuyu-i kɛ Tafiti uú pɛɛ ń we kapi u marunɛ.
Lɛ̃ nnya kɛ pisoi api Yeesu kɛcáá anɔ́ɔ akɔ́ akɔ́ símaankɛɛ.
Pinyinɛ yɛ pɛɛ pikɛcɔpɛ lalɛ pikɛ́ u tĩ, amá úka úu pɛɛ kaha ukɛ́ u rica.
Uléécaa kɛyɔ pimɛ́rɛ́ api yisi api pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pifarisi kɛ́mɛɛ pɛlɛ. Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pifarisi api pi pisɛ rɛ: Yo nnya káni u tĩ nɔkɛ́ nɛ kam?
Api pi pɛsɛ rɛ: Nɛ kɛweesi, usoi úka úu símaalɛ̃ yarɛ usoi nkó mɛcɔ.
Kei kɛ Pifarisi api pɛɛ pi pisɛ rɛ: Yarɛ nɔ̃́ nɛ kɔ tíyɛlɛ uu kɔ nɔ̃́ feriyɛɛ?
Yarɛ pirɔ́yɔ́ɔpi nɛ tɔ̃́ Pifarisi kɛcɔpɛ usɛ unyinɛ yɛ nɛ kɛfa u tɛnɛlɛ nɛ́ɛ?
Amá risoiwuí ntí tɛɛ nní u n tíkilɛ̃ ári isé nyu. Uléécaa yɛ lɛ̃ nnya anɔ́ɔ ri walɛ.
Pifarisi kɛcɔpɛ usɛ kapi yɛ n sée rɛ Nikotɛm yɛ pɛɛ kei welɛ. U pinyinɛ-i Yeesu kɛ́mɛɛ hápaalɛnlɛ. Uyɛɛ pi maa rɛ:
Irɔ́sé íi ncée hɛ rɛ pikɛ́ usoi akópɛ pa ápi kahanɛ unkɔ́ n kõ, nɛ́ɛ ápi kahanɛ n ceri lɛ̃ kuu n wa.
Kei kapi pɛɛ u pisɛ rɛ: Nɛ́ntɛ pɔ̃́ nɛ kɔ nkpéni Kalilee ukɔ́ lɛ, nɛ́ɛ yo. A ńsɔnɛ Nléécaasimɛ́ ritɛlɛ́ kɛ́ɛ̃ aa kóm tɛ antepu úka úu píkai Kalilee-pɔ leemɛlɛ̃.
[Lɛ̃ mɛmáá, ḿpá úye uu yisi uú kulu.
Kɛ pisoi api n kúũ, Yeesu pɔ́ɔ yisi uu Olifiyee rikúú taá.
Uu kɛmarɛsinɛ yisi uu Uléécaa kɛyɔ-i pɛlɛ, pisoi api u kálaapɔ. Uu pɛɛ́ tonɛ uu pi n céési.
Kei kɛ isé picélaa nɛ Pifarisi apí nɛ unɔ́si unyinɛ hapɔ rɛ pi u torilɛ un iwásá wai. Api riwúí kɛcɔpɛ u nyɛrɛsɛ,
api Yeesu maa rɛ: Ucélaa, pi unɔ́si nkó tórilɛ un iwásá wai.
Moisi yɛ isé rɔ́ pa rɛ tɔkɛ́ yɛ lipinɔsi pɛ̃ aparɛ tapisi tɔkɛ́ kpu. Ń-ye kɛ pɔ́ɔ yɛ̃́?
Tinɔ́ɔ kapi lɛ̃ wɛ́ɛ́si nnya kapi lɛ̃ u pisɛ pikɛ́ nɛ nnyinɛ n yɛ̃́ pikɛ́ nɛ pitele u n wa nnya. Amá Yeesu uú pɛ, uu kɛnípɛpi nɛ ntaai kɛ́mɛɛ piwɔ́lɛ kápáá.
Kapi ń we pin pipísɛisɛ nɛ kɛ́yu u mahani nnya, Yeesu uu yisi uu kɛcírɛ nyɛrɛ uu pi maa rɛ: Uyɛɛ úu nɔ́kɛnɛ́cɔpɛ nkɛ́-i akópɛ n wailɛ̃ ukɛ́ mɛfoí riparɛ u tɔ́ɔ́ri.
Uu kɔ pípɛ kpá uu ntaai kɛ́mɛɛ piwɔ́lɛ nɔŋ́.
Kapi anɔ́ɔ nyɛ̃ n kṍ, piwɛ́ɛ́sɛ api pinnɛ́í kpíi usɛ usɛ. Piwɛ́ɛ́sɛ kaí nɛ kori aí nɛ siwã́ páálá, ai pɛɛ nkpéni unɔ́si uyɛ̃ mɛcirɛ kɛcɔpɛ yá, u nɛ Yeesu pin we.
Yeesu uu pɛɛ yisi uu nyɛrɛ uu u pisɛ rɛ: Unɔ́si, yei kapí we? Úka úu akópɛ pɔ́ paa?
Uu u pɛsɛ rɛ: Úka úu we, Upíima. Yeesu uu u maa rɛ: Nɛ̃́ ám kɔ akópɛ pɔ́ panɛ. A n ŋme aa tɔ́mpɔ. Amá kapɛ kɔ akópɛ piwai rikpá.]
Yeesu uu kɔ pisoi pɛɛ n cápinɛlɛ̃ pimáa kpá rɛ: Nɛ̃́ nɛ pisoi nnɛ́í mɛtɛ́í lɛ. Nkó yɛɛ nɛ́ n tíkilɛ̃ úu píkai kuŋmaha kɛ́mɛɛ sɔ́nɛnɛ, amá mɛtɛ́í mɛɛ yɛ nfáa n hɛ kuu yɛ́ m má.
Kei kɛ Pifarisi api pɛɛ u maa rɛ: Pɔ́ɔ ripɔ́cúruu kɛpɔ́cáá aseéra lesɛ. In lɛ̃, ái nsímɛ́sei kaa símisi.
Yeesu uu pi pɛsɛ rɛ: Ḿpá kam tinɛ́cúruu kɛnɛ́cáá nsímɛ́ n símisi, nsímɛ́sei yɛ mu. Li we rɛ nɛ nyulɛ kei kam n léeri nɛ kei kam n sĩ́. Amá nɔ̃́ áni nyu kei kam n léeri nɛ kei kam n sĩ́.
Sisoipipi mɛtúhaanɛ mɛcɔ kɛ nɔ́ɔ túhaanɛ. Nɛ̃́ ám úka nɛ túhaanɛ.
Amá in tɛ nɛ nɛ unyinɛ túhaanɛ, asei kam tíkilɛ̃ nɛn nɛ u túhaanɛ. Li we rɛ ái mɛnɛ́círɛ nɛ́ɛ nɛ u túhaanɛ, tɔ́ nɛ Unɛ́sáa yɛɛ nɛ́ n tummɛ yɛ pi.
Li nɔ́inɛ́sé kɛ́mɛɛ wɔ́laalɛ̃ tɛ pisoi pitɛ́ pin linyinɛ kɛcáá nsɛ n símisi, nsímɛ́sei yɛ mu.
Nɛ̃́ nɛ rinɛ́cúruu kɛcáá aseéra lesɛlɛ, Unɛ́sáa yɛɛ nɛ́ n tummɛ un kɔ kɛnɛ́cáá aseéra lesɛ.
Api pɛɛ u pisɛ rɛ: Yei kɛ Upɔ́sáa uú we? Yeesu uu pi pɛsɛ rɛ: Áni nɛ́ nyu áni kɔ Unɛ́sáa nyu. Nɔn pɛɛ nɛ́ n nyu, nɔ́ kɔ pɛɛ Unɛ́sáa pɔ̃́ kɔ n nyu.
Yeesu yɛ anɔ́ɔ nnyɛ́ malɛ un Uléécaa kɛyɔ kɛ́mɛɛ awóótakai kɛyúrí we un Nléécaasimɛ́ céési. Kɛ uituŋɛ íi pɛɛ kahanɛ n tu nnya, úka úu u tĩ.
Yeesu uu kɔ pimáa pi kpá rɛ: Nɛ tɔ́sulɛ. Nɔ́ kam ani nɛ́ wɛ́ɛ́si áni yɛ́ nɛ́ yɛ̃́, aní nɛ nɔ́anɛ́kópɛ kpíni. Áni yɛ́ fe nɔkɛ́ kei kam n símpɔ ha.
Pisuifi api pɛɛ pimɛcirɛ m písɛinɛ rɛ: Kuu nní m maa rɛ ári yɛ́ fe tɔkɛ́ kei kuu n símpɔ ha, yarɛ u lalɛ ukɛ́ umɛcirɛ kpu nɛ́ɛ?
Yeesu uu pi maa rɛ: Nɔ̃́ nɛ mɛtene nté pikɔ́ lɛ, nɛ́ɛn kɛcáá-pɔ ukɔ́. Nɔ̃́ nɛ kɛtẽ nté pikɔ́ lɛ, nɛ̃́ ám kɛtẽ nté ukɔ́.
Lɛ̃ nnya kam nɔ́ maa rɛ nɔnsá n ŋmurɛi rɛ nɛ́ɛ ḿpá píyei uwee, nɔ nɛ nɔ́anɛ́kópɛ kpíninɛ.
Kei kapi pɛɛ u pisɛ rɛ: Pɔ́ɔ mpíí úye kɛcirɛ? Yeesu uu pi pɛsɛ rɛ: Tɛ íye kam mpíí mɛkɛɛ-mɛ nɔ́ símaari?
Nɛ nɔ́kɛnɛ́cáá nsímɛ́ málɛ mɛyã́ kɛ́ símisi kɛ́ kɔ nɛ nɔ́ túhaanɛ. Amá mmɛ̃ kam uyɛɛ nɛ́ n tummɛ kɛ́mɛɛ n kṍ ŋmanɛ kam pisoi símisi. Asei kɛ uyɛ̃ uu símisi.
Amá ápi nkpáni céri rɛ Usáa nsímɛ́ kuu símisi.
Yeesu uu pɛɛ pi maa rɛ: Nɔn píyei Usoi Kɛpipi rintaásɛ, nɔ́ pɛɛ céri rɛ nɛ́ɛ ḿpá píyei uwee. Nɔ́ kɔ ceri rɛ ám linɛ́kɔ́ cirɛ líka wai, amá lɛ̃ kɛ Sáa uu nɛ̃́ n céesi kam símisi.
Tɔ́ nɛ uyɛɛ nɛ́ n tummɛ tɔ́ɔ kɛsẽ́ we. Lɛ̃ kuu ń la ŋmanɛ kam yɛ wa. Lɛ̃ nnya, úu nɛ́ riyá kɛ́ mɛnɛ́círɛ n we.
Kɛ Yeesu uu lɛ̃ n símisi, pisoi mɛyã apí nɛ kɛfa u tɛnɛ.
Kei kɛ Yeesu uu pɛɛ Pisuifi pɛɛ nɛ kɛfa u n tɛnɛ maa rɛ: Nɔn nnɛ́símɛ́ n tikilɛ̃, nɔ pinɛ́pirɛtiki yíkíyiki lɛ.
Nɔ́ pɛɛ nsímɛ́sei ceri, nsímɛ́sei mmɛ̃ nn tíyɛsɛ ani nɔ́mɛnɛ́círɛ n te.
Api u pɛsɛ rɛ: Tɔ Apiraham siyasɛ lɛ, ári kɔ píkai unyinɛ ilasi tonɛlɛ̃. Yo nnya kaa pɛɛ rɛ: Nɔ́ kam ani nɔ́mɛnɛ́círɛ n te?
Yeesu uu pi pɛsɛ rɛ: Asei kɛcáá, kɛ́ nɔ́ símisi rɛ usoi nkó yɛɛ akópɛ n wai yɛ akópɛ ulasi lɛ.
Ulási úu yɛ mɛsɛ́rɛ kɛ́yɔ kɛ-i kapi u m múílɛ̃ n we. Úyɔpipi yɛɛ yɛ mɛsɛ́rɛ kɛ́yɔ-i n we.
Lɛ̃ nnya, Kɛpipi kɛn ilási kɛ́mɛɛ nɔ́ n lesɛ, nɔ mɛyíkíyiki nɔ́mɛnɛ́círɛ telɛ.
Nɛ nyulɛ rɛ nɔ Apiraham siyasɛ lɛ. Amá nɔ kɔ pɛɛ́ la nɔkɛ́ nɛ́ kpu rɛ áni nnɛ́símɛ́ ŋmurɛi nnya.
Lɛ̃ kɛ nɛ́ɛ Unɛ́sáa kɛ́mɛɛ n yɛ̃́ nkɔ́ kɛ nɛ́ɛ símisi. Lɛ̃ kɛ nɔ́ɔ kɔ nɔ́unɛ́sáa kɛ́mɛɛ n kṍ kɛ nɔ́ɔ kɔ wa.
Api u pɛsɛ rɛ: Apiraham yɛ urɔ́sáa lɛ. Yeesu uu pi maa rɛ: In tɛ nɔ Apiraham sipipi lɛ, ani Apiraham mɛwai n wai.
Mɛnɛ́wai nnɛ́í yɛɛ rɛ kɛ́ nsímɛ́sei kam Uléécaa kɛ́mɛɛ n kṍ nɔ́ ritɛ́ŋ́sɛ. Amá ḿpá nɛ lɛ̃, nɔ kɔ pɛɛ wɛ́ɛ́silɛ nɔkɛ́ nɛ́ kpu. Apiraham úu pɛɛ lɛ̃ wai!
Amá nɔ́unɛ́sáa sei mɛwai mɛcɔ kɛ́ nɔ́ɔ wai. Kei kapi pɛɛ Yeesu pɛsɛ rɛ: Ári siwásánkaipipi. Usáa usɛ kóló kari má. Uyɛɛ nní Uléécaa.
Yeesu uu pi maa rɛ: Uléécaa un pɛɛ mɛsei Nɔ́unɛ́sáa, nɔ yɛɛ pɛɛ nɛ́ n la rɛ ukɛmɛɛ kam léeri nɛn kɔ uyɛ̃ nnya nté we. Ái mɛnɛ́la kɛ́mɛɛ kaḿ ka. Uyɛɛ nɛ́ tummɛ.
Yo nnya káni lɛ̃ kam nɔ́ n símisi asei kómɛi? Káni yɛ́ n fe nɔkɛ́ nnɛ́nɔ́ɔsimɛ́ kutu rińcɔ nnya yɛ ni.
Kuníri kpɛɛ nɔ́unɛ́sáa. Nɔ́unɛ́sáa mɛla kani kɔ la nɔkɛ́ n wai. Hái mɛkɛɛ-mɛ kuu usoikṍ. Úu yɛ asei ritiki. Li we rɛ asei áa ukɛmɛɛ́ we. U yɛ un nnɔ́ɔmɛ n wai kaí nɛ u sá. U unɔ́ɔmɛ lɛ. Uyɛɛ kɔ nnɔ́ɔmɛ nnɛ́í riyíkí.
Kai nní lɛ̃ ń we nnya káni yɛ nsímɛ́sei kɛ nɛ́ɛ n símisi ŋmurɛi.
Nɔ́ úye yɛɛ yɛ́ fe uu nɛ́ nyísɛ rɛ nɛ akópɛ wa? In tɛ nsímɛ́sei kam símisi, yo nnya káni pɛɛ́ nɛ kɛfa nɛ́ tɛnɛ?
Usoi nkó yɛɛ Uléécaa ukɔ́, yɛ̀ɛ̀ Uléécaa nsímɛ́ kutu ricɔlɛ. Kɛ nɔ̃́ áni nní upikɔ́ nnya káni Uléécaa Nsímɛ́ kutu cɔlɛ̃.
Pisuifi api pɛɛ Yeesu pɛsɛ rɛ: Ái tɔ mɛsei alari málɛ tɔkɛ́ maa rɛ pɔ Samarii ukɔ́ lɛ aa kɔ aníri héésii?
Uu pi pɛsɛ rɛ: Ám aníri héesi, amá Unɛ́sáa kam tíyu waisɛ, nɔ́ɔn pɛɛ tinɛ́kɔ́ kópu!
Ám wɛ́ɛ́si kɛ́ rinɛ́cúruu ríyu waisɛ. Unyinɛ yɛɛ wɛ́ɛ́si ukɛ́ ríyu nɛ́ waisɛ. Uyɛɛ kɔ utúhaanɛ.
Asei kɛcáá, kɛ́ nɔ́ símisi rɛ nkó yɛɛ nnɛ́símɛ́ rimmúlú úu píkai kpinɛ.
Kei kɛ Pisuifi api pɛɛ u maa rɛ: Tɔ nkpéni mɛyíkíyiki yɛ́nlɛ rɛ pɔ aníri héesilɛ. Apiraham yɛ kpulɛ, antepuyɛ pɔ́ɔ kɔ kpíni. Pɔ́ɔ pɛɛ nkpéni rɛ nkó yɛɛ mpɔ́símɛ́ rintíki úu píkai kpinɛ!
Yarɛ pɔ̃́ nɛ urɔ́sáa Apiraham yɛɛ n kpu felɛ nɛ́ɛ? Antepuyɛ pɔ̃́ nɛ kɔ kpínlɛ. Yarɛ pɔ́ɔ pɛɛ úye?
Yeesu uu pɛɛ pi pɛsɛ rɛ: In tɛ nɛ́ɛ rinɛ́cúruu ríyu waisɛ, ám yɛ́ ríyu yɛ̃. Amá Unɛ́sáa uyɛ̃ kani ḿ maa rɛ uyɛɛ Nɔ́unɛ́léécaa yɛɛ ríyu nɛ́ waisɛ.
Áni kɔ pɛɛ u nyu. Amá nɛ̃́ nɛ u nyulɛ. Nɛn m maa rɛ ám u nyu, nɛ lɛ̃ walɛ nɔ́mɛnɛ́cɔ unɔ́ɔmɛ. Amá nɛ̃́ nɛ u nyulɛ nɛn kɔ unsímɛ́ tíkilɛ̃.
Nɔ́unɛ́sáa Apiraham yɛ pɛɛ́ nɛ mpɔ́ɔnarɛ cuunkɛɛlɛ rɛ u yɛ́ kam uu kɛnɛ́kámɛyaa yɛnu. Uu kɔ mɛsei kɛ yɛnu, urikiŋ ari níŋɛsi hái.
Kei kɛ Pisuifi api pɛɛ u pisɛ rɛ: Páa kahanɛ nkpáni iŋmɛ̃ kuwóó n tu, pɔn pɛɛ tee rɛ pɔ Apiraham yɛnaalɛ̃, nɛ́ɛ yo?
Yeesu uu pi maa rɛ: Asei kɛcáá, kɛ́ nɔ́ símisi rɛ Apiraham ukɛ́ kɛlenɛ ń we, nɛ̃́ nɛ pɛɛ́ welɛ.
Kei kapi pɛɛ aparɛ kpísi rɛ pikɛ́ u tapisi. Amá uú nɛ pi pɔlu uu Uléécaa kɛyɔ-i léepɔ uu tɔ́mpɔ.
Kɛ Yeesu uu ncée-i ń we un tɔ́su, uu utisi unyinɛ kapi m mári unyíyɛ yɛnu.
Upipirɛtiki api u pisɛ rɛ: Ucélaa, wóo kɛcirɛ yɛɛ akópɛ wa nnya kapí nɛ utisi nkó mári unyíyɛ? Uricuruu akópɛ nnya nɛ́ɛ pɛpɛɛ u m mári akópɛ nnya?
Yeesu uu pi pɛsɛ rɛ: Ái uakópɛ nnya, ái kɔ pɛpɛɛ u m mári akópɛ nnya. Lɛ̃ kai yɛ́ n wa Uléécaa nnaŋɛ nkɛ́ nɛ ukɛcáá ń we lin nyáni nnya kuu unyíyɛ.
Kɛ ituŋɛ ii nní ń we, li pisɛ rɛ tɔkɛ́ uyɛɛ nɛ́ n tummɛ pikɛi wa. Kɛsinɛ yɛ wainɛ, úka úu yɛ́ pɛɛ fe ukɛ́ kɛisi.
Kumúŋɛ́ nkú-i kam nní kɛtẽ kɛcáá ń we, nɛ́ɛ kɛtẽ kɛcáá mɛtɛ́í.
Kuu anɔ́ɔ nyɛ̃ pimáa ḿ masí, uu kɛteni-i mɛta tukɛ uú nɛ sipɛ́rɛ́pi wai, uu unyíyɛ uyɛ̃ inipɛɛ pɔ́rii,
uu pɛɛ u maa rɛ: A n ŋme a ha Silowee kupɔrɛ-pɔ lihí. Silowee asei rɛ Utumɛ. Uu mɛsei yisi uu sĩ́ uú ha líhu. Kuú ha m pɛɛmɛ, uu pɛɛ́ n nyáni.
Upipɛrɛcɔ nɛ pɛpɛɛ n nyu rɛ u pɛɛ wéleilɛ, api pɛɛ́ m písɛinɛ rɛ: Ái nkó yɛɛ pɛɛ tṹ un wéleii?
Picɔ api yɛ rɛ: Uyɛɛ lo. Picɔ api rɛ aaí, mɛnyínɛ kapi wenɛ. Uricuruu uu pɛɛ rɛ: Nɛ̃́ ŋmaa lo.
Api pɛɛ u pisɛ rɛ: Íye kai wa kɛ ipɔ́nípɛɛ ií nɛ nkpéni nyáni?
Uu pi pɛsɛ rɛ: Utisi uyɛ̃ kapi yɛ n sée rɛ Yeesu yɛɛ sipɛ́rɛ́pi wa, uu inípɛɛ nɛ́ pɔ́rii uu pɛɛ nɛ́ maa rɛ: “A n ŋme a ha Silowee kupɔrɛ-pɔ lihí.” Am sĩ́ aḿ ha líhu, am pɛɛ́ n nyáni.
Api u pisɛ rɛ: Yei kɛ utisi uyɛ̃ uú we? Uu pi pɛsɛ rɛ: Ám nyu.
Api pɛɛ utisi uyɛɛ pɛɛ mɛkɛɛ n nyíinlɛ̃ nɛ Pifarisi kɛ́mɛɛ sĩ́.
Kɛyáa kɛ̃ kɛ Yeesu uu sipɛ́rɛ́pi n wa uú nɛ inípɛɛ u wúkulɛ yɛ pɛɛ kɛwéntɛyaa lɛ.
Pifarisi pɔ́ɔ kɔ pipísɛi u kpá rɛ íye kai wa kuú nɛ nkpéni nyáni? Uu pi maa rɛ: Sipɛ́rɛ́pi kuu inípɛɛ nɛ́ pɔ́rii, am sĩ́ aḿ ha líhu, am pɛɛ nkpéni n nyáni.
Lɛ̃ nnya kɛ pikɛcɔpɛ pinyinɛ apí maa rɛ: Utisi uyɛɛ mɛwai mmɛ́ n wa úu yɛ́ fe ukɛ́ Uléécaa-i n leeri. Kúu nní kɛwéntɛyaa isé rintíki nnya. Picɔ api rɛ: Íye kɛ ukópɛkɔɔ́ uu yɛ́ fe uu mɛwaisaŋa mmɛ́ mɛcɔ wai? Kei kapi pɛɛ anɔ́ɔ akɔ́ akɔ́ nɛ rikénɛ.
Pifarisi api kɔ unyíyɛ uyɛ̃ pipisɛ kpá rɛ: Íye kɛ pɔ́ɔ utisi uyɛɛ inípɛɛ pɔ́ m pɔisɛ kɛcáá músu? Uu rɛ: Antepu lo.
Ḿpá nɛ lɛ̃, Pisuifi piwɛ́ɛ́sɛ ápi pɛɛ la pikɛ́ kṍ tɛ u pɛɛ unyíyɛ lɛ kuu kɔ nkpéni nyáni. Api pɛɛ upikɔ́ séi
api pi pisɛ rɛ: Nɔ́unɛ́ŋmánɛ uyɛ̃ kani n tee rɛ nɔ u marilɛ unyíyɛ yɛ mɛsei nkóo? Íye kai wa kuu kɔ nɛ nkpéni nyáni?
Upikɔ́ api pi pɛsɛ rɛ: Tɔ u nyulɛ rɛ u kɛrɔ́pipi. Tɔ kɔ u marilɛ unyíyɛ.
Amá ári nyu lɛ̃ kai n wa kuú nɛ nkpéni n nyáni, ári kɔ nyu wóo u pɔisɛ. Ani u pisɛ, úu kɛwã́, u yɛ́ fe uu uriyu kɛcáá nkɔ́ símisi.
Pisuifi piwɛ́ɛ́sɛ kapi wuru nnya kapi lɛ̃ ma. Li we rɛ Pisuifi piwɛ́ɛ́sɛ yɛ pɛɛ kómɛinɛlɛ rɛ úye un m maa rɛ Yeesu kɛ Uléécaa uu wɛ́ɛ, pikɛ́ liute kuyómɛyáhaalee-i lesɛ.
Lɛ̃ nnya kɛ upikɔ́ apí maa rɛ: Úu kɛwã́, ani uricuruu pisɛ!
Pifarisi api kɔ uyɛ̃ kapi m mári unyíyɛ pipísɛi kpá api u maa rɛ: A asei símisi likɛ́ Uléécaa rinyiri ritaásɛ. In tɔ́ɔ, tɔ nyulɛ ŋmaa rɛ utisi uyɛɛ ukópɛkɔɔ́ lɛ.
Uu pɛɛ pi pɛsɛ rɛ: Un ukópɛkɔɔ́, nɛ̃́ ám nyu. Amá likɛi lisɛ kam nyu rɛ nɛ pɛɛ unyíyɛ lɛ nɛn kɔ pɛɛ nkpéni nyáni.
Api pɛɛ u pisɛ rɛ: Yo kuu pɔ́ wa? Íye kuú nɛ inípɛɛ pɔ́ wúkulɛ?
Uu pi pɛsɛ rɛ: Nɛ pisímɛ́ nɔ́ masilɛ áni kutu nɛ́ ricɔ. Yo nnya kaní la kɛ́ kɔ pisímɛ́ rikpá nɔkɛ́ kṍ? Nɛ́ɛ nɔ̃́ nɛ kɔ lalɛ nɔkɛ́ pansɛ upipirɛtiki?
Kei kapi alɛ̃́ u rikápáá api rɛ: Pɔ́ɔ uyɛ̃ upirɛtiki. Amá tɔ̃́ nɛ Moisi pipirɛtiki lɛ.
Tɔ nyulɛ rɛ Uléécaa yɛ nɛ Moisi símisilɛ. Amá ári nyu ricuruu mɛ́ye kɛ nkó pɔ́ɔ léeri.
Unyíyɛ yɛɛ ḿ peí uu pi maa rɛ: Lɛlɛɛ pírí nɛ́ ń we yɛɛ rɛ áni nyu mɛ́ye kuu léeri, uu kɔ pɛɛ tíyɛsɛ inɛ́nípɛɛ ií n nyáni.
Tɔ nyulɛ rɛ Uléécaa úu yɛ ukópɛkɔɔ́ nɛ kutu ricɔ, amá nkó yɛɛ ríyu u n waisɛlɛ̃ un umɛla wai kuu yɛ kutu ricɔ.
Kaí nɛ n wemɛ, ári píkai kómaalɛ̃ tɛ unyinɛ yɛ tíyɛsɛ usoi kapi m mári unyíyɛ uu yɛ kɔ yɛnu.
Utisi nkó unsá pɛɛ Uléécaa kɛ́mɛɛ n leeri, úu yɛ́ pɛɛ fe ukɛ́ linyinɛ wa.
Api u pɛsɛ rɛ: Hái kapí nɛ pɔ́ ḿ mári kaa akópɛ kɛ́mɛɛ pɔ́lɔlɛ̃. Pɔ́ɔ yɛ́ pɛɛ nkpéni tɔ̃́ céési, nɛ́ɛ yo? Api pɛɛ kuyómɛyáhaalee-i u lesɛ.
Yeesu uu kóm tɛ pi utisi uyɛ̃ lesɛ. Uú nɛ utisi uyɛ̃ sánɛ uu u pisɛ rɛ: Pɔ Usoi Kɛpipi nɛ kɛfa tɛnɛlɛ̃ɛ?
Uu Yeesu pɛsɛ rɛ: Uyɛɛ úye, Upíima? A nɛ́ símisi kɛ́ nɛ kɛfa u tɛnɛ.
Yeesu uu u pɛsɛ rɛ: Uyɛ̃ kaa nní nyáni, uyɛɛ nní nɛ pɔ́ símisi.
Kei kuu pɛɛ rɛ: Nɛ nɛ kɛfa pɔ́ tɛnɛlɛ, Upíima. Uu pɛɛ Yeesu kɛnyalɛ-i wúla uu ríyu u waisɛ.
Yeesu uu pɛɛ rɛ: Nɛ kɛtẽ kɛcáá kalɛ kɛ́ nɛ pisoi túhaanɛ, pɛpɛɛ n nyíinlɛ̃ pikɛ́ n nyáni, pɛpɛɛ n nyáni pɔ́ɔkɛ́ nyíinu.
Pifarisi pinyinɛ yɛ pɛɛ ukɛkúrí welɛ. Kapi anɔ́ɔ nyɛ̃ n kṍ, api u pisɛ rɛ: Yarɛ tɔ̃́ nɛ kɔ pinyíyɛ lɛ, nɛ́ɛ íye?
Yeesu uu pi pɛsɛ rɛ: Nɔn pɛɛ pinyíyɛ, áni yɛ́ pɛɛ akópɛ m má. Amá nɔ yɛ maa rɛ nɔ nyánilɛ nnya kɛ nɔ́anɛ́kópɛ aa nɔ́kɛnɛ́cáá we.
Yeesu uu rɛ: Asei kɛcáá, kɛ́ nɔ́ símisi rɛ usoi nkó yɛɛ úu rinɔnɔɔ-mɛ̃ nɛ kusáŋlee-i n lompɔ, amá uu pɛɛ kuwɛ́lɛ́ féé nɛ lompɔ yɛ uyaa nɛ usoi kpááree lɛ.
Amá nkó yɛɛ nɛ rinɔnɔɔ n lompɔ yɛɛ usɛɛsẽ́.
Tinɔnɔɔ umɛ́rɛ́ yɛ̀ɛ̀ usɛɛsẽ́ tinɔnɔɔ hánnɛlɛ, isáŋ ii umɛtẽ kom, uyɛ̃ uu pɛɛ ḿpá uisaŋ íye rinyiri séi uú nɛ i leepɔ.
Un uikɔ́ nnɛ́í pilésɛpɔ m masí, uu pɛɛ ikɛkpeẽ wai. Kii nní umɛtẽ n nyu nnya, ii pɛɛ u n tikilɛ̃.
Íi yɛ píkai usoi nkó kíi n nyu ritiki. Amá kɛtaa-pɔ kii yɛ u kaasɛ, kíi nní pisánɛ mɛtẽ n nyu nnya.
Yeesu uu kɛnyárũ nkɛ́ pisoi pɛɛ kutu u n cɔ́lɛ̃ wai, amá ápi ceri lɛ̃ kuu ń la ukɛ́ malɛ.
Yeesu uu kɔ pimáa pi kpá rɛ: Asei kɛcáá, kɛ́ nɔ́ símisi rɛ nɛ́ɛ kusáŋlee rinɔnɔɔ.
Pɛ̃ nnɛ́í pɛɛ ń ka apí nɛ nɛ́ tisɛ yɛ piyaa nɛ pisoi kpááree lɛ, amá isáŋ íi nɛ kutu pi ricɔ.
Nɛ́ɛ rinɔnɔɔ. Uyɛɛ nɛ́ mmɛ́ rintíki uú nɛ lompɔ ríyu kai yɛ́ lɔ. U yɛ́ɛ́ lompɔlɛ uu lééri uu kɔ lilukɛ-lukɛ m má.
Piyaa nɛ pikópɛ nɛ picaainkɛɛ ŋmanɛ nnya kɛ uyaa uu yɛ ka. Amá nɛ̃́ nɛ kalɛ rɛ isáŋ ikɛ́ nfáa yɛ̃ nkɛ́ nɛ i m pom.
Nɛ́ɛ usɛɛsẽ́ sɔnɛ. Usɛɛsẽ́ sɔnɛ yɛ̀ɛ̀ felɛ uu uisɛɛ nkpɔ yɔ́su uu kpi.
Usánɛ kapi n kpísi un kɛisi úu usɛɛsẽ́ yíkíyiki, ái kɔ uyɛɛ usɛɛte. U yɛ kúkpɛ yɛnlɛ kun wemɛ, uu isáŋ yá uu wuru. Kúkpɛ pɔ́ɔ pɛɛ isáŋ lakasɛntɛ aku yɛ́káásɛ.
Kai nní siwóó ŋmanɛ nnya kuu kɛisi, úu isáŋ kɛcáá nfasimɛ́ ńka wai.
Nɛ́ɛ usɛɛsẽ́ sɔnɛ. Nɛ inɛ́sáŋ nyulɛ, iyɛ̃ in kɔ nɛ́ nyu
yarɛ kɛ Unɛ́sáa uu nɛ́ n nyu nɛ́ɛn kɔ Unɛ́sáa uyɛ̃ nyu mɛcɔ. Nɛ́ fe am inɛ́sáŋ nkpɔ yɔ́su am kpi.
Nɛ kɔ isáŋ icɔ málɛ yɛɛ íi kusáŋlee nkú-i ń we. Li pisɛ rɛ kɛ́ kɔ iyɛ̃ wɛ́laamɛ. I yɛ́ mɛnɛ́tẽ kõ, ai wai kusáŋlee kusɛ nɛ usɛɛsẽ́ usɛ.
Sáa yɛ nɛ́ lalɛ rɛ nɛ ŋmurɛi rɛ kɛ́ kpu kɛ́ pɛɛ kɔ nfáa piyɛ́nɛ rikpá nnya.
Úka úu nfáa nɛ́ yɔ́su. Nɛ́ɛ rinɛ́cúruu ŋmurɛi rɛ kɛ́ kpu. Nɛ ńnaŋɛ málɛ nɛn yɛ́ kpu am kɔ limɛmáá nfáa yɛnu. Lɛ̃ kɛ Unɛ́sáa uu nɛ́ n forii rɛ kɛ́ wa yɛ lɛ̃.
Nsímɛ́ mmɛ̃ nnya, Pisuifi api kɔ Yeesu kɛcáá anɔ́ɔ akɔ́ akɔ́ n símaankɛɛ.
Pimɛyã api rɛ: U aníri héesilɛ, u isɔhɔ torilɛ. Yo nnya kani kutu u cɔlɛ̃?
Picɔ api rɛ: Un pɛɛ aníri n héesi, úu yɛ́ pɛɛ nní n símisi. Kuníri yɛ́ fe aku unyíyɛ inipɛɛ wúkulɛɛ?
Nnyiyɛ kumúŋɛ́-i kapi kɛyáa kɛnyinɛ Yerusalɛm-i Uléécaa kɛyɔ inyɔ́ɔnsɛ anyã́ wai.
Yeesu un we un Uléécaa kɛyɔ-i Salomɔɔ imɛlɛ apolɛ mɛtene nyɛ́rɛi.
Pisuifi api pɛɛ kɛkálɛ u wai api u pisɛ rɛ: Nɛ kɛyo-pɔ kaa yɛ́ lɛ̃ tɔ́ n sɛ́ɛ́lɛ̃ tɔn táikɛɛ? In tɛ pɔ́ɔ uyɛ̃ kɛ Uléécaa uu n wɛ́ɛ, a rɔ́ símisi kɛkéripi cáká-cáká.
Yeesu uu pi pɛsɛ rɛ: Nɛ lɛ̃ pisímɛ́ nɔ́ masilɛ ani yúlu. Mɛwai kaḿ nɛ Unɛ́sáa nnaŋɛ n wapisi yɛ nyísɛlɛ rɛ asei kam símisi.
Amá kɛ nɔ̃́ áni nní inɛ́sáŋ nnya, áni ŋmurɛi.
Inɛ́sáŋ yɛ̀ɛ̀ mɛnɛ́tẽ konlɛ. Nɛ̃́ nɛ kɔ i nyulɛ, ii yɛ kɔ nɛ́ tíki.
Nfáa tɛnɛcirɛ́ kam i hɛ, íi píkai kpinɛ, úka úu yɛ́ kɔ fe ukɛ́ anɛ́nípɛ-i i yɔsí.
Unɛ́sáa yɛɛ nɛ́ i ḿ pa yɛ ḿpá úye felɛ. Úka úu yɛ́ fe ukɛ́ Unɛ́sáa anipɛ-i i yɔsí.
Tɔ nɛ Sáa tɔ́ yɛ usoi usɛ lɛ.
Kei kɛ Pisuifi api kɔ aparɛ pikpíkɛ́ rikpá rɛ pikɛ́ u tapisi.
Yeesu uu pɛɛ pi maa rɛ: Nɛ mɛwai sɔnɛ mɛyã mɛɛ Sáa kɛ́mɛɛ n léeri nɔ́ nyísɛlɛ. Mɛkɛcɔpɛ mɛ́ye nnya kaní la nɔkɛ́ aparɛ nɛ́ tapisi?
Api u pɛsɛ rɛ: Ái mɛwai sɔnɛ mɛ́ka nnya karí la tɔkɛ́ aparɛ pɔ́ tapisi tɔkɛ́ kpu, amá kaa Uléécaa n lámaankɛɛ nnya yɛ ni. Pɔ̃́ kɛsoipipi, aa mɛpɔ́círɛ n nyáni rɛ pɔ́ Uléécaa lɛ.
Yeesu uu pi pɛsɛ rɛ: Ái nɔ́inɛ́sé kɛ́mɛɛ wɔ́laalɛ̃ tɛ Uléécaa yɛ maa rɛ: Nɔ kɛyómɛcaa sipipi lɛɛ?
Tɔ nyulɛ rɛ ápi yɛ́ fe pikɛ́ lɛ̃ kɛ Nléécaasimɛ́ ritɛlɛ́ ari ḿ ma tinnɛ. Isé ritɛlɛ́ yɛ pɛ̃ kɛ Uléécaa uú pɛɛ́ nɛ n símisi sée rɛ kɛyómɛcaa sipipi.
Sáa yɛɛ nɛ̃́ wɛ́ɛ uu kɛtẽ kɛcáá nɛ́ tumti. Yo nnya kam yɛ́ maa rɛ nɛ Uléécaa Kɛpipi lɛ ani pɛɛ rɛ Uléécaa kam lámaankɛɛ?
In tɛ ái Unɛ́sáa mɛwai kam wai, áni kapɛ nɛ kɛfa nɛ́ tɛnɛ.
Amá in tɛ mɛ̃ kam wai, ḿpá nɔnsá n la nɔkɛ́ nɛ kɛfa nɛ́ tɛnɛ, ani kɔ mɛ̃ kerí nɛ kɛfa tɛnɛ, ani pɛɛ kɛkéripi ceru rɛ Unɛ́sáa yɛ kɛnɛ́mɛɛ welɛ, nɛ́ɛn kɔ Unɛ́sáa kɛ́mɛɛ we.
Api kɔ n náási pikɛ́ u tĩ, amá uú nɛ pi ŋmɛ́hɛrɛɛ.
Kei kɛ Yeesu uu kɔ yisi uu Yuritɛɛ nkoi pitɛ́ŋ́ pɛlɛ, uú ha kei kɛ Yohani uú pɛɛ mɛkɛɛ pisoi míni n wólɛ tonɛ.
Pisoi kulúi pin kei ukɛmɛɛ sɔ́naapɔ api yɛ rɛ: Yohani úu mɛwaisaŋa mɛ́ka wa. Amá mmɛ̃ nnɛ́í kuu utisi nkó kɛcáá ḿ ma yɛ asei ritikilɛ.
Kei kɛ pisoi mɛyã api pɛɛ́ nɛ Yeesu kɛfa tɛnɛ.
Utisi unyinɛ yɛɛ pɛɛ́ we un pɔ́ɔ́lú, api yɛ u séi rɛ Lasaa. Maari nɛ umáa Marita kuyu Petanii-pɔ kuú pɛɛ́ we.
Maari uyɛɛ Upíima ana tulaali kɔɔnu uú nɛ unnyúpi tinnɛ. Uuyɛi Lasaa yɛɛ pɛɛ pɔ́ɔ́lú.
Lasaa piyɛi pɛ̃ kɛtɛ́ api Yeesu kɛ́mɛɛ tum apí ha u maa rɛ: Upíima, usoi uyɛ̃ kaa nní ń la yɛ pɔ́ɔ́lúlɛ.
Kɛ Yeesu uu nsímɛ́ mmɛ̃ n kṍ, uu rɛ: Ái nkpɔ itoi kuu pɔ́ɔ́lú, amá Uléécaa ukɛ́ nɛ ríyu n yɛ̃́ nnya kuu pɔ́ɔ́lú. Kei kai yɛ́ kɔ nɛ Uléécaa Kɛpipi ríyu waisɛ.
Yeesu yɛ pɛɛ Marita nɛ uwã́ Maari nɛ Lasaa lalɛ.
Kuu pikómɛ ḿ masí rɛ Lasaa yɛ pɔ́ɔ́lú mɛmáá, uu kei kuú pɛɛ ń we siyáa sitɛ́ kɛtónɛ kpá.
Uu pɛɛ upipirɛtiki maa rɛ: Tɔkɛ́ Yutee kɛtẽ-mɛ̃ pɛlɛ.
Upipirɛtiki api u pɛsɛ rɛ: Ucélaa, ái kahanɛ n náŋai kɛ Pisuifi apí pɛɛ kei-pɔ la pikɛ́ aparɛ pɔ́ tapisi pikɛ́ kpu. Kei kaa kɔ la pɔkɛ́ pɛlɛ nɛ́ɛ?
Yeesu uu pi pɛsɛ rɛ: Kai yɛ nní n weesi, ituŋɛ yɛɛ leemɛlɛ nɛ́ɛ íi yɛ leemɛ? Úye un nɛ mɛtuŋɛtɛí n sɔ́nɛ, úu yɛ rikpɔu. Li we rɛ u yɛ kɛtẽ nkɛ́ kɛcáá mɛtɛ́í n nyánilɛ.
Amá úye un kɛsinɛ n sɔ́nɛ, u yɛ rikpɔulɛ rɛ mɛtɛ́í ámɛ ukɛmɛɛ́ we nnya.
Kɛ Yeesu uu lɛ̃ pimáa ḿ masí, uu kɔ kpá rɛ: Urɔ́sánɛ Lasaa yɛ lɔnilɛ. Nɛ sinlɛ kɛ́ ha u yóŋsɛ.
Upipirɛtiki api u maa rɛ: Upíima, in tɛ u lɔnilɛ, u yɛ́ peí.
Lasaa nkpɔ nsímɛ́ kɛ Yeesu uu lɛ̃ tee. Upipirɛtiki pɔ́ɔn músu rɛ nnɔni yíkíyiki nsímɛ́ kuu símisi.
Yeesu uu pɛɛ pi luru rɛ: Lasaa yɛ kpulɛ.
Nɔ̃́ nnya kai nɛ́ láárú rɛ ám pɛɛ likumúŋɛ́ kpɛ-i kei we. Li lɛ̃ walɛ rɛ nɔkɛ́ nɛ kɛfa nɛ́ n tɛnɛ nnya. Tɔkɛ́ nkpéni ukɛmɛɛ tɔ́mpɔ.
Kei kɛ Tomaa kapi rinyíri n hɛ rɛ Úsika uu pɛɛ pipirɛtiki tɔrɔɔ maa rɛ: Ani mpɔ tɔ́ɔkɛ́ kɔ ha, tɔ́ nɛ uyɛ̃ tɔkɛ́ ha kɛsẽ́ kpu.
Kɛ Yeesu uu n tuipɔ, uu kóm tɛ Lasaa yɛ nhórɛ kɛ́mɛɛ siyáa sina piwai masilɛ.
Petanii yɛ nɛ Yerusalɛm kɔlɛnlɛ yarɛ kilomɛtiri pitaani kumúŋɛ́.
Pisuifi mɛyã yɛ pɛɛ Marita nɛ Maari piyáhaa kalɛ pikɛ́ piuyɛi nkpɔ pi riyákasɛ.
Kɛ Marita uu n kṍ tɛ Yeesu yɛ nnyáã waimɛ, uu yisi uu u tɛ́pɛi, Maari pɔ́ɔ kɛ́yɔ-i tonɛ.
Marita uu Yeesu maa rɛ: Upíima, pɔn pɛɛ nté n we, unɛ́yɛ́i úu yɛ́ pɛɛ kpu.
Amá nɛ nyulɛ rɛ ḿpá nkpéni, Uléécaa yɛ́ lɛ̃ nnɛ́í kaa u m pisɛnɛ pɔ́ pa.
Yeesu uu u maa rɛ: Upɔ́yɛ́i yɛ nkpɔ kɛ́mɛɛ yisinɛ.
Marita uu rɛ: Nɛ nyulɛ rɛ u yɛ́ kam uu kɛyáa tɔrɔɔ kɛtúŋɛ́ kɛ pikpɔkpɔ api n yisinɛ yisi.
Yeesu uu u maa rɛ: Nɛ́ɛ yɛ pikpɔkpɔ yukusɛ, nɛ́ɛ kɔ nfáa. Usoi nkó yɛɛ nɛ kɛfa nɛ́ n tɛnɛ yɛ nfáa wainɛ, ḿpá un píyei n kpu.
Nkó yɛɛ nfáa m má un pɛɛ́ nɛ kɛfa nɛ́ tɛnɛlɛ̃ úu píkai kpinɛ. Pɔ lɛ̃ ŋmurɛii?
Marita uu u pɛsɛ rɛ: Ɛɛɛ Upíima, nɛ nɛ kɛfa tɛnɛ rɛ pɔ̃́ kɛ Uléécaa uu wɛ́ɛ. Pɔ́ɔ Uléécaa Kɛpipi kɛɛ kɛtẽ kɛcáá mɛ́kamɛ m má.
Kɛ Marita uu lɛ̃ pimáa ḿ masí, uu yisi uu tɔ́mpɔ, uú ha uwã́ Maari séi uu u wɛ́í-wɛ́í rɛ: Ucélaa yɛ kalɛ, u pɔ́ séilɛ.
Kɛ Maari uu lɛ̃ n kṍ, uu mɛsɛ nɛ mɛsɛ yisi uu Yeesu tɛ́pɛi.
Yeesu úu pɛɛ kahanɛ kuyu kpɛ-i n lompɔ. Kei kɛ Marita uú pɛɛ́ nɛ u rinsánɛ cirɛ kuú pɛɛ́ kɔ nɛ lɛ̃ we.
Pisuifi pɛɛ pɛɛ Maari kɛyɔ-i ń we pin nkpɔ u yáási, api yɛ́nu rɛ u riwakasilɛ uu léepɔ. Api yisi api u tiki. Pi pɛɛ lɛ̃ músulɛ rɛ rikpíí-i kuu sĩ́ ukɛ́ ha tẽ́.
Kɛ Maari uu kei kɛ Yeesu uu ń we n tuipɔ, uu uana mɛtene lólu uu u maa rɛ: Upíima, pɔn pɛɛ nté n we, unɛ́yɛ́i úu yɛ́ pɛɛ kpu.
Kɛ Yeesu uu n yɛ̃́ tɛ Maari yɛ ténilɛ, Pisuifi pɛɛ u rintíkipɔ pɔ́ɔn kɔ téni, ai u lémesi uripɔɔ ari caai hái,
uu pɛɛ pi pisɛ rɛ: Yei kani u wa? Api u pɛsɛ rɛ: A kam a yɛ̃, Upíima.
Yeesu uu téni.
Pisuifi api pɛɛ rɛ: A tíyɛ u pɛɛ u la kpa!
Pikɛcɔpɛ pinyinɛ pɔ́ɔ rɛ: Uyɛɛ unyíyɛ inipɛɛ n wúkulɛ úu yɛ́ pɛɛ fe uu wai usoi nkó úu yɛ kpuu?
Ai Yeesu pilémaa kpá, uripɔɔ ari caai hái uu yisi uu rikpíí-i tɔ́mpɔ. Kuparɛpoo kunyinɛ yɛ ku kapi nnɔ́ɔ-i mɛparɛ rińfi.
Yeesu uu pi maa rɛ: Ani kɛparɛ lesɛ. Ukpɔkpɔ uyɛi, Marita uu Yeesu maa rɛ: U nkpéni pikpáhai masí, Upíima. Kuú nɛ n kpu, li siyáa sina piwai masilɛ.
Yeesu uu u pɛsɛ rɛ: Ám pɔ́ maa rɛ pɔn nɛ kɛfa n tɛnɛ, pɔ́ yɛ̃́ tɛ Uléécaa yɛ ríyu málɛɛ?
Kei kapi pɛɛ kɛparɛ wúkulɛ, Yeesu uu kɛléécaa weríí uu rɛ: Sáa, nɛ pɔ́ pɔɔnɛsɛ rɛ pɔ nɛ kutu nɛ́ ricɔ nnya.
Nɛ̃́ nɛ nyulɛ rɛ mɛsɛ́rɛ kaá nɛ kutu nɛ́ cɔ́lɛ̃. Amá pisoi riwúí píima ntí tɛɛ nní nɛ́ n kálaalɛ̃ nnya kam lɛ̃ ma rɛ pikɛ́ fe pikɛ́ nɛ kɛfa tɛnɛ rɛ pɔ́ɔ nɛ́ tummɛ nnya.
Kuu lɛ̃ pimáa ḿ masí, uu cáái ai cá rɛ: Lasaa, a leemɛ!
Usoi uu kei nní yisi uu léeri, uana nɛ uanipɛ an sisáŋáápampi pílaankɛɛlɛ̃, ukɛyu kɛn kusáŋáá yáriilɛ̃. Yeesu uu pɛɛ pi maa rɛ: Ani u fénnɛntɛ ani u yá ukɛ́ tɔ́mpɔ.
Pisuifi mɛyã pɛɛ Maari kɛyɔ-i n hápɔ api lɛ̃ kɛ Yeesu uu n wa yɛnu, apí nɛ kɛfa u tɛnɛ.
Amá picɔ pɔ́ɔ sĩ́, apí ha lɛ̃ kɛ Yeesu uu n wa Pifarisi kɛɛnkɛɛ.
Kei kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pifarisi api pitúhaanɛ píima cápinɛ api rɛ: Íye kari wainɛ? Usoi nkó yɛ mɛwaisaŋa wapisilɛ hái!
Tɔn n tíyɛ un lɛ̃ n wai, pisoi nnɛ́í yɛ́ nɛ kɛfa u tɛnɛ, Rɔm pikɔ́ api pɛɛ́ weri api Uléécaa kɛyɔ foru apí nɛ kurɔ́yu pɛ́nɛ.
Pisuifi piwɛ́ɛ́sɛ pɛ̃ usɛ kapi yɛ sée rɛ Kayifu. Uyɛɛ pɛɛ kuŋmɛ̃ kpɛ̃ Uléécaa isina tũ. Uyɛ̃ uu pɛɛ pi maa rɛ: Áni ńka kómɛi!
Áni yɛ̃ tɛ li nɛ kutɔsi nɔ́ we rɛ usoi usɛ ukɛ́ nɔ́nnɛnɛ́í nkpɔ kpu, kuyu nnɛ́í áku kapɛ nɛ mɛ́woo rinsɛ́ɛ́ nnyaa?
Ái rɛ ukɛmúŋɛ́ cirɛ kuú nɛ lɛ̃ ma. Kai nní uyɛɛ pɛɛ likumúŋɛ́ kpɛ-i Uléécaa usina nnya kuú nɛ Uléécaa rinyiri símisi rɛ Yeesu yɛɛ Pisuifi kɛcáá kpinɛ.
Ái kɔ Pisuifi kɛcáá ŋmanɛ nnya kuu kpinɛ, amá li pisɛ rɛ ukɛ́ kpu ukɛ́ nɛ Uléécaa sipipi sɛɛ kɛtẽ nnɛ́í kɛcáá n yɛkaalɛ̃ cápinɛ sikɛ́ pansɛ pisoi pisɛ.
Kaí nɛ kɛyáa kɛ̃ n kpísi, Pisuifi piwɛ́ɛ́sɛ api rinɔ́ɔ risɛ wai rɛ pikɛ́ Yeesu kpu.
Lɛ̃ nnya, Yeesu úu yɛ pɛɛ Pisuifi kɛcɔpɛ pinyɛ́rɛi rikpá pikɛ́ u n nyáni. Uu pɛɛ yisi uu kɛtẽ kɛnyinɛ kɛɛ nɛ kucɛsi kóima n kɔ́lɛ̃-mɛ̃ tɛ́ŋ́, u nɛ upipirɛtiki apí ha kei-pɔ n we. Pi yɛ kei sée rɛ Efirayim.
Isirayɛɛli pikɔ́ nkpɔ mɛlɔ́ɔ́ anyã́ yɛ pɛɛ nyahaimɛlɛ. Lɛ̃ nnya kɛ kei pikɔ́ mɛyã api yisi api Yerusalɛm sĩ tɛ pikɛ́ ha inyɔ́ɔnsɛ inyɛkii wa anyã́ akɛ́ kɛlenɛ tu.
Api Yeesu wɛ́laankɛɛ, api pɛɛ Uléécaa kɛyɔ-i n we pin pɛɛ pimɛcɔpɛcirɛ písɛinɛ rɛ: Ń-ye kani músu? Yarɛ u yɛ́ kam nɛ́ɛ úu yɛ́ kam?
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pifarisi yɛ pɛɛ rinɔ́ɔ pihɛɛ masilɛ rɛ: Úye un ukɛlõ n nyu, ukɛ́ símisi pikɛ́ fe pikɛ́ u tĩ.
Lin tisɛlɛ̃ siyáa sikpuulũ pikɛ́ kɛlenɛ nkpɔ mɛlɔ́ɔ́ anyã́ li, Yeesu uu yisi uu Petanii tɔ́mpɔ. Kei kɛ Lasaa kuú pɛɛ pikpɔkpɔ kɛ́mɛɛ n yukusɛ uú we.
Api kusánɛ u wai, Marita un ilukɛ hɔɔnɛntɛ, Lasaa pɔ́ɔn pɛpɛɛ ilukɛ kɛlukɛ-i Yeesu kɛkúrí ń tṹ kɛcɔpɛ we.
Maari uu pɛɛ tulaali papɛ-papɛ yɛɛ nnɛ́í píima m má kɛnúḿpi kpísi, uu Yeesu ana kɛcáá kɔɔni uu pɛɛ unnyúpi nɛ Yeesu ana tinnɛ. Tulaali kukpáhá aku kɛ́yɔ yipu.
Yeesu pipirɛtiki kɛcɔpɛ usɛ kapi yɛ n sée rɛ Yutasi Isikariyɔɔti yɛɛ ń ka uu Yeesu piláarɔ anipɛ-i wai, uu pɛɛ rɛ:
Yo nnya kápi tulaali papɛ-papɛ nkó yáá nɛ nnɛ́í píima pikɛ́ siwóó píwɛkɔɔ́ hɛ?
Ái rɛ píwɛkɔɔ́ nfasimɛ́ kuu wai nnya kuu lɛ̃ ma. U pɛɛ uyaa lɛ. Kuu nní kuwóólɔɔ m múílɛ̃ nnya, u yɛ pɛɛ lɛ̃ kapi kɛ́mɛɛ n waipɔ yáailɛ.
Yeesu uu u maa rɛ: A unɔ́si nkó riyá sɛ́ɛ́ɛ! U lɛ̃ walɛ un nɛ kɛyáa kɛ̃ kapi nhórɛ-i nɛ́ n taninɛ músu.
Mɛsɛ́rɛ kɛ píwɛkɔɔ́ api yɛ́ nɔ́kɛnɛ́kúrí n we, amá nɛ̃́ ám mɛsɛ́rɛ nɔ́kɛnɛ́kúrí wenɛ.
Pisuifi kulúi yɛ pɛɛ kṍ tɛ Yeesu yɛ Petanii-i we. Api sĩ́ kulúi, ái uyɛ̃ ŋmanɛ nnya, amá pikɛ́ kɔ nɛ Lasaa kuu pikpɔkpɔ kɛ́mɛɛ n yukusɛ n yɛ̃́ nnya.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ api símisi aí tonɛ rɛ pikɛ́ kɔ Lasaa pɔ̃́ kɔ kpu
rɛ Pisuifi mɛyã yɛ pɛɛ pi yálɛnlɛ pin uyɛ̃ nnya Yeesu nɛ kɛfa tɛnɛ.
Kai kóso n weesi, pisoi kulúi píima pɛɛ nkpɔ mɛlɔ́ɔ́ anyã́ pinyánɛi n hápɔ, api kóm tɛ Yeesu yɛ Yerusalɛm-i sɔ́nɛpɔ.
Api pinnɛ́í atɛnɛpai kpasi api síka apí nɛ u tɛ́pɛi, pin cáái rɛ: Osanna! Ani uyɛɛ n sɔ́nti nɛ Upíima rinyiri ritaásɛ. Uyɛɛ Isirayɛɛli pikɔ́ uyɔɔpi.
Yeesu uu kɛminaapipi kɛnyinɛ yɛnu, uu kɛkɛcáá tonɛ yarɛ kai n wɔ́laalɛ̃ tɛ:
Nɔ̃́ Siyɔɔ kuyu pikɔ́, iwamɛ íi kapɛ nɔ́ wa. Ani ripaí, nɔ́unɛ́yɔ́ɔpi yɛɛ nní kɛminaayaha kɛpipi kɛcáá tṹ un nɛ wemɛ.
Upipirɛtiki ápi pɛɛ lɛlɛɛ n wai asei kõ kɛlenɛ. Amá kɛ Uléécaa uu Yeesu ríyu n waisɛ kapi pɛɛ léisɛ rɛ lɛ̃ kɛ pisoi api nní u n wa kaí pɛɛ mɛkɛɛ-mɛ ukɛcáá wɔ́laalɛ̃.
Pɛ̃ nnɛ́í pɛɛ pɛɛ Yeesu kɛkúrí ń we kumúŋɛ́ kpɛ-i kuú pɛɛ Lasaa nhórɛ-i n sée uu lésɛri uu kɔ pikpɔkpɔ kɛ́mɛɛ u yukusɛ, api lɛ̃ kapi n yɛ̃́ pisoi kɛɛnkɛɛ.
Lɛ̃ nnya kɛ pisoi riwúí ari pitɛ́pɛi u ha. Pisoi yɛ pɛɛ kónlɛ rɛ u mɛwaisaŋa mɛ̃ walɛ.
Pifarisi api pɛɛ símaanɛ rɛ: Nɔ nyáni rɛ mɛ́woo kani wai. Pisoi nnɛ́í pɛɛ nní u tikilɛ̃.
Pikirɛki pinyinɛ pɔ̃́ nɛ kɔ pɛɛ anyã́ kumúŋɛ́ kpɛ-i pɛpɛɛ Yerusalɛm ń ha pikɛ́ ha Uléécaa yáási kɛcɔpɛ welɛ.
Api Kalilee kɛtẽ-pɔ Petisayita ukɔ́ Filipu kɛkúrí nyɔsɔ́pɔ api u maa rɛ: Urɔ́sáa, tɔ pɛɛ́ la rɛ tɔkɛ́ Yeesu yɛ̃.
Filipu uu sĩ́ uú ha lɛ̃ Antiree símisi, pikɛtɛ́ apí ha nɛ Yeesu símisi.
Yeesu uu pi pɛsɛ rɛ: Li nkpéni ituŋɛ tulɛ rɛ Usoi Kɛpipi kɛkɛ́ ríyu yɛ̃.
Asei kɛcáá, kɛ́ nɔ́ símisi rɛ tilukɛpipi tinsá n loó tikɛ́ kpu, timɛcirɛ kari yɛ n we. Amá tin n kpu, ti yɛ apipi kulúi marilɛ.
Nkó yɛɛ unfaa ń la yɛ́ kam uu n fómni. Amá nkó yɛɛ úu kɛtẽ nté unfaa n kpísi ukɛ́ waisɛ linyinɛ, úu n fómninɛ, amá nfáa tɛnɛcirɛ́ kuu yɛ́nunɛ.
Úye un n la ukɛ́ pikɛi nɛ́ wa, ukɛ́ nɛ́ n tikilɛ̃. Kei kam ń we kɛ unɛ́kɛikɔ́ pɔ́ɔ kɔ sɔ́nti ukɛ́ n we. Úye un pikɛi nɛ́ n wai, Sáa yɛ́ ríyu u waisɛ.
Lɛ̃ mɛmáá, Yeesu uu pɛɛ rɛ: Tinɛ́pɔ́ɔ yɛ nkpéni caailɛnlɛ. Nɛ́ nkpéni rɛ íye? Tɛ Sáa, kapɛ tíyɛ kɛ́ ntóósi ituŋɛ nnyí kɛ́mɛɛ lompɔ nɛ́ɛ? Lɛ̃ nnya kam kɔ pɛɛ́ ka.
Sáa, a ripɔ́nyíri ritaásɛ! Kei kɛ mɛtẽ mɛnyinɛ amɛ kɛyómɛcaa-pɔ leemɛ amɛ rɛ: Nɛ pítaásɛ ri masilɛ, nɛ́ kɔ pítaásɛ rikpánɛ.
Pisoi pɛɛ kei n cápinɛlɛ̃ api lɛ̃ kom api rɛ: Ikónɛ yɛɛ ŋmurɛi. Picɔ api rɛ: Uléécaatumɛ unyinɛ yɛɛ nɛ u símisi!
Kei kɛ Yeesu uu pɛɛ pi maa rɛ: Ái nɛ̃́ nnya kɛ mɛtẽ mmɛ́ amɛ léemɛ, amá nɔ̃́ nnya yɛ ni.
Nkpéni kɛ ituŋɛ ii tu rɛ pikɛ́ nɛ kɛtẽ nkɛ́ pisoi túhaanɛ. Nkpéni kɛ ituŋɛ ii tu rɛ pikɛ́ kɛtẽ uyɔɔpi lakasɛ.
Amá kumúŋɛ́ kpɛ-i kapi kɛléécaa nɛ́ n síkanɛ, nɛ̃́ nɛ́ tíyɛsɛ pisoi nnɛ́í api kɛnɛ́mɛɛ weri.
Nkpɔ mmɛ̃ kuu n sɔ́nti ukɛ́ ń kpu nsímɛ́ kuu lɛ̃ pi símisi.
Pisoi pɛɛ n cápinɛlɛ̃ api u pɛsɛ rɛ: Tɔ irɔ́sé ritɛlɛ́-i kɛ́ɛ́nlɛ rɛ mɛsɛ́rɛ kɛ uyɛ̃ kɛ Uléécaa uu n wɛ́ɛ uu yɛ́ nfáa m má. Yo nnya kɛ pɔ́ɔ pɛɛ rɛ: Li pisɛ rɛ pikɛ́ Usoi Kɛpipi kɛléécaa risíka? Wóo pɛɛ nkpéni Usoi Kɛpipi kɛ̃?
Yeesu uu pi pɛsɛ rɛ: Mɛtɛ́í yɛ kɔ nɛ nɔ́kɛnɛ́cɔpɛ welɛ. Amá ámɛ pɛɛ náŋainɛ. Ani nkpéni kɛ mɛtɛ́í amɛ nní ń we n sɔ́nɛ, kuŋmaha áku kapɛ nɛ nɔ́ rinkáikai nnya. Nkó yɛɛ kuŋmaha-i n sɔ́nɛ úu nyu mɛ́ye kuu sĩ́.
Lɛ̃ nnya, kani nkpéni nní mɛtɛ́í m má, ani nɛ kɛfa mɛ tɛnɛ nɔkɛ́ nɛ m pansɛ mɛtɛ́í sipipi nnya. Kɛ Yeesu uu lɛ̃ pimáa ḿ masí, uu tɔ́mpɔ uú nɛ kɛtaa pi wai uú ha pésu.
Ḿpá kuu mɛwaisaŋa kulúi pikɛyu-i n wapisi, ápi ŋmurɛi pikɛ́ nɛ kɛfa u tɛnɛ.
Lɛ̃ kɛ antepu Esayi uú pɛɛ mɛkɛɛ ḿ ma kai lɛ̃ wa rɛ: Upíima, wóo ntɔ́símɛ́ kari n símisi ŋmurɛi? Úye kɛ Upíima uu unnaŋɛ kuú nɛ n kɛisi nyísɛ?
Lɛlɛɛ n tíyɛsɛ kápi yɛ́ nɛ n fe pikɛ́ nɛ kɛfa n tɛnɛ yɛɛ lɛ̃ kɛ Esayi uu kɔ ḿ maa rɛ:
Uléécaa yɛ pi nyiinsɛlɛ rɛ ápi kapɛ nɛ n nyáni nnya. U pimɛsɔhɔ yariilɛ rɛ ápi kapɛ nɛ líka asei n kṍ nnya. Insá lɛ̃, pi yɛ́ ukɛmɛɛ́ ha uu pi pɔisɛ.
Kɛ Esayi uu Upíima mɛyɔɔpi n yɛ̃́ nnya kuu fe uu lɛ̃ malɛ.
Ḿpá nɛ lɛ̃, Pisuifi piwɛ́ɛ́sɛ kɛcɔpɛ, mɛyã́ yɛ pɛɛ́ nɛ kɛfa Yeesu tɛnɛlɛ. Amá Pifarisi nnya, ápi yɛ pɛɛ pisoi kɛcɔpɛ lɛ̃ ma rɛ pi yɛ́ kuyómɛyáhaalee-i pi lakasɛ nnya.
Pi pɛɛ́ lalɛ pisoi pikɛ́ yɛ ríyu pi waisɛ ai tɔ́su kɛ Uléécaa uu yɛ́ ríyu pi n waisɛ.
Lɛ̃ mɛmáá, Yeesu uu pɛɛ cáái rɛ: Nkó yɛɛ nɛ kɛfa nɛ́ n tɛnɛ úu nɛ nɛ̃́ ŋmanɛ kɛfa tɛnɛ. Asei kɛcáá, uyɛɛ nɛ́ n tummɛ kuu kɔ nɛ kɛfa tɛnɛ.
Nkó yɛɛ nɛ́ n nyáni yɛ uyɛɛ nɛ́ n tummɛ nyánilɛ.
Nɛ̃́ nɛ mɛtɛ́í lɛ. Nɛ kɛtẽ kɛcáá kalɛ rɛ uyɛɛ nɛ kɛfa nɛ́ n tɛnɛ úu kapɛ kuŋmaha-i n we.
Úye un nnɛ́símɛ́ n kõ unsá n tintiki, ái nɛ́ɛ nɛ u túhaanɛnɛ. Ám kɛtẽ kɛcáá ka rɛ kɛ́ nɛ pisoi túhaanɛ, amá nɛ ka rɛ kɛ́ piriyu lɔ.
Nkó yɛɛ nɛ́ ń yɛ, úu kɔ nnɛ́símɛ́ pakarɛlɛ̃ yɛ utúhaanɛ málɛ. Nsímɛ́ mmɛ̃ kam nní n símisi mɛɛ ha nɛ kɛyáa tɔrɔɔ kɛtúŋɛ́ u túhaanɛnɛ.
Ái kɛnɛ́múŋɛ́ cirɛ kaḿ nɛ símisi. Amá, Sáa yɛɛ nɛ́ n tummɛ yɛɛ uricuruu lɛ̃ kam yɛ́ n símisi nɛ lɛ̃ kɛcáá kam yɛ́ n céési nɛ́ forii.
Nɛ kɔ nyu rɛ lɛ̃ kuu n forii yɛ̀ɛ̀ nfáa tɛnɛcirɛ́ hɛlɛ. Lɛ̃ nnya, nɛ yɛ lɛ̃ kam n símisi símisilɛ yarɛ kɛ Unɛ́sáa uu nɛ́ ń forii.
Lin nɛ weesinɛ pikɛ́ nɛ nkpɔ mɛlɔ́ɔ́ anyã́ li, Yeesu un nyu rɛ uituŋɛ yɛ tulɛ rɛ ukɛ́ kɛtẽ nkɛ́ kɛcáá yisi ukɛ́ Usáa-i pɛlɛ, uu pɛɛ upisoi pɛɛ kɛtẽ kɛcáá ń we un pi la, mɛyánsei píla kpá nɛ kɛ́tɔ-pɔ.
Kai nnyɔ́ɔ́ n wa, u nɛ upipirɛtiki pin tũ pin ilukɛ le. Kuníri pɔ́ɔn Simɔɔ Isikariyɔɔti uŋmánɛ Yutasi kɛfa-i piwai masí rɛ ukɛ́ u tĩ ukɛ́ upilaarɔ pa.
Yeesu ricuruu yɛ pɛɛ nyulɛ rɛ Sáa Uléécaa kɛ́mɛɛ kuu léeri, ukɛmɛɛ́ kuu kɔ pɛlɛ, un kɔ nyu rɛ Sáa Uléécaa yɛ ḿpá yo uanipɛ-i walɛ.
Uu pɛɛ kɛlukɛ-i yisi uu ukutukanka cícaá mahani uu kúpɔpɔú kpísi uu kɛhalɛ-i té
uu pɛɛ limɛmáá kucári maa kunyinɛ-i míni súúni, uu upipirɛtiki ana pihɛɛrɛ loni, uu kɔ nɛ kúpɔpɔú kuu kɛhalɛ-i rinté pitínnɛntɛ loni.
Uu Simɔɔ Piyɛɛ tulu, uyɛ̃ uu u maa rɛ: Pɔ̃́ Upíima, ái pɔ́ɔ yɛ́ pɛɛ mɛníŋɛ nɛ̃́ ána hɛɛrɛ!
Yeesu uu pɛɛ u pɛsɛ rɛ: Áa lɛ̃ kam nní n wai asei kómɛi kɛlenɛ. Amá pɔ́ kam aa kɛpirɛ kom.
Piyɛɛ uu u maa rɛ: Ái we kpáráa rɛ pɔkɛ́ nɛ̃́ ána hɛɛrɛ. Yeesu uu u pɛsɛ rɛ: Nɛnsá kɔ pɔ́ n hɛɛrɛ, tɔ́ nɛ mpɔ̃́ ári yɛ́ fe tɔkɛ́ linyinɛ ripɛ́nɛ.
Kei kɛ Simɔɔ Piyɛɛ uu pɛɛ u maa rɛ: In lɛɛ ni, ái ána ŋmanɛ kaa yɛ́ nɛ́ hɛɛrɛ, Upíima, nɛ anípɛ nɛ ríyu kaa yɛ́ nɛ ripɛ́nɛ!
Usoi nkó yɛɛ piwólɛ ḿ masí úu yɛ kɔ n wɛ́ɛ́si ukɛ́ piwólɛ rikpá. [Insá ána kuu yɛ́ hɛɛrɛ.] U uipiŋɛ nnɛ́í wólɛlɛ uu funi. Nɔ̃́ nɛ piwólɛ masilɛ ani funi, amá ái pɛɛ nɔ́nnɛ́nɛ́í.
Yeesu yɛ pɛɛ uyɛɛ piláarɔ anipɛ-i u n wainɛ pinyuwɛ máálɛnlɛ. Lɛ̃ nnya kuú maa rɛ: Amá ái pɛɛ nɔ́nnɛ́nɛ́í kani wólɛ ani funi.
Kuu upipirɛtiki ana pihɛɛrɛ ḿ masí uu kɔ ukutukanka cícaá pitanɛ pɛsɛ, uu kɛlukɛ-i kɛtónɛ pɛlɛ, uu pi pisɛ rɛ: Nɔ lɛ̃ kam nní nɔ́ n wa asei konlɛ nníí?
Nɔ nɛ́ sélei rɛ Ucélaa nɛ Upíima. Nɔ alari málɛ. Nɛ mɛsei lɛ̃ lɛ.
Nɛ́ɛ nní Nɔ́unɛ́píima nɛ Nɔ́unɛ́célaa. Nɛ́ɛn ána nɔ́ n hɛɛrɛ, li pisɛ rɛ nɔ́ɔkɛ́ yɛ kɔ nɔ́mɛnɛ́cɔpɛcirɛ ána hɛɛrɛntɛnɛ.
Nɛ lɛ̃ nɔ́ nyísɛlɛ nɔ́ɔkɛ́ yɛ kɔ nɛ n wapaanɛ yarɛ kam nɔ́ n wa mɛcɔ nnya.
Asei kɛcáá, kɛ́ nɔ́ símisi rɛ ukɛikɔ́ úu yɛ ukɛisaa n fe. Utumɛ úka úu yɛ uyɛɛ u n tũ n fe.
Nɔ nkpéni lɛ̃ nnɛ́í nyulɛ. Nɔ kpére likɛcáá sɔ́nɛ, nɔ́ nkíŋniŋɛ yɛ̃.
Ái nɔ́nnɛ́nɛ́í kaḿ nɛ mánɛ. Nɛ pɛ̃ kam n wɛ́ɛ nyulɛ. Amá li pisɛ rɛ lɛlɛɛ Nléécaasimɛ́ ritɛlɛ́-i n wɔ́laalɛ̃ likɛ́ wa. Lɛlɛɛ rɛ: Tɔ́ nɛ uyɛ̃ tɔ́ɔ ricáripi risɛ-i ilukɛ n le yɛ nɛ nɛ́ pansɛ.
Nɛ nkpéni nsímɛ́ mmú nɔ́ símisilɛ nkɛ́ kɛlenɛ kam. Nn píyei n ka, ani pɛɛ ŋmurɛi rɛ nɛ́ɛ ḿpá píyei uwee.
Asei kɛcáá, kɛ́ nɔ́ símisi rɛ uyɛɛ unɛ́tumɛ ń yɔsí yɛ nɛ́ yɔsilɛ. Uyɛɛ kɔ nɛ́ ń yɔsí yɛ uyɛɛ nɛ́ n tummɛ yɔsilɛ.
Kɛ Yeesu uu anɔ́ɔ nyɛ̃ pimáa ḿ masí, uripɔɔ ari caai uu rɛ: Asei kɛcáá, kɛ́ nɔ́ símisi rɛ nɔ́kɛnɛ́cɔpɛ unyinɛ yɛ́ pinɛ́láarɔ anipɛ-i nɛ́ wa.
Kei kɛ upipirɛtiki api pɛɛ síyu-i pinyánɛinɛ lõ pin písɛinɛ rɛ úye kuú nɛ mánɛ?
Likumúŋɛ́ kpɛ-i, Yeesu pipirɛtiki kɛcɔpɛ usɛ kuú pɛɛ mɛyã́ ń la un ukɛcáá finu.
Simɔɔ Piyɛɛ uu ukuwɛ́ɛ́-mɛ̃ paípɔ uu u pisɛ rɛ úye kuú nɛ mánɛ.
Kei kɛ uyɛ̃ uu pɛɛ Yeesu kɛcáá finɛpɔ uu u pisɛ rɛ: Upíima, úye kaá nɛ mánɛ?
Yeesu uu u pɛsɛ rɛ: Nɛ́ kɛkpɔ́nɔ́pi iyɛ́hɛ rita. Uyɛ̃ kam kɛ ḿ panɛ, uyɛɛ lo. Uu pɛɛ kɛkpɔ́nɔ́pi iyɛ́hɛ ta uu Simɔɔ Isikariyɔɔti uŋmánɛ Yutasi kɛ pa.
Kɛ Yutasi uu kɛkpɔ́nɔ́pi kɛ̃ lɛ̃ ń yɔsí, Setani uu u loni. Yeesu uu pɛɛ u maa rɛ: A ha mɛkɛɛ lɛ̃ kaa mɛwai m má wa.
Pɛ̃ nnɛ́í pɛɛ kɛlukɛ kɛ-i ń we kɛcɔpɛ úka úu kõ yo nnya kuu lɛ̃ u ma.
Yutasi yɛɛ pɛɛ pikuwóólɔɔ múílɛ̃. Lɛ̃ nnya kɛ pimɛyã api musí rɛ Yeesu yɛ u pisɛlɛ rɛ ukɛ́ ha lɛ̃ kai anyã́ kɛ́mɛɛ pi m pisɛ lɔ. Picɔ pɔ́ɔ músu rɛ nɛ́ɛ u u maa rɛ ukɛ́ linyinɛ kpísi ukɛ́ píwɛkɔɔ́ pa.
Yutasi uu kɛkpɔ́nɔ́pi kpísi uu mɛsɛ nɛ mɛsɛ leepɔ. Likumúŋɛ́ kpɛ-i, lin kɛsinɛ wa.
Kɛ Yutasi uu piléepɔ ḿ masí, Yeesu uu rɛ: Li nkpéni Usoi Kɛpipi ríyu waisɛ, ai kɔ kɛ̃ nnya Uléécaa pɔ̃́ kɔ ríyu waisɛ.
Lin uyɛ̃ nnya Uléécaa ríyu n waisɛ, Uléécaa ricuruu yɛ́ kɔ uyɛ̃ ríyu waisɛ. Ái kɔ náŋainɛ ukɛ́ nɛ lɛ̃ n wa.
Sinɛ́pipi, nkáripi kam kɔ nɔ́kɛnɛ́mɛɛ pitónɛ kpánɛ. Nɔ́ kam ani nɛ́ wɛ́ɛ́si. Yarɛ kam Pisuifi pimáa ḿ masí rɛ: Áni yɛ́ fe nɔkɛ́ kei kam n sĩ́ ha, limɛcɔ kam kɔ nkpéni nɔ̃́ maanɛ.
Isé falɛ kam nɔ́ pálɛ̃ tɛ: Ani n lakaanɛ. Nɔ́ɔkɛ́ kɔ n lakaanɛ yarɛ kɛ nɛ́ɛ nɔ́ ń la mɛcɔ.
Nɔn n lakaanɛ kɛ ḿpá úye uu yɛ́ yɛ̃́ tɛ nɔ pinɛ́pirɛtiki lɛ.
Simɔɔ Piyɛɛ uu pɛɛ u pisɛ rɛ: Yei kaa sĩ́, Upíima? Yeesu uu u pɛsɛ rɛ: Áa yɛ́ nkpáni fe pɔkɛ́ kei kam n sĩ́ ha, amá pɔ́ kam aa kɛpirɛ nɛ́ tíkipɔ.
Kei kɛ Piyɛɛ uu kɔ u pisɛ rɛ: Yo nnya kám yɛ́ fe kɛ́ nkpéni pɔ́ ritiki, Upíima? Tɛ in nkpɔ yɛ mu, nɛ́ mpɔ́kpɔ kpu!
Yeesu uu u pɛsɛ rɛ: In tɛ nkpɔ yɛ mu, pɔ́ nnɛ́kpɔ kpu, nɛ́ɛ yo? Asei kɛcáá, kɛ́ pɔ́ símisi rɛ icã́ ikɛ́ kɛlenɛ n kooi, pɔ́ kɛ́si mɛtaani rɛ áa nɛ́ nyu.
Yeesu uu kɔ upipirɛtiki pimáa kpá rɛ: Nɔ́rinɛ́pɔ́ɔ ári kapɛ n caailɛ̃. Ani Uléécaa nɛ kɛfa tɛnɛ ani kɔ nɛ̃́ nɛ kɛfa tɛnɛ.
Sitónɛ yɛ Unɛ́sáa kɛyɔ-i kulúi welɛ. Nɛ sinlɛ kɛ́ ha kɛtónɛ nɔ́ nyɔ́ɔnsɛ. Insá pɛɛ lɛ̃, ám yɛ́ pɛɛ nɔ́ símisi rɛ nɛ sinlɛ kɛ́ ha kɛtónɛ nɔ́ nyɔ́ɔnsɛ.
Nɛn n ha kɛtónɛ pinyɔ́ɔnsɛ nɔ́ m masí, nɛ pɛɛrilɛ kɛ́ nɔ́ kpísi kɛ́ nɛ ripɛ́nɛ, nɔ́ɔkɛ́ kɔ nɛ kei kam ń we n we nnya.
Nɔ kɔ kei kam n sĩ́ ncee nyulɛ.
Tomaa uu pɛɛ u maa rɛ: Upíima, ári nyu kei kaa n sĩ́, íye kari yɛ́ wa tɔkɛ́ nɛ lincee n nyu?
Yeesu uu u pɛsɛ rɛ: Nɛ́ɛ ncée, nɛ́ɛ nsímɛ́sei, nɛ́ɛ nfáa. Úka úu we yɛɛ yɛ́ Sáa Uléécaa-i ń ha kái nɛ̃́ kuú nɛ ritiki.
Nɔn pɛɛ nɛ́ n nyu, nɔ́ pɛɛ kɔ Unɛ́sáa n nyu. Kaí nɛ nɛni n kpísi, nɔ u nyulɛ ani kɔ u yɛnu.
Filipu pɔ́ɔ pɛɛ rɛ: Upíima, pɔ kpére Sáa rɔ́ nyísɛ, lɛɛ nɛ rɔ́ piyɛ.
Yeesu uu u maa rɛ: Filipu, hái ái nɛni-mɛ kɛ tɔ́ nɛ nnɔ̃́ arí we, áa kɔ pɛɛ nɛ́ nyuu? Nkó yɛɛ nɛ́ n yɛ̃́ yɛ Unɛ́sáa yɛnlɛ. Íye kai wa kaa pɛɛ́ nɛ maa rɛ kɛ́ Sáa nɔ́ nyísɛ?
Áa nɛ kɛfa tɛnɛ rɛ tɔ́ nɛ Unɛ́sáa yɛ pɛ́nɛlɛnlɛ, nɛn ukɛmɛɛ we uyɛ̃ un kɔ kɛnɛ́mɛɛ we nɛ́ɛ yo? Nsímɛ́ mmú kam nní kɔ n símisi ńn kɛnɛ́mɛɛ léeri. Amá Sáa yɛɛ kɛnɛ́mɛɛ ń we yɛɛ umɛwai wai.
Ani nɛ kɛfa tɛnɛ rɛ nɛ Unɛ́sáa kɛ́mɛɛ welɛ, Unɛ́sáa pɔ́ɔn kɔ kɛnɛ́mɛɛ we. Ḿpá nɔnsá nɛ lɛ̃ kɛfa n tɛnɛnɛ, ani nɛ lɛ̃ kam n wai nnya kɛfa nɛ́ tɛnɛ.
Asei kɛcáá, kɛ́ nɔ́ símisi rɛ nkó yɛɛ nɛ kɛfa nɛ́ n tɛnɛ pɔ̃́ nɛ́ kɔ mɛnɛ́wai mɛcɔ wa. Ticuruu u yɛ́ mɛnɛ́kɔ́ mɛtɔ́ŋɛ́-tɔŋɛ́ wa rɛ Unɛ́sáa kɛ́mɛɛ kam tɔ́su nnya.
Lɛ̃ nnɛ́í kani yɛ́ nɛ rinɛ́nyíri m pisɛ, nɛ li wainɛ Sáa ukɛ́ nɛ Kɛpipi nnya ríyu yɛ̃.
Nɔn yɛ yo mpuri nɛ rinɛ́nyíri m pisɛ, nɛ́ nɔ́ li pa.
Yeesu uu kɔ pimáa pi kpá rɛ: Nɔn nɛ́ n la, nɔ́ yɛ inɛ́sé ritiki.
Nɛ̃́ nɛ́ pɛɛ Sáa we rɛ ukɛ́ Ucomɛ nɔ́ pa ukɛ́ mɛsɛ́rɛ nɔ́kɛnɛ́mɛɛ n we.
Uyɛɛ nní nsímɛ́sei Nfaasɔnɛ. Kɛtẽ nkɛ́ pisoi ápi yɛ́ fe pikɛ́ n yɔsí. Ápi n nyáni, ápi kɔ n nyu. Amá nɔ̃́ nɛ n nyulɛ rɛ n nɔ́kɛnɛ́kúrí we. Nɔ́ nɛ mmɛ̃ nɛ́ ripɛ́nɛ nń nɛ nɔ́kɛnɛ́mɛɛ n we nnya.
Ám nɔ́mɛnɛ́círɛ yánɛ yarɛ sikúmampipi. Nɛ nɔ́kɛnɛ́mɛɛ pɛɛrilɛ.
Li tisɛ nkáripi, kɛtẽ nkɛ́ pisoi ápi yɛ́ pɛɛ piyɛ́nɛ nɛ́ rikpá. Amá nɔ̃́ nɛ́ nɛ́ yɛ̃́ tɛ nɛ nfáa málɛ nnya. Nɔ̃́ nɛ kɔ sɔ́ntilɛ nɔkɛ́ nfáa m má nnya.
Likɛyaa kɛ̃ kani yɛ́ céri rɛ tɔ́ nɛ Unɛ́sáa yɛ pɛ́nɛlɛnlɛ, nɛn ukɛmɛɛ we, nɔ́ɔn kɛnɛ́mɛɛ we, nɛ́ɛn kɔ nɔ́kɛnɛ́mɛɛ we.
Nkó yɛɛ inɛ́sé ḿ múílɛ̃ un i tikilɛ̃ yɛɛ nɛ́ la. Unɛ́sáa yɛ́ kɔ uyɛɛ nɛ́ n la n la. Nɛ̃́ nɛ́ kɔ u n la am kɔ mɛnɛ́círɛ u nyísɛ.
Yuuti, ái Yutasi Isikariyɔɔti, uu u maa rɛ: Upíima, íye kaa yɛ́ mɛpɔ́círɛ rɔ́ nyísɛ áa yɛ́ pɛɛ kɛtẽ nkɛ́ pisoi mɛpɔ́círɛ nyísɛ?
Yeesu uu u pɛsɛ rɛ: Úye un nɛ́ n la, u yɛ́ nnɛ́símɛ́ rimúlú. Unɛ́sáa yɛ́ u n la. Tɔ́ nɛ Unɛ́sáa ari ukɛkúrí sĩ́, arí ha ukɛmɛɛ́ n we.
Nkó yɛɛ úu nɛ́ ń la úu yɛ nnɛ́símɛ́ rimúlú. Nsímɛ́ mmú kam nní nɔ́ n símisi ńn kɔ pɛɛ kɛnɛ́mɛɛ léeri, amá Sáa yɛɛ nɛ́ n tummɛ kɛ́mɛɛ le.
Kumúŋɛ́ nkú-i kɛ tɔ́ nɛ nnɔ̃́ ari nkpéni nní ń we kɛ́mɛɛ kam lɛ̃ nɔ́ símisi.
Nɔ́unɛ́comɛ yɛɛ nní Nfáasɔnɛ kɛ Sáa Uléécaa uú nɛ rinɛ́nyíri m pámɛnɛ. Mmɛ mɛɛ ḿpá yo nɔ́ céésinɛ nn kɔ lɛ̃ nnɛ́í kam nɔ́ n símisi nɔ́ léisɛ.
Nɛ nkpéni nkíŋniŋɛ nɛ nɔ́ riyá. Nnɛ́kíŋniŋɛ kam nɔ́ n hɛ. Ái sisoipipi mɛhɛɛ mɛcɔ kam nɔ́ hɛ. Nɔ́rinɛ́pɔ́ɔ ári kapɛ caai, iwamɛ íi kapɛ kɔ nɔ́ n we.
Yarɛ kam nɔ́ ḿ maa rɛ: Nɛ́ nɔ́ riyá aḿ ha kɔ nɔ́kɛnɛ́mɛɛ pɛɛri. Nɔn nɛ́ n la, kam nní Unɛ́sáa kɛ́mɛɛ n sĩ́, li yɛ́ pɛɛ nɔ́ n láárúlɛ rɛ nɛ ukɛmɛɛ sĩ́ nnya. Unɛ́sáa yɛ nɛ́ felɛ.
Nɛ nsímɛ́ mmú nnɛ́í nɔ́ símisilɛ nkɛ́ kɛlenɛ kam tɛ nn píyei n ka, nɔkɛ́ nɛ kɛfa n tɛnɛ nnya.
Ám nkpéni nɛ mɛyã́ pisímɛ́ nɔ́ kpánɛ. Kɛtẽ nkɛ́ uyɔɔpi yɛ wemɛlɛ. Úu ńnaŋɛ ńka kɛnɛ́cáá má.
Amá kɛtẽ nkɛ́ pisoi pikɛ́ nɛ n céri rɛ nɛ Sáa lalɛ nnya kam yɛ lɛ̃ kuu yɛ nɛ́ ḿ ma wa. Ani nté yisi tɔkɛ́ ncée kpísi.
Yeesu uu pimáa pi kpá rɛ: Nɛ̃́ nɛ fiinyi kuléé riyíkí lɛ, Unɛ́sáa yɛɛ kuute.
U yɛ ḿpá nlésɛ ń-ye mɛɛ kɛnɛ́cáá n tóraalɛ̃ ńn yɛ pɛɛ mári rikélɛ uu kɔ iyɛɛ m máru hɛ́ru, ii pɛɛ mɛyã́ pimárɛ kpá.
Icélaa nnyí kam nní nɔ́ ḿ pa yɛ pihɛ́rɛ́ nɔ́ masilɛ ani pɛɛ nkpáni cáká-cáká.
Tɔkɛ́ m pɛ́nɛlɛ̃ nɔn kɛnɛ́mɛɛ we yarɛ kɛ nɛ́ɛ nɔ́kɛnɛ́mɛɛ ń we mɛcɔ. Nlésɛ nnsá nɛ kuléé n toraalɛ̃, ńn yɛ fe nkɛ́ mmɛcirɛ n we nń nɛ apipi maru. Limɛcɔ kɛ nɔ̃́ áni yɛ́ fe nɔkɛ́ linyinɛ yoriyɛ nɔnsá nɛ nɛ́ m pɛ́nɛlɛ̃.
Nɛ́ɛ kuléé riyíkí, nɔ́ɔ ilésɛ. Nkó yɛɛ nɛ nɛ́ m pɛ́nɛlɛ̃ un nɛ we yarɛ kɛ nɛ́ɛ ukɛmɛɛ ń we mɛcɔ yɛɛ yɛ linyinɛ yoriyɛ. Insá nɛ̃́, áni yɛ́ fe nɔkɛ́ apipi torɛsi.
Úye unsá nɛ nɛ́ m pɛ́nɛlɛ̃ ukɛ́ nɛ n we, pi yɛ kɛtahai-mɛmpɔ u fómpɔlɛ yarɛ nlésɛ, uu kóósi api pɛɛ ilésɛ kóima iyɛ̃ cápinɛ api nna sɛ́ ií torɛ.
Nɔn nɛ nɛ́ m pɛ́nɛlɛ̃ nɔn nɛ kɛnɛ́mɛɛ n we, nnɛ́símɛ́ nn kɔ nɔ́kɛnɛ́mɛɛ n we, ani yɛ lɛ̃ kani ń la pisɛ, pi yɛ́ nɔ́ li pa.
Nɔn apipi mɛyã́ n torɛsi, nɔ lɛ̃ nyísɛlɛ rɛ nɔ pinɛ́pirɛtiki lɛ. Unɛ́sáa uu pɛɛ ríyu yɛnu.
Nɛ nɔ́ lalɛ yarɛ kɛ Sáa uu nɛ́ ń la mɛcɔ. Ani ńla mmɛ̃ kɛ́mɛɛ n we.
Nɔn inɛ́sé m múílɛ̃, nnɛ́la kɛ́mɛɛ kani lɛ̃ we yarɛ kam Unɛ́sáa isé rimmúlú am pɛɛ unla kɛ́mɛɛ n we mɛcɔ.
Nɛ lɛ̃ nɔ́ símisilɛ nɔkɛ́ nɛ mɛnɛ́cɔ mpɔ́ɔnarɛ m má, nɔ́nnɛ́pɔ́ɔnarɛ nkɛ́ kɔ n we nɛ nkɛtɔ-pɔ nnya.
Isé iyɛ̃ kam nɔ́ ḿ pálɛ̃ yɛɛ rɛ: Ani n lakaanɛ yarɛ kam nɔ́ ń la mɛcɔ.
Lɛlɛɛ n fe kɛ usoi uu yɛ nɛ n nyísɛ rɛ u ńla píima málɛ yɛɛ rɛ: Usoi ukɛ́ unfaa cirɛ kpísi ukɛ́ upisanɛ riyu kɛcáá hɛ.
Nɔn yɛ lɛ̃ kam nɔ́ m pisɛ n wa, nɔ pinɛ́sánɛ lɛ.
Ám nkpéni piséi nɔ́ kpánɛ rɛ pikɛikɔ́. Ukɛikɔ́ úu yɛ n nyu lɛ̃ kɛ ukɛisaa uu n wai. Lɛ̃ nnɛ́í kɛ Unɛ́sáa uu nɛ́ n nyísɛ kam nɔ́ céesi. Lɛ̃ nnya kam nɔ́ sée rɛ pinɛ́sánɛ.
Ái nɔ́ɔ nɛ́ wɛ́ɛ, nɛ́ɛ nɔ́ wɛ́ɛ am nɔ́ tum tɛ ani n ŋme ani ha pikɛi wa likɛ́ yóriyɛ ḿpá píyei-pɔ. Lɛ̃ kɛ́mɛɛ, Unɛ́sáa yɛ́ pɛɛ lɛ̃ nnɛ́í kani yɛ́ nɛ rinɛ́nyíri u m pisɛ nɔ́ pa.
Lɛ̃ nnya, lɛ̃ kam nɔ́ m pisɛ yɛɛ rɛ ani n lakaanɛ.
Yeesu uu kɔ pimáa pi kpá rɛ: Kɛtẽ nkɛ́ pikɔ́ pin nɔ́inɛ́puri n yulu, ani ceri rɛ inɛ́puri kapi mɛfoí yɛ̀ kɛlenɛ.
Nɔn pɛɛ kɛtẽ nkɛ́ pikɔ́, pi yɛ́ pɛɛ nɔ́inɛ́puri n la rɛ nɔ pipikɔ́ nnya. Amá káni nní kɛtẽ nkɛ́ pikɔ́, am kɔ nɔ́ wɛ́ɛ, nɔ́ nɛ pɛ̃ áni pɛɛ líka pɛ́nɛlɛ̃ nnya, ápi pɛɛ nɔ́inɛ́puri la.
Ani rinɔ́ɔ tɛ̃ kam nɔ́ ḿ ma léisɛ rɛ: “Ukɛikɔ́ úu yɛ ukɛisaa n fe. Pin nɛ́ n wéékusɛlɛ̃, ani n nyu rɛ pi kɔ nɔ̃́ wéékusɛnɛ, pin yɛ nnɛ́símɛ́ rimmúlú, pi yɛ́ kɔ nɔ̃́ nkɔ́ rimúlú.”
Amá nɛ̃́ nnya kapi lɛ̃ nnɛ́í nɔ́ wainɛ, kápi nní uyɛɛ nɛ́ n tummɛ n nyu nnya.
Nɛnsá pɛɛ́ n ka, nɛnsá pɛɛ kɔ pi n símisi, ápi yɛ́ pɛɛ akópɛ m má. Ápi nkpéni ńka má pikɛ́ nɛ piakópɛ yarii.
Nkó yɛɛ inɛ́puri n yúlu yɛ kɔ Unɛ́sáa ipuri yululɛ.
Nɛnsá pɛɛ pikɛcɔpɛ mɛwai n wapisi kɛ úka mpuri úu n wailɛ̃, ápi yɛ́ pɛɛ akópɛ m má. Amá pi nkpéni mɛ yɛnlɛ api kɔ pɛɛ tɔ́ nɛ Unɛ́sáa ipuri yulu.
Lɛlɛɛ piisé kɛ́mɛɛ n wɔ́laalɛ̃ likɛ́ nɛ n wa nnya kai lɛ̃ wai. Lɛlɛɛ rɛ: Mɛ́woo kapi inɛ́puri yulu.
Ucomɛ yɛɛ n sɔ́nti yɛɛ nní nsímɛ́sei Nfaasɔnɛ kaḿ nɛ Sáa rinyiri nɔ́kɛnɛ́mɛɛ n tumtinɛ. Sáa kɛ́mɛɛ kuu léeri ukɛ́ kɛnɛ́cáá aseéra lesɛ.
Nɔ̃́ nɛ́ kɛnɛ́cáá aseéra lesɛ rɛ tɔ́ nɛ nnɔ̃́ tɔ́ɔ hái kɛ́koraanɛ-mɛ we nnya.
Nɛ lɛ̃ nɔ́ símisilɛ rɛ áni kapɛ nɛ Uléécaa ncee kɛ́mɛɛ ń loó nnya.
Pi yɛ́ kam api ayómɛyáhaalee kɛ́mɛɛ nɔ́ lákasɛ. Ticuruu li kumúŋɛ́ kunyinɛ-i sɔ́nti kɛ usoi uu yɛ́ un nɔ́ n kpu, uú m músu rɛ Uléécaa kuu lɛ̃ inyɔ́ɔnsɛ wai.
Kápi píkai Unɛ́sáa nɛ́ɛ nɛ̃́ n nyu nnya kapi lɛ̃ wainɛ.
Nɛ lɛ̃ nɔ́ símisilɛ rɛ lin n ka lin lɛ̃ n wai, nɔkɛ́ nɛ n léisɛ rɛ nɛ nɔ́ símisi nnya. Tɔ́ nɛ nnɔ̃́ tɔ́ɔ pɛɛ́ we nnya kám hái kɛ́koraanɛ-mɛ nɔ́ símisi.
Yeesu uu kɔ pimáa pi kpá rɛ: Uyɛɛ nɛ́ n tummɛ kɛ́mɛɛ kam nkpéni nní tɔ́su, nɔ́ úka úu kɔ nɛ́ pisɛnɛ rɛ: Mɛ́ye kaa sĩ́?
Kam lɛ̃ nɔ́ n símisi nnya kɛ nɔ́anɛ́pɔ́ɔ aa lɛ̃ mɛyã́ caai.
Ḿpá nɛ lɛ̃, nɛ́ nsímɛ́sei nɔ́ símisi: Nɛn n tɔ́mpɔ, li yɛ́ nɔ́ rilaa ai tɔ́su. Li we rɛ nɛnsá n tɔ́mpɔ, ucomɛ úu pɛɛ nɔ́kɛnɛ́mɛɛ sɔ́nti. Amá nɛn n tɔ́mpɔ, nɛ́ nɔ́ u tummɛ.
Un píyei n ka, u yɛ́ kɛtẽ nkɛ́ pisoi akópɛ pi nyísɛ. U yɛ́ kɔ lɛ̃ kapi yɛ n sée rɛ asei nɛ lɛ̃ kɛ Uléécaa uu yɛ́ nɛ usoi n túhaanɛ pi símisi.
Piakópɛ yɛ nnyɛ́ rɛ ápi nɛ kɛfa nɛ́ tɛnɛlɛ̃.
Asei nyɛɛ rɛ Unɛ́sáa-i kam sĩ́, áni kɔ piyɛ́nɛ nɛ́ kpánɛ.
U yɛ́ lɛ̃ kɛ Uléécaa uu yɛ nɛ usoi n túhaanɛ pi símisi. Lɛlɛɛ rɛ u nɛ kɛtẽ nkɛ́ uyɔɔpi pitúhaanɛ masilɛ.
Nɛ nsímɛ́ mɛyã́ málɛ kɛ́ nɔ́ símisi. Amá nkɛmɛɛ pikomɛ yɛ́ nkpéni nɛ nɔ́ pɔlɛsi.
Nsímɛ́sei Nfaasɔnɛ mmɛ̃ nn píyei n ka, n yɛ́ tíyɛsɛ ani nsímɛ́sei nnɛ́í kóm. Ái nnnaŋɛ cirɛ knn nɛ símisinɛ, amá lɛ̃ nnɛ́í knn n kṍ knn nɔ́ símisinɛ, nn kɔ lɛlɛɛ masí kɛpirɛ n wainɛ nɔ́ símisi.
N sɔ́ntilɛ nkɛ́ ríyu nɛ́ waisɛ. Li we rɛ mmɛ̃ kam n símisi knn sɔ́nti nkɛ́ nɔ́ ritɛ́ŋ́sɛ.
Lɛ̃ nnɛ́í kɛ Unɛ́sáa uu m má yɛ linɛ́kɔ́ lɛ. Lɛ̃ nnya kaḿ maa rɛ mmɛ̃ kam n símisi kɛ nsímɛ́sei Nfaasɔnɛ mmɛ̃ nn sɔ́nti nkɛ́ nɔ́ ritɛ́ŋ́sɛ.
Yeesu uu kɔ pimáa pi kpá rɛ: Li tisɛ nkáripi, áni yɛ́ kɔ piyɛ́nɛ nɛ́ rikpá, ai kɔ nkáripi kpásɛ, ani kɔ piyɛ́nɛ nɛ́ kpá.
Kei kɛ upipirɛtiki kɛcɔpɛ pinyinɛ api pɛɛ pipísɛinɛ lõ tɛ: Nsímɛ́ mmú kuu nní ń símisi asei rɛ íye? U rɛ: Li tisɛ nkáripi, áni yɛ́ kɔ piyɛ́nɛ nɛ́ rikpá, ai kɔ nkáripi kpásɛ, ani kɔ pɛɛ piyɛ́nɛ nɛ́ kpá. Li we rɛ Unɛ́sáa-i kam sĩ́.
Lɛ̃ kuu nní ḿ maa rɛ “li tisɛ nkáripi” asei rɛ íye? Ári nyu lɛ̃ kuu n símisi.
Yeesu un nyu rɛ pi lalɛ pikɛ́ nsímɛ́ u pisɛ, uu pɛɛ pi maa rɛ: Nɔ nɔ́mɛnɛ́cɔpɛcirɛ písɛinɛ rɛ nɛ maa rɛ “li tisɛ nkáripi, áni yɛ́ kɔ piyɛ́nɛ nɛ́ rikpá, ai kɔ nkáripi kpásɛ, ani kɔ pɛɛ piyɛ́nɛ nɛ́ kpá, nɛ́ɛ yo?”
Asei kɛcáá, kɛ́ nɔ́ símisi rɛ nɔ́ kam ani yɛ téni nɔ́anɛ́pɔ́ɔ aa kɔ caai, amá kɛtẽ nkɛ́ pikɔ́ pin nkíŋniŋɛ kɛ́mɛɛ we. Nɔ́ kam ani mpɔ́ɔcaai kɛ́mɛɛ n we, amá nɔ́nnɛ́pɔ́ɔcaai yɛ́ kam nn pansɛ mpɔ́ɔnarɛ.
Unɔ́si yɛ̀ɛ̀ un kɛ́marɛ-i n we, uripɔɔ yɛ̀ɛ̀ n caailɛnlɛ rɛ ituŋɛ yɛ tu rɛ ukɛ́ íwɛ píima li nnya. Amá un pimárɛ m masí, uu uiwɛ palɛi. Li yɛ u n láárúlɛ rɛ u kɛwã́ mari nnya.
Limɛcɔ kɛ nɔ̃́ apɔɔ aa kɔ nkpéni caailɛ̃. Amá nɛ sɔ́nti kɛ́ kɔ piyɛ́nɛ nɔ́ rikpá, nɔ́anɛ́kíŋ akɛ́ pɛɛ níŋɛsi, úka úu yɛ́ kɔ fe ukɛ́ mpɔ́ɔnarɛ mmɛ̃ nɔ́ lesɛ.
Áni likɛyaa kɛ̃ ńka pipisɛ kɔ nɛ́ kpánɛ. Asei kɛcáá, kɛ́ nɔ́ símisi rɛ Sáa yɛ́ lɛ̃ nnɛ́í kani yɛ́ rinɛ́nyíri nɛ u n we nɔ́ pa.
Hái nɛ nɛni-mɛ áni kahanɛ rinɛ́nyíri nɛ linyinɛ n we. Lɛ̃ nnya, ani yɛ we ukɛ́ nɔ́ hɛ nɔ́nnɛ́pɔ́ɔnarɛ nkɛ́ n we nɛ nkɛtɔ-pɔ.
Yeesu uu kɔ upipirɛtiki pimáa kpá rɛ: Sinyárũ kaḿ nɛ nsímɛ́ nnɛ́í nɔ́ símisi. Kumúŋɛ́ kunyinɛ yɛ́ kam ám yɛ́ pɛɛ lɛ̃ nɔ́ n símisi, amá am yɛ pɛɛ Sáa kɛcáá nsímɛ́ nɔ́ símisi kpã́ii.
Nɔ́ ha likɛyaa kɛ̃ tinɛ́nyíri nɛ linyinɛ Sáa we. Ám maa rɛ nɛ́ nɔ̃́ nnya u risuúlusɛ.
Kani nɛ́ ń la nnya, Sáa ricuruu yɛ kɔ nɔ̃́ lalɛ, ani kɔ nɛ kɛfa tɛnɛ rɛ Uléécaa kɛ́mɛɛ kam léeri nnya.
Sáa kɛ́mɛɛ kam léeri kaḿ nɛ kɛtẽ kɛcáá ka. Nɛ nkpéni lɛ̃ kɛtẽ nté yisilɛ kɛ́ Sáa kɛ́mɛɛ pɛlɛ.
Kei kɛ upipirɛtiki api pɛɛ u maa rɛ: Pɔ nkpéni rɔ́ símisilɛ lin kpã́iilɛ̃, áa nkpéni nɛ sinyárũ tɔ́ símisi.
Tɔ nkpéni cérilɛ rɛ pɔ ḿpá yo nyulɛ, ái nkpáni we pikɛ́ nnyinɛ pɔ́ pisɛ. Lɛ̃ nnya karí nɛ kɛfa tɛnɛ rɛ Uléécaa kɛ́mɛɛ kaa léeri.
Yeesu uu pi pɛsɛ rɛ: Nɔ nkpéni nɛ kɛfa tɛnɛlɛ, nɛ́ɛ yo?
Kumúŋɛ́ kunyinɛ yɛ́ kam, ticuruu ku pikámɛ masilɛ, kani yɛ́ mɛkɔ́ mɛkɔ́ rinkpíi ani mɛnɛ́círɛ yá. Amá ám mɛnɛ́círɛ we, Sáa yɛ kɛnɛ́kúrí welɛ.
Nɛ lɛ̃ nnɛ́í nɔ́ símisilɛ rɛ ani nɛ tɔ́ nɛ nnɔ̃́ kupɛ́nɛcɔ kɛ́mɛɛ nkíŋniŋɛ-i n we nnya. Nɔ sɔ́ntilɛ nɔkɛ́ kɛtẽ nkɛ́ kɛcáá íwɛ píima nɛ m pansɛntɛ, amá ani n kahari, nɛ kɛtẽ kɛcáá ńnaŋɛ nnɛ́í piferiyɛ masilɛ.
Kɛ Yeesu uu lɛ̃ pisímɛ́ ḿ masí, uu pɛɛ kɛléécaa-mɛ̃ weríí uu rɛ: Ituŋɛ yɛ tulɛ, Sáa. A Kɛpɔ́pipi ríyu waisɛ, kɛ̃ kɛkɛ́ kɔ pɔ̃́ tíyu waisɛ.
Pɔ sisoipipi nnɛ́í kɛcáá ńnaŋɛ kɛ hɛlɛ rɛ kɛkɛ́ pɛ̃ nnɛ́í kaa kɛanipɛ-i n wa nfáa tɛnɛcirɛ́ hɛ.
Nfáa tɛnɛcirɛ́ mɛɛ pikɛ́ pɔ́ céri rɛ mɛpɔ́círɛ pɔ́ɔ Uléécaa sei, pikɛ́ kɔ Yeesu Kirisi kaa n tummɛ ceri.
Nɛ kɛtẽ kɛcáá ríyu pɔ́ waisɛlɛ am kɔ pikɛi kaa nɛ́ ń forii wai.
Lɛ̃ nnya Sáa, a nkpéni kɛpɔ́yu-i ríyu tɛ̃ kaḿ pɛɛ kɛpɔ́mɛɛ m má aa kɛlenɛ kɛtẽ nkɛ́ wai nɛ́ waisɛ.
Nɛ tíyɛsɛlɛ pisoi pɛ̃ kaa kɛtẽ kɛcáá n lésɛ aa anɛ́nípɛ-i wai api pɔ́ céru. Pɔ́ɔ pɛɛ pi te, aa pi kpísi aa anɛ́nípɛ-i wai pin mpɔ́símɛ́ múílɛ̃.
Pi nkpéni cérilɛ rɛ kɛpɔ́mɛɛ kɛ lɛ̃ nnɛ́í kaa nɛ́ ḿ pa ai léeri.
Nsímɛ́ mmɛ̃ kaa nɛ́ ḿ pa kam pi símisi api ŋmurɛi api kɔ mɛyíkíyiki céru rɛ kɛpɔ́mɛɛ́ kam léeri, api kɔ nɛ kɛfa tɛnɛ rɛ pɔ́ɔ nɛ́ tummɛ.
Pɛ̃ kɛcáá kam pɔ́ yáási. Ái kɛtẽ nkɛ́ pikɔ́ kɛcáá kam yáási, amá pɛ̃ kaa anɛ́nípɛ-i n wa kɛcáá kam pɔ́ yáási rɛ pɔ́ɔ pɛ̃ te nnya.
Pɔ́ɔ lɛ̃ nnɛ́í kam m má te. Nɛ́ɛ kɔ lɛ̃ nnɛ́í kɛ pɔ́ɔ m má te. Lɛlɛɛ kɔ nyísɛlɛ̃ tɛ pɔ pikɛmɛɛ ríyu nɛ́ waisɛlɛ.
Ám kɔ nkpéni kɛtẽ kɛcáá we, amá pɛ̃ nɛ kɔ nɛ kɛkɛcáá welɛ. Kɛpɔ́mɛɛ́ kɛ nɛ́ɛ tɔ́su. Sáa Uléécaa, Uléécaa yɛɛ úu akópɛ m má, a pi rimúlú pikɛ́ rinɔ́ɔ risɛ m má yarɛ kɛ tɔ́ nɛ mpɔ̃́ ari m má mɛcɔ.
Kɛ tɔ́ nɛ pɛ̃ arí pɛɛ ń we, tipɔ́nyíri kaḿ pɛɛ́ nɛ pɛ̃ kaa nɛ́ rimmúísɛ kɛcáá paílɛ̃. Nɛ pɛɛ pikɛcáá ripailɛ ńsɔnɛ, piuka úu pɔ, insá uyɛ̃ kai n waimɛ rɛ ukɛ́ pɔ yarɛ kai Nléécaasimɛ́ ritɛlɛ́ kɛ́mɛɛ n wɔ́laalɛ̃ mɛcirɛ.
Ncée-i kam nní lɛ̃ we nɛn kɛpɔ́mɛɛ tɔ́su. Kumúŋɛ́ nkú-i kam nní kɛtẽ kɛcáá ń we kɛlenɛ nnya kam lɛ̃ pi símisi rɛ mpɔ́ɔnarɛ kam m má nkɛ́ pi wa nɛ nkɛtɔ-pɔ.
Nɛ̃́ nɛ mpɔ́símɛ́ pi céesilɛ kɛtẽ nté pikɔ́ api piipuri yulu rɛ ápi kɛtẽ nté pikɔ́, yarɛ kɛ nɛ̃́ ám kɔ kɛtẽ nté ukɔ́ nnya.
Ám pɔ́ welu rɛ a kɛtẽ nkɛ́ kɛcáá pi yukusɛ, amá nɛ pɔ́ welu rɛ a pikɛcáá ripaí ukpááree Setani úu kapɛ pi rica.
Ápi kɛtẽ nté pikɔ́, yarɛ kɛ nɛ̃́ ám kɔ kɛtẽ nté ukɔ́ mɛcɔ.
A nsímɛ́sei kpísi aá nɛ pi pansɛsɛ pipɔ́kɔ́ nɛ kɛ́tɔ-pɔ. Mpɔ́símɛ́ mɛɛ asei.
Yarɛ kaa kɛtẽ nté pisoi kɛ́mɛɛ nɛ́ n tũ mɛcɔ kɛ nɛ́ɛ kɔ kɛtẽ nté pisoi kɛ́mɛɛ pi tũ.
Nɛ pɛ̃ nnya mɛnɛ́círɛ kpísilɛ am pɔ́ pa rɛ nsímɛ́sei nkɛ́ tíyɛsɛ pɛ̃ pɔ́ɔkɛ́ kɔ pimɛcirɛ kpísi pikɛ́ pansɛsɛ pipɔ́kɔ́.
Ái kɔ pɛ̃ ŋmanɛ nnya kam pɔ́ welu, amá pɛ̃ kapi n sɔ́nti pikɛ́ nsímɛ́ rin-yóó pikɛ́ nɛ kɛfa nɛ́ tɛnɛ nnya kam pɔ́ welu.
Nɛ pɔ́ welu rɛ a tíyɛsɛ pikɛ́ rinɔ́ɔ risɛ wa. Yarɛ kɛ pɔ̃́ Sáa, aa kɛnɛ́mɛɛ ń we nɛ́ɛn kɔ kɛpɔ́mɛɛ we, pɛ̃ pikɛ́ kɔ m pɛ́nɛlɛ̃ pin nɛ kɛrɔ́mɛɛ́ we kɛtẽ nté pikɔ́ pikɛ́ nɛ n céri rɛ pɔ́ɔ nɛ́ tummɛ nnya.
Mɛyɔ́ɔpi mɛ̃ kaa nɛ́ ń hɛ kam pi hɛ pikɛ́ nɛ rinɔ́ɔ risɛ m má yarɛ kɛ tɔ́ nɛ mpɔ̃́ ari m má mɛcɔ.
Nɛ nɛ pi pɛ́nɛlɛnlɛ nɛn nɛ pikɛmɛɛ́ we, pɔ́ɔn kɔ nɛ nɛ̃́ pɛ́nɛlɛ̃ pɔn nɛ kɛnɛ́mɛɛ́ we. Lɛ̃ kɛ́mɛɛ́ kapi yɛ́ fe api rinɔ́ɔ risɛ m má nɛ kɛ́tɔ-pɔ, kɛtẽ nté pisoi api kɔ nɛ ceru rɛ pɔ́ɔ nɛ́ tummɛ, pɔn kɔ pi la yarɛ kaa nɛ́ ń la mɛcɔ.
Sáa, nɛ la rɛ pɛ̃ kaa nɛ́ rimmúísɛ pikɛ́ ha kei kam ń wenɛ n we, pikɛ́ nɛ mɛyɔ́ɔpi mɛ̃ kaa nɛ́ n hɛ n yɛ̃́ nnya. Pɔ́ɔ nɛ́ mɛ hɛ rɛ pɔ nɛ́ lalɛ aa kɛlenɛ kɛtẽ wai nnya.
Sáa asei ute, kɛtẽ nkɛ́ pikɔ́ ápi pɔ́ nyu. Amá nɛ̃́ nɛ pɔ́ nyulɛ, mpí pɔ́ɔ kɔ ceru rɛ pɔ́ɔ nɛ́ tummɛ.
Nɛ tíyɛsɛlɛ api ripɔ́nyíri ceru, nɛn kɔ we nɛn wai rɛ pikɛ́ picére ti rikpá, ńla mmɛ̃ kaa nɛ́ ń la nkɛ́ nɛ pikɛmɛɛ́ n we kɛ́ kɔ nɛ pi m pɛ́nɛlɛ̃ nɛn nɛ pikɛmɛɛ́ we nnya.
Kɛ Yeesu uu lɛ̃ pisímɛ́ ḿ masí, u nɛ upipirɛtiki api yisi api Seturɔɔ kɛfaŋaa mɛtɛ́ŋ́-mɛ̃ sĩ apí ha kɛléécarɛ kɛnyinɛ kɛɛ kei ń we kɛ́mɛɛ lompɔ.
Yutasi yɛɛ Yeesu n yáá yɛ kei nyulɛ. Yeesu nɛ upipirɛtiki yɛ̀ɛ̀ pɛɛ kei mɛsɛ́rɛ cápinɛlɛ.
Kei kɛ Yutasi uu yisi uu pisɔ́ɔ́ca kpísi uu kɔ Uléécaa kɛyɔ pimɛ́rɛ́ kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pifarisi api n tumpɔ nɛ pɛ́nɛ, pin iyúipukɛ nɛ sífiráa nɛ itɔpilũ mulɛilɛ̃.
Yeesu yɛ pɛɛ lɛlɛɛ u n wainɛ pinyuwɛ máálɛnlɛ, uu pɛɛ́ nɛ nyɔsɔ́pɔ uu pi pisɛ rɛ: Úye kani wɛ́ɛ́si?
Api u pɛsɛ rɛ: Nasarɛti ukɔ́ Yeesu. Uu pɛɛ pi pɛsɛ rɛ: Nɛ́ɛ lo! Yutasi yɛɛ u n yáá yɛ pɛɛ kei welɛ lin nɛ lɛ̃ wai.
Kumúŋɛ́ kpɛ-i kɛ Yeesu uú pɛɛ pi ḿ maa rɛ: Nɛ́ɛ lo, pi ipírɛ̃ pírɛ̃ nɛ sɔ́nɛlɛ apí ha nɛ lólu.
Yeesu uu kɔ pipisɛ pi kpá rɛ: Úye kani wɛ́ɛ́si? Api rɛ: Nasarɛti ukɔ́ Yeesu.
Yeesu uu pɛɛ pi pɛsɛ rɛ: Ńté nɛ nɔ́ maa rɛ nɛ́ɛ lo. In tɛ nɛ̃́ kani mɛsei wɛ́ɛ́si, ani picɔ riyá pikɛ́ tɔ́mpɔ.
Lɛ̃ kuú pɛɛ mɛkɛɛ ḿ ma likɛ́ nɛ n wa nnya kuu lɛ̃ ma. U pɛɛ́ maa rɛ: Pɛ̃ kaa nɛ́ rimmúísɛ, úka úu nɛ nɛ́ pɔ.
Simɔɔ Piyɛɛ yɛ pɛɛ ritɛ́hɛ caacaa múílɛnlɛ. Uu ri mahani uu Uléécaa usina ukɛikɔ́ usɛ kutu lukɛ-lukɛ seḿ. Pi yɛ ukɛikɔ́ uyɛ̃ sée rɛ Malikuusi.
Kei kɛ Yeesu uu pɛɛ Piyɛɛ maa rɛ: A ripɔ́tɛ́hɛ kukai kɛ́mɛɛ pɛsɛpɔ. Íwɛ iyɛ̃ kɛ Unɛ́sáa uu wa rɛ kɛ́ li. Ám kapɛ pɛɛ i li, nɛ́ɛ íye?
Pisɔ́ɔ́ca pɛ̃ nɛ piukpeenwai nɛ Pisuifi pimɛ́rɛ́ api pɛɛ Yeesu tini api paasi
apí nɛ Ana kɛyɔ u sĩ kɛlenɛ. Ana yɛ pɛɛ Kayifu yɛɛ kumúŋɛ́ kpɛ-i isína n tṹ ulɔ́hɔ́ lɛ.
Kayifu yɛɛ pɛɛ Pisuifi piwɛ́ɛ́sɛ mɛsɔhɔ rikpá rɛ: Li kutɔsi we rɛ usoi usɛ ukɛ́ kuyu nnɛ́í nkpɔ kpu.
Pi pɛɛ lɛ̃ nɛ Yeesu tɔ́sulɛ, Simɔɔ Piyɛɛ nɛ uupirɛtikicɔ unyinɛ pin Yeesu tikilɛ̃. Usína yɛ pɛɛ upirɛtiki ucɔ uyɛ̃ nyulɛ. Lɛ̃ nnya kuu fe u nɛ Yeesu api kucɔ usína kɛyɔ-i lompɔ.
Amá kɛtahai kɛ Piyɛɛ pɔ́ɔ nyɛrɛ uú nɛ ripoo kɔ. Kei kɛ uupirɛtikicɔ uyɛ̃ kɛ usína uu nní ń nyu uu pɛɛ léemɛ uú nɛ unɔ́sikɛikɔ́ uyɛɛ ripoo-i m mɛ̃́ símisi uu pɛɛ Piyɛɛ tampɔ.
Unɔ́si uyɛ̃ uu pɛɛ Piyɛɛ pisɛ rɛ: Ńté pɔ̃́ nɛ kɔ utisi uyɛ̃ upirɛtiki lɛ? Piyɛɛ uu rɛ: Aaí, ám utisi uyɛ̃ upirɛtiki.
Nnyiyɛ yɛ pɛɛ likumúŋɛ́ kpɛ-i welɛ. Pikɛikɔ́ nɛ pimɛ́rɛ́ api pɛɛ nkalɛna wai api kɛkálɛ wai pin pɛɛ wéni. Piyɛɛ pɔ́ɔ kɔ pikɛmɛɛ́ hapɔ uú n tũ un nna wéni.
Usína uu Yeesu upipirɛtiki nɛ uicélaa kɛcáá písɛisɛ.
Yeesu uu u pɛsɛ rɛ: Ḿpá úye kɛyu-i kam símisi am kɔ mɛsɛ́rɛ Pisuifi ayomɛyáhaalee-i nɛ Uléécaa kɛyɔ-i kɛ Pisuifi nnɛ́í api yɛ n cápinɛ céesi. Ám kɛtumɛ ńka mɛyaa ma.
Yo nnya kaa pɛɛ nɛ́ písɛisɛ? Pɛpɛɛ n kṍ nɛn símisi kaa yɛ́ pisɛ rɛ yo kɛcáá kam pi símisi. Pɛ̃ nɛ nyulɛ ńsɔnɛ lɛ̃ kɛ nɛ́ɛ ḿ ma.
Kɛ pimɛ́rɛ́ pɛ̃ usɛ uu lɛ̃ n kṍ, uu Yeesu kɛpɛsɛ tɔlu uu u pisɛ rɛ: Lɛ̃ kaa yɛ́ pɛɛ usína rinɔ́ɔ pɛsɛɛ?
Yeesu uu pɛɛ u maa rɛ: In tɛ ám ńsɔnɛ símisi, a nɛ́ símisi kei kam m púnnɛ. Amá in tɛ nɛ ńsɔnɛ símisilɛ, yo nnya kaa pɛɛ nɛ́ pi?
Ana uu pɛɛ u kpísi un lɛ̃ pahaalɛ̃ uú nɛ usína Kayifu u papɔ.
Simɔɔ Piyɛɛ yɛ pɛɛ likumúŋɛ́ kpɛ-i welɛ un nna wéni. Api u pisɛ rɛ: Ńté pɔ̃́ nɛ kɔ utisi uyɛ̃ upirɛtiki lɛ? Uu kɛ́su uu rɛ: Aaí, ám utisi uyɛ̃ upirɛtiki.
Usína ukɛikɔ́ usɛ yɛ pɛɛ utisi uyɛ̃ kɛ Piyɛɛ uu kutu rińseḿ umarɛcɔ lɛ. Uu pɛɛ Piyɛɛ pisɛ rɛ: Ái nɔ́ nɛ uyɛ̃ kam aléé kɛcarɛ-pɔ yɛ̃́ɛ?
Piyɛɛ uu kɔ Yeesu pikɛ́ŋɛ kpá. Mɛsɛ nɛ mɛsɛ, icã́ ii kooi.
Api mmarɛ marɛ Kayifu kɛyɔ-i Yeesu kpísi apí nɛ riyɔ́ɔpipoo sĩ. Amá Pisuifi piwɛ́ɛ́sɛ ápi pɛɛ lompɔ rɛ ái kapɛ mɛ́kpɛrinkpɛ pi waisɛ, ápi yɛ́ pɛɛ fe pikɛ́ nkpɔ mɛlɔ́ɔ́ anyã́ li nnya.
Lɛ̃ nnya kɛ Pilati uu léepɔ uu pi lɛɛpɔ, uu pi pisɛ rɛ: Ń-ye kani nɛ usoi nkó túhaanɛ?
Api u pɛsɛ rɛ: Usoi nkó unsá pɛɛ mɛwai kópɛ n wai, ári yɛ́ pɛɛ apɔ́nípɛ-i u wa.
Kei kɛ Pilati uu pɛɛ pi maa rɛ: In lɛ̃, ani u kpísi aní nɛ nɔ́rinɛ́cúruu u túhaanɛ yarɛ kai nɔ́inɛ́sé kɛ́mɛɛ m pisɛ. Pisuifi api u pɛsɛ rɛ: Ári ncée má tɔkɛ́ unyinɛ kpu.
Tinɔ́ɔ tɛ̃ kɛ Yeesu uú pɛɛ ḿ ma uú nɛ nkpɔ mmɛ̃ kuu n kpinɛ kɛcáá símisi kai lɛ̃ titiki.
Pilati uu riyɔ́ɔpipoo-i lompɔ uu Yeesu pisɛ rɛ: Pɔ́ɔ Pisuifi Uyɔɔpii?
Yeesu uu rɛ: Pɔ́ɔ ripɔ́cúruu lɛ̃ pisɛ nɛ́ɛ unyinɛ yɛɛ nnɛ́símɛ́ pɔ́ símisi?
Pilati uu rɛ: Pɔ nyu rɛ nɛ̃́ nɛ Usuifi lɛɛ? Mpɔ́puri pikɔ́ nɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ pɛɛ anɛ́nípɛ-i pɔ́ wa. Yo kaa mpíí wa?
Yeesu uu rɛ: Kɛnɛ́yɔ́ɔpitẽ ákɛ kɛtẽ nté kɛkɔ́. Nɛn pɛɛ kɛtẽ nté iyɔɔpi n le, pinɛ́kɛikɔ́ yɛ́ pɛɛ kɛnɛ́cáá atɔpi wa rɛ ápi kapɛ Pisuifi anipɛ-i nɛ́ wa nnya. Amá inɛ́yɔ́ɔpi íi nkpáni kɛtẽ nté ikɔ́.
Kei kɛ Pilati uu pɛɛ u pisɛ rɛ: Lɛ̃ nnya, pɔ uyɔ́ɔpi lɛɛ? Yeesu uu rɛ: Lɛ̃ kaa nní ma. Nɛ uyɔ́ɔpi lɛ. Pi nɛ́ márilɛ am kɛtẽ kɛcáá weri rɛ kɛ́ nsímɛ́sei kɛcáá símisi. Nkó yɛɛ nsímɛ́sei m má yɛ̀ɛ̀ kutu nɛ́ ricɔlɛ.
Pilati uu u pisɛ rɛ: Yo kapi yɛ sée rɛ nsímɛ́sei? Kɛ Pilati uu lɛ̃ Yeesu pipisɛ ḿ masí, uu yisi uu piléepɔ kpá uu Pisuifi lɛɛpɔ, uu pi maa rɛ: Nɛ̃́ ám yɛ̃ yo kuu caai nnya kapi yɛ́ nɛ u ń kpu.
Amá li nɔ́kɛnɛ́mɛɛ inyɛ́kii lɛ rɛ kɛ́ yɛ ḿpá nkpɔ mɛlɔ́ɔ́ anyã́ áye kɛ́mɛɛ ukpaniikɔ́ usɛ unyinɛ akpanii tɔ. Nɔ la rɛ kɛ́ Pisuifi Uyɔɔpi akpanii nɔ́ tɔɔ?
Api pɛɛ picáái kpá rɛ: Aaí, ái uyɛ̃, a Parapasi akpanii rɔ́ tɔ. Parapasi yɛ pɛɛ kɔ usoi kpááree lɛ.
Kei kɛ Pilati uu pɛɛ ncée hɛ rɛ pikɛ́ Yeesu tĩ pikɛ́ isɛ́í u súúkɛɛ.
Pisɔ́ɔ́ca api inípɛ nɛ riyɔ́ɔpikɔŋ yóóni api u kipisɛ, api kɔ kukpɛ́lɛnku wɛɛ́ nyaii kpísi api u tani.
Api pɛɛ ukɛkúrí nyɔsɔ́pɔ api yɛ pɛɛ rɛ: Tɔ pɔ́ yáasi, Pisuifi uyɔɔpi! Apí nɛ sipɛsɛ u tɔlu.
Pilati uu kɔ piléepɔ kpá, uu pisoi pɛɛ n cápinɛlɛ̃ maa rɛ: Uyɛɛ nkó kaḿ nɛ kɛtahai nɔ́ léemɛ nɔkɛ́ céri rɛ ám yɛ̃ yo kuu caai nnya kapi yɛ́ nɛ u ń kpu.
Yeesu uu pɛɛ léepɔ un tiyɔ́ɔpikɔŋ kapí nɛ inípɛ n yóõ kipilɛ̃ un kɔ kukpɛ́lɛnku wɛɛ́ nyaii tanaalɛ̃. Pilati uu pɛɛ pi maa rɛ: Usoi uyɛɛ nkó!
Kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ pimɛ́rɛ́ api u n yɛ̃́ api cáái rɛ: A kunapɛ́ɛ́kɔɔ́ kɛcáá u karii! A kunapɛ́ɛ́kɔɔ́ kɛcáá u karii! Kei kɛ Pilati uu pɛɛ pi maa rɛ: Ani nɔ́rinɛ́cúruu u kpísi aní ha karii. Nɛ̃́ ám yɛ̃ yo kuu caai nnya kapi yɛ́ nɛ u ń kpu.
Pisuifi api u pɛsɛ rɛ: Tɔ isé inyinɛ málɛ yɛɛ m pisɛ rɛ ukɛ́ kpu rɛ u umɛcirɛ waisɛ Uléécaa Kɛpipi nnya.
Kɛ Pilati uu anɔ́ɔ nyɛ̃ n kṍ, iwamɛ ii mɛyã́ pilonɛ u kpá.
Uu riyɔ́ɔpipoo-i lompɔ uu Yeesu pisɛ rɛ: Pɔ yei ukɔ́ lɛ? Amá Yeesu úu rinɔ́ɔ u yɔsí.
Pilati uu pɛɛ u maa rɛ: Áa la pɔkɛ́ rinɔ́ɔ nɛ́ yɔsí, nɛ́ɛ yo? Áa nyu rɛ nɛ́ fe am tíyɛsɛ api pɔ́ yá nɛ́ɛ am tíyɛsɛ api kunapɛ́ɛ́kɔɔ́ kɛcáá pɔ́ karii?
Yeesu uu pɛɛ u pɛsɛ rɛ: Áa ńnaŋɛ ńka kɛnɛ́cáá má, insá mmɛ̃ kɛ Uléécaa uu pɔ́ ḿ pa rɛ a kɛnɛ́cáá m má. Lɛ̃ nnya kɛ uyɛɛ apɔ́nípɛ-i nɛ́ ń wa akópɛ aa apɔ́kɔ́ fe.
Kaí nɛ kumúŋɛ́ kpɛ-i n kpísi, Pilati uu pɛɛ́ n wɛ́ɛ́si ukɛ́ Yeesu riyápɔ. Amá Pisuifi api sicááila loni rɛ: Pɔn u rin-yápɔ, áa pɛɛ Rɔm uyɔɔpi usanɛ! Usoi nkó yɛɛ umɛcirɛ n nyáni rɛ uyɔ́ɔpi yɛ Rɔm uyɔɔpi ulaarɔ lɛ.
Kɛ Pilati uu anɔ́ɔ nyɛ̃ n kṍ, uú nɛ Yeesu kɛtahai leepɔ, uu pɛɛ́ ha kei kapi yɛ n sée rɛ asɛ́hɛ́wɛɛ́pi kɛlõ riyɔ́ɔpitũ kɛcáá tonɛ. Pi yɛ kɛlõ kɛ̃ Mɛ́-epiree kɛ́mɛɛ sée rɛ Kapata.
Likɛ́ nɛ n weesi pikɛ́ nkpɔ mɛlɔ́ɔ́ anyã́ n li, ituŋɛ kɛcírɛ kumúŋɛ́ kaí pɛɛ lɛ̃ we. Pilati uu Pisuifi maa rɛ: Nɔ́unɛ́yɔ́ɔpi yɛ nkó!
Amá api pɛɛ sicááila loni rɛ: A kpu! A kpu! A kunapɛ́ɛ́kɔɔ́ kɛcáá u karii! Pilati uu pi pisɛ rɛ: Kɛ́ nɔ́unɛ́yɔ́ɔpi kunapɛ́ɛ́kɔɔ́ kɛcáá karii? Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ api u pɛsɛ rɛ: Rɔm uyɔɔpi mɛmáá, ári uyɔ́ɔpi úka ucɔ má.
Uu pɛɛ Yeesu kpísi uu pianipɛ-i wai rɛ pikɛ́ ha u karii. Api pɛɛ Yeesu kpísi apí nɛ tɔ́mpɔ.
Yeesu uu uricuruu kunapɛ́ɛ́kɔɔ́ kpɛ̃ kɛcáá kapi u n kariinɛ cɔni uú nɛ kuyu-i léepɔ, uú nɛ kɛlõ kɛ̃ kapi yɛ n sée rɛ Kúyu Koŋoo sĩ. Pi yɛ kei nɛ Mɛ́-epiree sée rɛ Kɔlikɔta.
Kei kapi u nɛ pisoi pitɛ́ pinyinɛ anapɛ́ɛ́kɔɔ́ kɛcáá karii, ucɔ uilúkɛ́ isɛ, ucɔ icɔ, Yeesu kunapɛ́ɛ́kɔɔ́ aku pɛɛ kɛcɔpɛ n we.
Pilati uu kɔ tíyɛsɛ api kɛkpénkpélépi kɛcáá wɔ́lu api kunapɛ́ɛ́kɔɔ́ kɛcáá karii. Pi kɛkɛcáá wɔ́i rɛ: Nasarɛti ukɔ́ Yeesu, Pisuifi uyɔɔpi.
Pisuifi mɛyã api iwɔ́i iyɛ̃ kɛɛni, kaí nɛ kei kuyu n kɔ́lɛ̃ nnya. Mɛ́-epiree nɛ Mɛ́latɛɛ nɛ Mɛ́kirɛki kapí nɛ wɔi.
Pisuifi pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ api Pilati maa rɛ: Pi wɔi rɛ Pisuifi Uyɔɔpi, amá a wɔi rɛ u maa rɛ: Nɛ Pisuifi Uyɔɔpi lɛ.
Pilati uu pi pɛsɛ rɛ: Lɛ̃ kam n wɔ́i kam wɔ́i.
Kɛ pisɔ́ɔ́ca api Yeesu kunapɛ́ɛ́kɔɔ́ kɛcáá pikarii ḿ masí, api uilũ kpísi api hɔ́ɔ́nɛ api afiri ana wai, ḿpá usɔ́ɔ́ca úye uu rifiri risɛ kpísi. Api kɔ ukukpɛlɛnku wɛɛ́ nyaii kpɛɛ áku nnyɛlaa m má kpísi. Mɛsamɛ kapi ku yóõ kɛcáá nɛ mɛtene-pɔ.
Api pɛɛ pimɛcɔpɛcirɛ n tee rɛ: Ári kapɛ ku ricɛɛ́ri. Amá tɔkɛ́ paŋai arí nɛ yɛnu uyɛɛ yɛ́ ku n kpísi. Li lɛ̃ walɛ likɛ́ nɛ lɛlɛɛ Nléécaasimɛ́ ritɛlɛ́ kɛ́mɛɛ n wɔ́laalɛ̃ kɛcáá rintíki nnya. Li wɔlaalɛ̃ tɛ: Pi inɛ́lũ hɔɔnɛ api paŋai apí nɛ uyɛɛ yɛ́ kunɛ́kpɛ́lɛnku wɛɛ́ nyaii n kpísi yɛnu. Lɛ̃ kɛ pisɔ́ɔ́ca api n wa yɛ lɛ̃.
Kunapɛ́ɛ́kɔɔ́ kpɛ̃ kɛcáá kɛ Yeesu uú pɛɛ n kariilɛ̃ kɛkúrí kɛ úni nɛ úni uwã nɛ Kulopaasi unɔsi Maari nɛ Makitala kuyu ukɔ́ Maari apí pɛɛ nyɛnu.
Yeesu uu úni yɛnu, uupirɛtiki uyɛ̃ kuú pɛɛ ń la pɔ́ɔn úni kɛkúrí nyɛnu. Yeesu uu úni maa rɛ: Unɔ́si, upɔ́ŋmánɛ yɛ nɛni nkó.
Uu kɔ uupirɛtiki uyɛ̃ maa rɛ: Upɔ́ni yɛ nɛni nkó. Kaí nɛ kei n kpísi, uyɛ̃ uu pɛɛ Yeesu uni kpísi uu ukɛyɔ-i yekei.
Kɛ Yeesu uu n yɛ̃́ tɛ u lɛ̃ nnɛ́í kuu piwai ń ka piwai masilɛ, uu rɛ: Nnírɛ́ yɛ nɛ́ welɛ. Likɛ́ nɛ lɛlɛɛ Nléécaasimɛ́ ritɛlɛ́ kɛ́mɛɛ n wɔ́laalɛ̃ kɛcáá rintíki nnya kuu lɛ̃ ma.
Kulũ kunyinɛ yɛ pɛɛ kei kɛkúrí nɛ píta nyɛpɛ-nyɛpɛ mɛyipɛ yisunulɛ. Pisɔ́ɔ́ca api kuyúi kpɛ̃ kapi yɛ n sée rɛ isɔɔpi kɛkpápi kpísi, api sinɛ́ɛ̃ sinyinɛ píta nyɛpɛ-nyɛpɛ pɛ̃ fɛ api kɛkɛcáá tuhu apí nɛ Yeesu nnɔɔ kuwɛ́ɛ́-mɛ̃ sĩ.
Yeesu uu píta nyɛpɛ-nyɛpɛ pɛ̃ sɔɔmú uu pɛɛ rɛ: Ḿpá yo yɛ piwai masilɛ. Kuu lɛ̃ ḿ ma, uu pɛɛ kpará, nfáa nn tɛnɛ.
Likɛweesi kɛɛ kɛwéntɛyaa kɛtúŋɛ́. Kɛwéntɛyaa kɛ̃ nɛ kɔ pɛɛ kɛyáa píima lɛ. Sisoikópɛ ási kapɛ nɛ kɛwéntɛyaa kɛ̃ kɛtúŋɛ́ kunapɛ́ɛ́kɔɔ́ kɛcáá ń kɔ́lɔilɛ̃ nnya, api Pilati pisɛ rɛ ukɛ́ tíyɛsɛ pikɛ́ apáí si selesi api pɛɛ si súisɛntɛ.
Pisɔ́ɔ́ca api pɛɛ́ hapɔ api pisoi pitɛ́ pɛ̃ nɛ Yeesu kapi kɛsẽ́ u karii ufoí apáí selu, api kɔ ulírũ akɔ́ selu.
Api Yeesu-i tuipɔ. Kapi n yɛ̃́ tɛ u pikpɔ masilɛ nnya, ápi pɛɛ apáí u sei.
Amá pisɔ́ɔ́ca pɛ̃ usɛ uu ilúkɛ́-i kupáŋ́ u tuhu uu luru, mɛsɛ nɛ mɛsɛ, mɛ́nyɛ nɛ míni amɛ léeri.
Uyɛɛ mɛwai mɛ̃ n yɛ̃́ yɛ maa rɛ asei yɛ nyɛ. Lɛ̃ kuu ḿ ma yɛ kɔ asei lɛ. Uyɛɛ nyulɛ rɛ asei kuu símisi. U símisilɛ rɛ nɔ́ɔkɛ́ kɔ nɛ kɛfa tɛnɛ.
Li lɛ̃ walɛ likɛ́ nɛ lɛlɛɛ Nléécaasimɛ́ ritɛlɛ́ kɛ́mɛɛ n wɔ́laalɛ̃ tintíki nnya. Lɛlɛɛ rɛ: Ápi ukukɔhɔ kúka selunɛ.
Li kɔ rikɛlõ kɛcɔ-i wɔ́laalɛ̃ tɛ: Pi yɛ́ kam api yɛ uyɛ̃ kapi ilúkɛ́ n luri kuwɛ́ɛ́-mɛ̃ n nyánɛi.
Lɛ̃ mɛmáá, Arimatee kuyu ukɔ́ kapi yɛ n sée rɛ Yosɛfi uu Pilati ncée welu rɛ ukɛ́ Yeesu kpísi ukɛ́ ha kulɛsi. Pilati uu ŋmurɛi. Pisuifi iwamɛ yɛ pɛɛ Yosɛfi uyɛ̃ welɛ, úu pɛɛ lɛ̃ nnya nyísɛlɛ̃ tɛ u Yeesu upirɛtiki lɛ. Uyɛɛ ha uu Yeesu kpísi uú nɛ tɔ́mpɔ.
Nikotɛm yɛɛ kɛsinɛ kɛnyinɛ Yeesu kɛ́mɛɛ ń ha, pɔ́ɔ kɔ tulaaliyɛ pɛ̃ kapi yɛ n sée rɛ miiri nɛ alowɛɛsi mɛcɔ́hɔnɛ sikiloo afɛɛtaani kumúŋɛ́ nɛ hapɔ.
Pikɛtɛ́ api Yeesu kpísi api sisáŋáápampi pílɛsi, api tulaaliyɛ pɛ̃ u fom yarɛ kapi yɛ pɛɛ Pisuifi inyɛkii kɛ́mɛɛ usoi n kúlɛsi mɛcɔ.
Kei kapi Yeesu kunapɛ́ɛ́kɔɔ́ kɛcáá n karii kɛkúrí kɛ kɛléécarɛ kɛnyinɛ akɛ́ pɛɛ́ we. Nhórɛ falɛ nnyinɛ kɛ́mɛɛ kápi úka n wailɛ̃ yɛ pɛɛ kɛléécarɛ kɛ-i welɛ.
Likɛweesi kɛɛ Pisuifi kɛwéntɛyaa. Nhórɛ nn kɔ nɛ kei kɔlɛ̃. Api lɛ̃ nnya kei Yeesu waipɔ.
Kɛwéntɛyaa ukóso, Makitala kuyu ukɔ́ Maari uu kɛmarɛsinɛ yisi, lin hiihiilɛ̃ uu nhórɛ-i sĩ́, uu yɛnu rɛ pi riparɛ kapi nhórɛ rińfi lesɛlɛ.
Uu itóó wai uú nɛ Simɔɔ Piyɛɛ nɛ uupirɛtikicɔ uyɛ̃ kɛ Yeesu uú pɛɛ mɛyã́ ń la lɛɛpɔ, uu pi maa rɛ: Pi Upíima nhórɛ kɛ́mɛɛ lésɛlɛ, ári nyu yei kapi u wa.
Kei kɛ Piyɛɛ nɛ uupirɛtikicɔ uyɛ̃ api yisi api nhórɛ-i sĩ́.
Api pikɛtɛ́ itóó wai, amá ucɔ uyɛ̃ uu Piyɛɛ faau uú ha nhórɛ-i mɛfoí tulu.
Uú fo uu lóólúpɔ, uu sisáŋáápampi yɛnu sin kɛteni-i laanu, amá úu pɛɛ lompɔ.
Simɔɔ Piyɛɛ yɛɛ u n tíkilɛ̃ pɔ́ɔ kɔ tuipɔ. Uyɛ̃ uu nhórɛ-i lompɔ uu sisáŋáápampi sɛ̃ kɛteni-i yɛ́nu.
Uu kɔ kusáŋáá kpɛ̃ kapí pɛɛ Yeesu ríyu m paasi yɛnu kun pílaalɛ̃ kun kumɛcirɛ kɛlõ iyaa yisunu, sisáŋáápampi ási kei we.
Kei kɛ uupirɛtiki ucɔ uyɛɛ pɛɛ mɛfoí nhórɛ-i n tuipɔ pɔ́ɔ kɔ lompɔ, uu yɛ́nu uu pɛɛ́ nɛ kɛfa tɛnɛ.
Asei kɛcáá, hái nɛ kumúŋɛ́ kpɛ-i, ápi pɛɛ kahanɛ lɛlɛɛ Nléécaasimɛ́ ritɛlɛ́ kɛ́mɛɛ n wɔ́laalɛ̃ asei n kõ tɛ li pisɛ rɛ Yeesu ukɛ́ pikpɔkpɔ kɛ́mɛɛ yisi.
Lɛ̃ mɛmáá, pipirɛtiki pɛ̃ kɛtɛ́ api yisi apí kulu.
Maari pɔ́ɔ pɛɛ kɛtahai-pɔ nhórɛ kɛkúrí tonɛ uú n téni. Kuu lɛ̃ ń we un téni, uú fo uu nhórɛ kɛ́mɛɛ lóólúpɔ.
Uu piléécaatumɛ pitɛ́ pinyinɛ yɛnu pin ilũ tomɛ́ tanaalɛ̃ pin nɛ kei kapí pɛɛ Yeesu n finsɛ tũ, ucɔ ríyu-mɛ̃, ucɔ ána-mɛ̃.
Api u pisɛ rɛ: Yo nnya kaa téni, unɔ́si? Uu pi pɛsɛ rɛ: Pi Unɛ́píima kpísilɛ apí nɛ tɔ́mpɔ, ám pɛɛ nyu yei kapi u wa.
Kuu lɛ̃ ḿ ma, uu pɛɛ kɛpirɛ-mɛ̃ weríí uu Yeesu yɛnu un nyɛnu, úu kɔ ceri rɛ uyɛɛ lo.
Kei kɛ Yeesu uu pɛɛ u pisɛ rɛ: Yo nnya kaa téni, unɔ́si? Úye kaa wɛ́ɛ́si? Uu pɛɛ músu rɛ uyɛɛ kɛléécarɛ kɛcáá ḿ paílɛ̃ lo. Lɛ̃ nnya kuu u pɛsɛ rɛ: Urɔ́sáa, in tɛ pɔ́ɔ u kpísi aá nɛ tɔ́mpɔ, a nɛ́ símisi kei kaa u n wa kɛ́ ha u kpísi.
Kei kɛ Yeesu uu pɛɛ u sée rɛ: Maari! Uu pɛɛ ukuwɛ́ɛ́-mɛ̃ pansɛpɔ uú nɛ Mɛ́-epiree u pɛsɛ rɛ: Rapuni. Liasei rɛ Ucélaa.
Yeesu uu u maa rɛ: Kapɛ nɛ́ rica, ám kahanɛ Unɛ́sáa kɛ́mɛɛ rintaá. Amá a ha pinɛ́márɛcɔ símisi rɛ Unɛ́sáa yɛɛ kɔ nní Nɔ́unɛ́sáa nɛ Unɛ́léécaa un kɔ Nɔ́unɛ́léécaa kɛ́mɛɛ kaḿ taálɛ̃.
Kei kɛ Makitala kuyu ukɔ́ Maari uu pɛɛ́ ha pipirɛtiki símisi rɛ u Upíima yɛnlɛ. Uu pɛɛ lɛ̃ kɛ Upíima uu u n símisi pi símisi.
Kɛwéntɛyaa kɛ̃ ukóso, Yeesu pipirɛtiki pin nnyɔ́ɔ́ mmɛ̃ kɛ́yɔ kɛnyinɛ-i cápinɛlɛ̃. Pisuifi iwamɛ yɛ pɛɛ pi welɛ. Api lɛ̃ nnya hánaankɛɛ api pɛɛ kɛ́mɛɛ n we. Kei kɛ Yeesu uu pɛɛ pikɛcɔpɛ leemɛ uu pi maa rɛ: Nɔ́anɛ́kíŋ akɛ́ n niŋú!
Kuu lɛ̃ pi ḿ ma, uu pɛɛ uanipɛ nɛ uilúkɛ́ pi nyísɛ. Upipirɛtiki rikiŋ ari níŋɛsi rɛ pi Upíima yɛ̃ nnya.
Kei kɛ Yeesu uu kɔ pimáa pi rikpá rɛ: Nɔ́anɛ́kíŋ akɛ́ n niŋú! Yarɛ kɛ Unɛ́sáa uu nɛ́ n tummɛ mɛcɔ kɛ nɛ́ɛ kɔ nɔ̃́ tum.
Kuu lɛ̃ pimáa ḿ masí, uu pikɛcáá fúupɔ uu rɛ: Ani Nfáasɔnɛ yɔsí.
Nɔn yɛ píye akópɛ n sárɛi, Uléécaa yɛ́ kɔ piakópɛ pi sárɛi. Nɔn yɛ rɛ áni pinyinɛ akópɛ sárɛinɛ, Uléécaa páa kɔ piakópɛ pi sárɛinɛ.
Tomaa kapi yɛ n sée rɛ Úsika yɛ Yeesu pipirɛtiki kɛfi nɛ pitɛ́ pɛ̃ kɛcɔpɛ usɛ lɛ. Uyɛ̃ úu pɛɛ kumúŋɛ́ kpɛ-i kɛ Yeesu uu pikɛmɛɛ́ n hápɔ we.
Upipirɛtikicɔ api pɛɛ u maa rɛ: Tɔ Upíima yɛnlɛ. Uu pi pɛsɛ rɛ: Nɛnsá ihímɛ apolɛ uanipɛ-i n yɛ̃ kɛ kɛnípɛpi tahampɔ, kɛ́ kɔ kunɛ́nípɛ nɛ uilúkɛ́ rica, ám yɛ́ ŋmurɛi.
Siyáa sipaha mɛmáá, pipirɛtiki pɛ̃ api kɔ kɛ́yɔ-i n cápinɛlɛ̃ kɛsẽ́ nɛ Tomaa. Pin kɔ nɛ hánaankɛɛ, Yeesu uu kɔ pikɛcɔpɛ piléemɛ kpá uu nyɛrɛ, uu pi maa rɛ: Nɔ́anɛ́kíŋ akɛ́ n niŋú!
Uu pɛɛ Tomaa maa rɛ: A kɛpɔ́nípɛpi nté tahampɔ aa anɛ́nípɛ paí, aa kɔ kupɔ́nípɛ nɛ inɛ́lúkɛ́ ca. A lɛ̃ pitírɛ́ tíyɛ aá nɛ nkpéni kɛfa tɛnɛ.
Kei kɛ Tomaa uu pɛɛ u pɛsɛ rɛ: Unɛ́píima nɛ Unɛ́léécaa!
Yeesu uu u maa rɛ: Kaa nɛ́ ń yɛ̃́ nnya kaá nɛ kɛfa nɛ́ tɛnɛ. Pɛpɛɛ ápi nɛ́ ń yɛ̃́, pin kɔ pɛɛ́ nɛ kɛfa nɛ́ tɛnɛlɛ̃ pɛɛ pínarɛkomɛ.
Yeesu yɛ kɔ upipirɛtiki inipɛɛ-i mɛwaisaŋa mɛyã ncɔpuri wapisilɛ mɛɛ ámɛ rítɛlɛ́ ntí-i n wɔ́laalɛ̃.
Pi lɛlɛɛ nní rikɛmɛɛ ń we wɔilɛ rɛ nɔkɛ́ nɛ n ŋmurɛi rɛ Yeesu kɛ Uléécaa uu n wɛ́ɛ nnya. Uyɛɛ kɔ Uléécaa Kɛpipi. Nɔn nɛ kɛfa u n tɛnɛ, nɔ́ urinyiri nnya nfáa yɛ̃.
Lɛ̃ mɛmáá, Yeesu uu pɛɛ kɛtumɛ Tiperiyaati kupiyɛ ritimɛ umɛcirɛ upipirɛtiki nyísɛ. Lɛ̃ kuu umɛcirɛ pi n nyísɛ yɛ nní:
Simɔɔ Piyɛɛ nɛ Tomaa kapi yɛ n sée rɛ Úsika nɛ Natanayɛɛli yɛɛ Kalilee kɛteni-i Kanaa-pɔ ń we nɛ Sepetee piŋmánɛ nɛ upipirɛtiki pitɛ́ picɔ yɛ pɛɛ cápinɛlɛnlɛ.
Simɔɔ Piyɛɛ uu pi maa rɛ: Ikpíntomɛ́ kam picɔ́pii tɔ́su. Api u pɛsɛ rɛ: Tɔ̃́ nɛ́ kɔ pɔ́ ritiki ari kɛsẽ́ sĩ. Kei kapi yisi apí ha kúninɔi loni api tɔ́mpɔ. Amá ápi kɛsinɛ kɛ̃ líka tĩ.
Kai piweesi n kóraanɛ, Yeesu un kei kupiyɛ ritimɛ we, amá upipirɛtiki ápi pɛɛ céri rɛ Yeesu lo.
Kei kuu pɛɛ pi pisɛ rɛ: Nɔ ikpíntomɛ́ yɛ̃́ ani cɔ́pii, sinɛ́wã́? Api rɛ: Eehei!
Uu pi maa rɛ: Ani kúninɔi kulukɛ-lukɛ-mɛmpɔ kunyɛŋ́ fṍ, nɔ́ linyinɛ tĩ. Api mɛsei kunyɛŋ́ fom api ikpíntomɛ́ tini ai ku yipu péḿ, ápi fe ricuruu pikɛ́ míni-i ku pɔnnɛ kɛ ikpíntomɛ́ ii kulúi ń we nnya.
Kei kɛ upirɛtiki uyɛ̃ kɛ Yeesu uú pɛɛ ń la uu pɛɛ Piyɛɛ maa rɛ: Asé Upíima lo! Kɛ Simɔɔ Piyɛɛ uu lɛ̃ n kṍ tɛ Upíima lo, uu uilũ kuú pɛɛ m mahã un pɛɛ mɛŋmanɛ ikpíntomɛ́ cɔ́pii pitanɛ pɛsɛ uú nɛ míni-i kpúupɔ.
Pi pɛɛ kɛtẽ kóima nɛ kɛtaa welɛ yarɛ apáha pílɛ kumúŋɛ́. Upipirɛtikicɔ api léeri, api pɛɛ kunyɛŋ́ nɛ ikpíntomɛ́ mɛyipɛ pasai api lésɛpɔ.
Kapi kúninɔi kɛ́mɛɛ ń suí, api kupiyɛ ritimɛ nkalɛna lɛɛpɔ, ikpíntomɛ́ nɛ akpɔ́nɔ́ an nkɛcáá láalɛ̃.
Yeesu uu pi maa rɛ: Ani ikpíntomɛ́ iyɛ̃ kani n cɔ́pii kɛ́mɛɛ nɛ inyinɛ kam.
Simɔɔ Piyɛɛ uu kúninɔi kɛ́mɛɛ lompɔ uú ha kunyɛŋ́ nɛ ikpíntomɛ́ maamaa mɛyipɛ súisɛri, ií lelu pílɛ nɛ kuwóó nɛ itaani. Amá ḿpá nɛ imɛsá mɛ̃, kunyɛŋ́ áku ricɛɛ́ri.
Yeesu uu pɛɛ pi séi uu rɛ: Ani kam ani li. Uupirɛtiki úka úu kɔ pɛɛ kaha ukɛ́ u pisɛ rɛ: Pɔ́ɔ wóo? Pi pɛɛ nyulɛ rɛ Upíima lo.
Yeesu uú nɛ pi kɔ, uu kukpɔ́nɔ́ kpísi uu pi hɔɔnɛ, uu kɔ ikpíntomɛ́ pi hɔɔnɛ.
Kɛ Yeesu uú nɛ pikpɔkpɔ kɛ́mɛɛ n yisi, mɛtáánũ yɛ mɛ̃ kuu lɛ̃ umɛcirɛ upipirɛtiki nyísɛ.
Kapi pilukɛ ḿ masí, Yeesu uu pɛɛ Simɔɔ Piyɛɛ pisɛ rɛ: Yonaasi uŋmánɛ Simɔɔ, pɔ nɛ́ la ai tɔ́su lɛ̃ kɛ picɔ mpí api nɛ́ ń laa? Uu rɛ: Ɛɛɛ, Upíima, tipɔ́cúruu yɛ nyulɛ rɛ nɛ pɔ́ lalɛ. Yeesu uu pɛɛ u maa rɛ: In lɛ̃, a sinɛ́sáŋpi kɛcáá ńsɔnɛ m paílɛ̃.
Uu kɔ mɛlírũ pipisɛ u kpá rɛ: Yonaasi uŋmánɛ Simɔɔ, pɔ nɛ́ laa? Piyɛɛ uu u pɛsɛ rɛ: Ɛɛɛ, Upíima, tipɔ́cúruu yɛ nyulɛ rɛ nɛ pɔ́ lalɛ. Yeesu uu u maa rɛ: In lɛ̃, a inɛ́sáŋ ńsɔnɛ n séni.
Uu kɔ mɛtáánũ pipisɛ u kpá rɛ: Yonaasi uŋmánɛ Simɔɔ, pɔ nɛ́ laa? Simɔɔ Piyɛɛ ripɔɔ ari caai rɛ mɛtáánũ yɛ mmɛ́ kuu lɛ̃ u pisɛ rɛ “pɔ́ nɛ́ laa” nnya. Uu pɛɛ u pɛsɛ rɛ: Pɔ ḿpá yo nyulɛ, Upíima, pɔ kɔ nyulɛ rɛ nɛ pɔ́ lalɛ. Yeesu uu pɛɛ u maa rɛ: In lɛ̃, a inɛ́sáŋ kɛcáá ńsɔnɛ m paílɛ̃.
Asei kɛcáá, kɛ́ pɔ́ símisi rɛ kaá pɛɛ iŋmánɛ ń we, pɔ́ɔ yɛ pɛɛ ripɔ́cúruu kupɔ́tampála rité aa kei kaa ń la sĩ. Amá pɔn n kpurunu, pɔ́ pɛɛ anípɛ risíka, ucɔ uu pɔ́ ku paasi uú nɛ kei káa ń lanɛ pɔ́ sĩ́.
U lɛ̃ malɛ ukɛ́ nɛ nyísɛ lɛ̃ kɛ Piyɛɛ uu n kpinɛ likɛ́ nɛ Uléécaa ríyu n waisɛ. Kuu lɛ̃ pisímɛ́ u ḿ masí, uu pɛɛ u maa rɛ: A nɛ́ ritiki.
Piyɛɛ uu kɛpirɛ ŋmɛɛlú uu upirɛtiki uyɛ̃ kɛ Yeesu uú pɛɛ ń la yɛnu un pi tikipɔlɛ̃. Uyɛɛ pɛɛ ilukɛ kɛlukɛ-i Yeesu kɛcáá n finɛpɔ uu u pisɛ rɛ: Upíima, wóo piláarɔ anipɛ kɛ́mɛɛ pɔ́ wainɛ?
Kɛ Piyɛɛ uu lɛ̃ u n yɛ̃́, uu Yeesu pisɛ rɛ: Nkó ní, Upíima, yo kɛ uyɛ̃ uú nɛ kɛ́tɔ kopunɛ?
Yeesu uu u pɛsɛ rɛ: Nɛn n la rɛ ukɛ́ n we kɛ́ ha nɛ pɛɛmɛ, ai yei nɛ pɔ́ yɛ́nu? Pɔ́ɔkɛ́ nɛ́ ritiki.
Lɛ̃ nnya, nsímɛ́ nn piyómɛyáhaa kɛ́mɛɛ kɔ́ɔ́nú rɛ upirɛtiki uyɛ̃ úu kpinɛ. Ái kɔ rɛ Yeesu yɛ u maa rɛ úu kpinɛ, amá u pɛɛ rɛ: Nɛn n la rɛ ukɛ́ n we kɛ́ ha nɛ pɛɛmɛ, ai yei nɛ pɔ́ yɛnu?
Upirɛtiki uyɛ̃ ticuruu yɛɛ aseéra lesɛ uu nsímɛ́ mmɛ̃ wɔlu. Tɔ kɔ nyulɛ rɛ lɛ̃ kuu n yɛ̃́ uú malɛ yɛ nsímɛ́sei lɛ.
Yeesu yɛ kɔ mɛwai mɛyã mɛcɔ wapisilɛ. Pin pɛɛ mɛnnɛ́í n wɔlunɛ mɛsɛ mɛsɛ, ám musí rɛ átɛlɛ́ nyɛ̃ nnɛ́í kapi yɛ́ n wɔ́i yɛ́ kɛtẽ nkɛ́ nnɛ́í kɛcáá kɛwai yɛ̃.
Unɛ́sánɛ Teofiili, nɛ rítɛlɛ́ foí kɛ́mɛɛ pɔ́ símisilɛ lɛ̃ nnɛ́í kɛ Yeesu uu piwai nɛ picélaa n kóraanɛ
hái nɛ kɛyáa kɛ̃ kai kɛyómɛcaa-mɛ̃ u n kpíipɔ. Ukɛ́ kɛlenɛ rińtaá, u upitumɛ kuu n wɛ́ɛ uicélaa palɛ nɛ Nfáasɔnɛ nnaŋɛ.
U umɛkpɔ-maá mɛ́wee mpehẽ mpehẽ kɛ́mɛɛ umɛcirɛ pi nyísɛlɛ pikɛ́ céri rɛ u nfáa málɛ. Siyáa afɛɛna kuu pi rikpáfúmɛ uu Uléécaa iyɔɔpi nsímɛ́ pi símisi.
Kɛyáa kɛnyinɛ kapi kɛsẽ́ we nɛ Yeesu, uu pɛɛ isé nnyí pi pa rɛ: Áni kapɛ yisi nɔkɛ́ Yerusalɛm nɛ kɛtaa wa, amá ani lisɔnɛ lɛ̃ kani n kṍ nɛn símisi rɛ Sáa Uléécaa yɛ nɛ nɔ́ mɛ̃́ kutu ricɔ.
Míni ŋmanɛ kɛ Yohani uu nɔ́ wólɛ. Amá li tisɛ nkáripi, Uléécaa ukɛ́ nɛ Nfáasɔnɛ nɔ́ wolɛ.
Pɛpɛɛ pɛɛ Yeesu kɛyúrí n cápinɛlɛ̃ api pɛɛ u pisɛ rɛ: Kumúŋɛ́ kpɛ-i kaa Isirayɛɛli kɛyɔɔpitẽ pɛsɛrinɛɛ, Upíima?
Uu pi pɛsɛ rɛ: Ái nɔ́nnɛ́kɔ́ ńka rɛ nɔkɛ́ mɛwai mɛɛ n sɔ́nti kumúŋɛ́ nɛ mɛituŋɛ n nyu. Sáa Uléécaa yɛɛ lɛ̃ nɛ uricuruu nnaŋɛ yekei.
Amá Nfáasɔnɛ nn nɔ́kɛnɛ́cáá n súimɛ, nɔ́ ńnaŋɛ nnyinɛ yɛ̃, ani pɛɛ pansɛ pinɛ́tansei Yerusalɛm kuyu-i nɛ Yutee kɛtẽ kɛcáá nnɛ́í nɛ Samarii kɛtẽ kɛcáá, hái nɛ kɛtẽ nnɛ́í kɛtɔ-pɔ.
Kɛ Yeesu uu rinɔ́ɔ tɛ̃ pimáa ḿ masí, ai kɛyómɛcaa-mɛ̃ u kpíípɔ, ḿpá úye un u nyánɛipɔ ahopɛ anyinɛ aá weri aá nɛ u yarii api pɛɛ u paapɔ.
Pin kei nní lɛ̃ we pin kɛléécaa inípɛɛ wiilɛ̃ un tɔ́su kɛ pitisi pitɛ́ pinyinɛ pɛɛ ilũ tomɛ́ n tanaalɛ̃ api pikɛyúrí rikpáfúmɛ.
Pitisi pɛ̃ api pi maa rɛ: Yo nnya kɛ nɔ̃́ Kalilee pikɔ́ mpí ani nní nyɛnu nɔn kɛléécaa-mɛ̃ nyánɛi. Lɛ̃ kai nní nɔ́kɛnɛ́cɔpɛ nkɛ́-i Yeesu uyɛ̃ kɛléécaa-mɛ̃ n kpíipɔ nɔn nyáni mɛcɔ kuú ha pɛɛri.
Pitumɛ api pɛɛ kɛlõ kɛ̃ kapi yɛ n sée rɛ Olifiyee rikúú yisi api Yerusalɛm pɛlɛ. Tikúú tɛɛ nɛ Yerusalɛm kɔlɛnlɛ. Lirinã nɛ sá yarɛ kilomɛtiri usɛ.
Kapi n tuipɔ, api kulee kunyinɛ-i taá kɛ́yɔ kɛnyinɛ kɛcáá-pɔ. Kei kapi yɛ cápinɛ. Pɛpɛɛ kei n cápinɛlɛ̃ pɛɛ Piyɛɛ nɛ Yohani nɛ Yakupu nɛ Antiree nɛ Filipu nɛ Tomaa nɛ Patelemii nɛ Matiyee nɛ Alifee uŋmánɛ Yakupu nɛ Simɔɔ yɛɛ ukuyu ń la nɛ Yakupu uŋmánɛ Yuuti
nɛ Yeesu uni Maari nɛ pinɔ́si picɔ pinyinɛ nɛ Yeesu piwã. Pinnɛ́í mmɛ̃ pɛɛ rinɔ́ɔ risɛ wa api yɛ cápinɛ apí nɛ piyómɛyáhaa n ŋmɔ́ɔ́púlɛ̃.
Likumúŋɛ́ kpɛ-i, Piyɛɛ uu kɛyáa kɛnyinɛ yisi, piyómɛyáhaa pílɛ nɛ afɛɛrɛ́ pinyinɛ pin cápinɛlɛ̃, uu pikɛcɔpɛ maa rɛ:
Pimárɛcɔ, li pisɛ rɛ lɛ̃ kɛ Nfáasɔnɛ nn Nléécaasimɛ́ ritɛlɛ́ kɛ́mɛɛ n símisi likɛ́ wa. Nfáasɔnɛ yɛ Yutasi kɛcáá Tafiti rinɔ́ɔ rinyinɛ maasɛlɛ. Yutasi uyɛɛ pansɛ pɛpɛɛ Yeesu n tĩ́ ukpeenwai.
U pɛɛ urɔ́cɔ usɛ lɛ, tɔn kɛsẽ́ pikɛi pisɛ mpí wai.
Siwóó sɛ̃ kuu usoi ń kpu api u hɛ́ɛ́lɛ kuú nɛ kɛcarɛ lɔ, uu pɛɛ kei lóiri uu ríyu mɛfoí kɛtẽ fapi, uu kɛcɔpɛ kpáfú, anyɔ́hɔ nnɛ́í aa cúmɛ.
Yerusalɛm pikɔ́ nnɛ́í pɛɛ mɛwai mɛ̃ kõ, hái apí nɛ kɛcarɛ kɛ̃ sée rɛ Hakɛlitama, lɛlɛɛ rɛ unyinɛ mɛnyɛ yɛ kei kɔɔnu.
Ticuruu li Ipakarɛ Siyomɛ kɛ́mɛɛ wɔ́laalɛ̃ tɛ: Ukɛyɔ kɛkɛ́ mɛŋmanɛ tonɛ! Úka úu kapɛ kɛkɛmɛɛ tónɛ! Li kɔ wɔlaalɛ̃ tɛ: Usoi féé ukɛ́ upikɛi yɔsí uú nɔŋ́!
Kumúŋɛ́ kpɛ̃ nnɛ́í kɛ Upíima Yeesu uú pɛɛ kɛrɔ́mɛɛ ń we, pisoi pinyinɛ yɛ pɛɛ ḿpá yei rɔ́ tíkilɛnlɛ.
Hái kɛ Yohani uú nɛ míni u n wólɛ nɛ pɛɛ́ uyɛi-mɛ kai kɛrɔ́cɔpɛ nkɛ́-i u n kpíipɔ aí nɛ kɛyómɛcaa sĩ́, pisoi pinyinɛ yɛ pɛɛ rɔ́ tíkilɛnlɛ. Lɛ̃ nnya, li pisɛ rɛ pisoi pɛ̃ kɛcɔpɛ usɛ ukɛ́ kɛrɔ́mɛɛ n we ukɛ́ mɛrɔ́cɔ itansei li rɛ Yeesu yɛ nkpɔ kɛ́mɛɛ yisi.
Kei kapi pɛɛ pisoi pitɛ́ sée api nyɛrɛsɛ. Pɛpɛɛ Yosɛfi Parisapasi kapi yɛ kɔ n sée rɛ Yusituusi. Ulírũ yɛɛ Matiyasi.
Api pɛɛ kɛyómɛ yáási rɛ: Upíima, pɔ́ɔ pisoi nnɛ́í sifa kɛ́mɛɛ nyu. A pisoi pitɛ́ mpí kɛcɔpɛ uyɛ̃ kaa n wɛ́ɛ rɔ́ nyísɛ
ukɛ́ pansɛ utumɛ uu Yutasi pikɛi yɔ́su uú nɔŋ́. Yutasi yɛ ukɛtonɛ riyálɛ uu sĩ́ kei kaí nɛ u rinsá rɛ ukɛ́ tonɛ.
Kei kapi pɛɛ paŋai ai Matiyasi tini, uu pɛɛ Yeesu pitumɛ kɛfi nɛ usɛ pɛ̃ kɛcáá kpápɔ.
Kai Pantekooti kɛyaa ń tu, piyómɛyáhaa nnɛ́í api kɛlõ kɛsɛ cápinɛ.
Mɛsɛ nɛ mɛsɛ, nnɛ̃́ nnyinɛ nn kɛyómɛcaa-pɔ leeri yarɛ kuyɔ papɛ-papɛ kunyinɛ kpɛɛ pepu. Aku kɛ́yɔ kɛ-i kapi n tṹ nnɛ́í yipu.
Api linyinɛ yɛnu yarɛ inalempi, ai pi kpáfúmɛ, ai yɛ́káá, ai ḿpá úye kɛcáá tonɛ.
Nfáasɔnɛ nn pɛɛ pinnɛ́í yipu nn pikɛmɛɛ ń we. Kei kapi pɛɛ mɛyu mpehẽ mpehẽ kɛ Nfáasɔnɛ nn pi n hɛ pisímɛ́ lõ.
Pisuifi pɛɛ Uléécaa likɔ́ ń la yɛ pɛɛ Yerusalɛm-i welɛ. Isoipuri nnyí nnɛ́í yɛɛ kɛtẽ kɛcáá ń we ayu kɛ́mɛɛ kapi léemɛ apí weri.
Kɛ nnɛ̃́ nn lɛ̃ ń le, pisoi api cápinɛ riwúí. Piyómɛyáhaa api pɛɛ mɛyu mpehẽ mpehẽ n símisi. Pɛpɛɛ n cápinɛlɛ̃ pin pɛɛ pimɛyu kɛ́mɛɛ kómɛi, ai nnɔ́ɔ pi yipu hái.
Ai pɛɛ mɛ́woo pi wai, ai kɔ mɛyíkíyiki nnɔ́ɔ pi yipu api pɛɛ rɛ: Nɛ́ntɛ pisoi mpí nnɛ́í pɛɛ nní n símisi yɛ Kalilee pikɔ́ lɛ?
Kai pɛɛ íye wa kɛ ntɔ́nɛ́í mmú, ḿpá úye uu pɛɛ́ nɛ umɛyu kɛ́mɛɛ pi kómɛi?
Kɛrɔ́cɔpɛ nkɛ́-i, pinyinɛ yɛ Paritɛsi nɛ Metii nɛ Elam sitẽ leerilɛ. Picɔ yɛ Mesopotamii pikɔ́ lɛ nɛ Yutee pikɔ́ nɛ Kapatɔɔsi pikɔ́ nɛ Pɔnti pikɔ́ nɛ Asii kɛtẽ pikɔ́
nɛ Firisii nɛ Pamfilii nɛ Esipiti nɛ Lipii kɛtẽ kɛɛ Sirɛɛni mɛmpɔ ń we pikɔ́. Picɔ pɔ́ɔn Rɔm kuyu-pɔ leeri,
nɛ Kirɛɛti nɛ Arapii sitẽ-pɔ. Picɔ yɛ Pisuifi yíkíyiki lɛ, picɔ yɛ pansɛlɛ Pisuifi pin Moisi isé tíkilɛ̃. Ḿpá nɛ lɛ̃, ntɔ́nɛ́í mmú, ḿpá úye yɛ pɛɛ umɛyu kɛ́mɛɛ pi kómɛilɛ pin mɛwai píima kɛ Uléécaa uu n wa símisi.
Ai pi nnɛ́í muuni tíḿḿ, api pɛɛ mɛ́woo ń we pin písɛinɛ rɛ: Nsímɛ́ ń-ye kɛcirɛ yɛ mmú?
Amá picɔ pɔ́ɔ piyómɛyáhaa pɛ̃ sɛ́nnyi pin tee rɛ: Píta lari ŋmaa pɛɛ nní pi pomaalɛ̃!
Piyɛɛ uu pɛɛ yisi u nɛ pitumɛ kɛfi nɛ usɛ api nyɛrɛ, uu rinɔ́ɔ cásɛ uu pisoi pɛɛ n cápinɛlɛ̃ maa rɛ: Nɔ̃́ Pisuifi nɛ nɔ́ pitɔ́rɔɔ mpí nnɛ́í nɔ́ɔ nní Yerusalɛm kuyu-i ń we, ani nnɛ́símɛ́ ńsɔnɛ kutu ricɔ ani kóm!
Pisoi mpí ápi pomaalɛ̃ yarɛ kani nní n kpárálɛ̃. Li mmarɛ tɔsilɛ, mɛsɛ ámɛ we kɛfi ŋmanɛ kaí pi yarɛ kani nní n nyáni.
Lɛ̃ kɛ antepu Yowɛɛli uú pɛɛ mɛkɛɛ ḿ ma yɛɛ nɛni nkpéni nní wai. Lɛlɛɛ rɛ:
Uléécaa yɛ maa rɛ Unfaasɔnɛ yɛ́ siyáa tɔrɔɔ kɛ́mɛɛ ḿpá úye kɛcáá súimɛ. Nɔ́pinɛ́ŋmánɛ nɛ nɔ́pinɛ́kpére apí nɛ Uléécaa rinyiri símisi. Pináŋɛ-naŋɛ api mɛ́wee yɛ́nti, piwɛ́ɛ́sɛ api lárikɛɛ.
Mɛyíkíyiki kam tíyɛsɛnɛ Nnɛ́fáasɔnɛ nkɛ́ likɛyaa kɛ̃ pinɛ́kɛikɔ́ tisi nɛ pinɔ́si kɛcáá súimɛ, api pɛɛ pansɛ antepuyɛ.
Nɛ́ mɛwaisaŋa kɛyómɛcaa-pɔ wa, am mɛwai píima kɛtẽ nté wapisi: Mɛ́nyɛ yɛ́ kɔikɛɛ, nna nń torɛ, ányɔ ŋmɔhɔ aa híla líkí-líkí.
Ituŋɛ ii pansɛ riŋmɔ́hɔ, iwárɛ pɔ́ɔ wɔ́ŋɔɔ yarɛ mɛ́nyɛ, Upíima kɛyaa akɛ kɛlenɛ weri. Kɛyáa píima nɛ kɛ́yukɔɔ́ yɛ kɛ.
Úye un pɛɛ́ uyɛ-i Upíima rinyiri n sée, uu u yoriyɛ.
Ani mmú kutu ricɔ, Isirayɛɛli pikɔ́! Uléécaa yɛ Nasarɛti ukɔ́ Yeesu isoi pakarɛlɛ. Uléécaa yɛ nɛ u ritikilɛ uú nɛ nɔ́kɛnɛ́cɔpɛ mɛwaisaŋa nɛ mɛwai píima wapisi yarɛ kani nní nɔ́rinɛ́cúruu n nyu.
Uyɛ̃ kapi nɔ́anɛ́nípɛ-i wa yarɛ kɛ Uléécaa uu mɛkɛɛ-mɛ umɛnyuwɛ kɛcáá n yekei, ani pɛpɛɛ ápi Uléécaa n wuru u pa api kunapɛ́ɛ́kɔɔ́ kɛcáá u karii aní nɛ u kopu.
Amá Uléécaa uu nkpɔ anipɛ-i u yɔ́su uu nkpɔ kɛ́mɛɛ u yukusɛ. Ncée ńn we rɛ nkpɔ nkɛ́ u m múílɛ̃.
Tafiti yɛ Yeesu kɛcáá maa rɛ: Mɛsɛ́rɛ kam kɛnɛ́yu-i Upíima nyáni, ám kapɛ nɛ n tɛ́rii nnya kuu kunɛ́lukɛ-lukɛ-mɛ̃ kɛ́yukɔɔ́tonɛ-i we.
Lɛ̃ nnya kɛ rinɛ́pɔ́ɔ ari láárú, nɛn tinɛ́kíŋ kɛ́mɛɛ yóm. Ḿpá nɛn n kpu, nɛ nɛ pɔ́ tálɛnlɛ.
Pɔ̃́ Upíima, áa yɛ́ pikpɔkpɔ kɛ́mɛɛ nɛ́ riyá. Áa yɛ́ ŋmurɛi upɔ́kɛikɔ́ sɔnɛ ukɛ́ fɔ́ni.
Pɔ ifáacee nɛ́ nyísɛlɛ. Mɛpɔ́wee kɛnɛ́kúrí yɛ nkíŋniŋɛ nɛ́ hɛlɛ.
Pimárɛcɔ, ani ncée nɛ́ hɛ kɛ́ ukpurɛ Tafiti nkɔ́ nɔ́ símisi kɛ́ rikpã́iisɛ rɛ u kpulɛ api u kulɛsi, tɔn kɔ urikpíí nyu nɛ nɛni-mɛ.
U pɛɛ antepu lɛ un nyu rɛ Uléécaa yɛ rinɔ́ɔ yekeilɛ uu wééri rɛ ukɛpirɛ̃ kɛnyinɛ kɛɛ masí uiyɔɔpi tonɛnɛ,
Kirisi mɛyisɛ nkpɔ kɛ́mɛɛ kɛ Tafiti uu lɛ̃ yɛ̃. Linsímɛ́ kuú pɛɛ lɛ̃ símisi kuú nɛ maa rɛ: Uléécaa úu yɛ́ pikpɔkpɔ kɛ́mɛɛ u riyá, úu yɛ́ ŋmurɛi ukɛ́ fɔ́ni.
Tɔ ntɔ́nɛ́í mmú yɛ́nlɛ lɛ̃ kɛ Uléécaa uu nkpɔ kɛ́mɛɛ Yeesu uyɛ̃ n lésɛ.
Uléécaa yɛ ukulukɛ-lukɛ-mɛ̃ u ritaásɛlɛ. Sáa Uléécaa uu kɔ Nfáasɔnɛ kuú pɛɛ n yekeilɛ̃ u pa. Mmɛ̃ kuu nní kɛrɔ́cáá súisɛmɛ yarɛ kani nní n nyáni nɔn kɔ kómɛi.
Tafiti úu kɛyómɛcaa ritaá, amá uricuruu yɛ pɛɛ́ maa rɛ: Upíima Uléécaa yɛ Unɛ́píima maa rɛ: A kunɛ́lukɛ-lukɛ-mɛ̃ kɛ́yukɔɔ́tonɛ-i tonɛ
likɛ́ ha nɛ tu pɛɛ́ uyɛ-i kam yɛ́ n tíyɛsɛ aa pipɔ́láarɔ tɛlɛisɛ.
Isirayɛɛli pikɔ́ nnɛ́í pikɛ́ kṍ ńsɔnɛ rɛ Yeesu uyɛ̃ kani kunapɛ́ɛ́kɔɔ́ kɛcáá n karii kɛ Uléécaa uu pansɛsɛ Upíima nɛ Ukirisi.
Kapi nsímɛ́ mmɛ̃ n kṍ, nn pi loni suu nɛ akɔhɔ-pɔ api pɛɛ Piyɛɛ nɛ pitumɛ picɔ maa rɛ: Íye kari yɛ́ nkpéni wa, pimárɛcɔ?
Uyɛ̃ uu pi pɛsɛ rɛ: Ani mɛfinɛ consɛ pikɛ́ ḿpá nɔ́ úye míni wolɛ nɛ Yeesu rinyiri, Uléécaa ukɛ́ nɔ́anɛ́kópɛ nɔ́ sárɛi uu kɔ Nfáasɔnɛ nɔ́ hɛ.
Li we rɛ lisɔnɛ lɛ̃ kɛ Upíima Uléécaa uu ḿ maa rɛ u yɛ́ pisoi wa kuú nɛ nɔ́ nɛ nɔ́sinɛ́wã́ nɛ pitaa-taa kulúi píima kpɛ̃ nnɛ́í kuu n séirinɛ mɛ̃́.
Piyɛɛ uu kɔ anɔ́ɔ acɔ pi máikɛɛ uú nɛ asei pi komɛisɛ uu kɔ nɛ pi n ŋmɔ́ɔ́púsɛlɛ̃. U yɛ pi maa rɛ: Ani mɛwai kópɛ kunai pikɔ́ mpí kɛ́mɛɛ nɔ́mɛnɛ́círɛ lesɛ.
Pisoi mɛyã api Piyɛɛ nsímɛ́ mmɛ̃ ŋmurɛi api míni wolɛ. Kɛyáa kɛ̃, pisoi ákotokú ataani kumúŋɛ́ pɛɛ piyómɛyáhaa pɛ̃ kɛcáá rikpápɔ.
Piyómɛyáhaa yɛ pɛɛ pitumɛ icélaa kɛ́mɛɛ ŋmɔ́ɔ́púlɛnlɛ, pin tinɔ́ɔ risɛ má, pin kɛsẽ́ ilukɛ le, pin kɔ kɛyómɛ yáási.
Pitumɛ yɛ pɛɛ mɛwaisaŋa mɛyã́ nɛ mɛwai píima wapisilɛ. Ḿpá úye un pɛɛ pakarɛntɛ rɛ Uléécaa yɛɛ pikɛi wai!
Pɛ̃ nnɛ́í pɛɛ Yeesu nɛ kɛfa n tɛnɛ yɛ pɛɛ kɛlõ kɛsɛ welɛ, api rinɔ́ɔ risɛ wai api yɛ pilikɔ́ nnɛ́í hɔ́ɔ́nɛ.
Pi yɛ pɛɛ pisitẽ nɛ pilikɔ́ nnɛ́í yálisilɛ, api ḿpá úye ncɔ́ŋ paí apí nɛ lisiwóó sɛ̃ hɔɔnɛntɛ.
Pi pɛɛ kómɛinɛlɛ pin siyáa nnɛ́í mɛsɛ́rɛ Uléécaa kɛyɔ-i cápinɛlɛ̃. Pi pɛɛ síyɔ sɔ́naanɛlɛ pin kɛsẽ́ le, pin kɔ Uléécaa ilukɛ nɛ kɛfa kɛsɛ hɔɔnɛ lin pi láárú.
Pi pɛɛ Uléécaa pakarɛlɛnlɛ, ḿpá úye un nɛ kɛfa pi fénnɛlɛ̃, Upíima un pɛɛ ḿpá kɛyáa kɛ́ye pisoi ayu lɔlu un pikɛcáá kpariisɛpɔ.
Kɛtúŋɛ́ kɛnyinɛ, lin mɛtaani pipépɛ masí kɛ Piyɛɛ nɛ Yohani api yisi api Uléécaa kɛyɔ-i piyómɛyáhaa sĩ.
Pisoi pinyinɛ yɛ pɛɛ́ nɛ utisi unyinɛ sɔ́naapɔlɛ, api yɛ Uléécaa kɛyɔ rinɔnɔɔ-i u tonsɛ un pɛɛ kei picéetɔŋɛ́ wélei. Pi yɛ rinɔnɔɔ tɛ̃ sée rɛ Rinɔnɔɔ Sɔnɛ. Pi utisi uyɛ̃ marilɛ kɛ́kankáláká.
Kuu Piyɛɛ nɛ Yohani n yɛ̃́ pin la pikɛ́ kɛ́yɔ-i lompɔ, uu kunípɛ pi welé.
Piyɛɛ nɛ Yohani api u nyánɛi tíḿḿ, Piyɛɛ uu pɛɛ u maa rɛ: A tɔ́ riweríi!
Uu pi paí ńsɔnɛ un nɛ mɛ̃́ tɛ u yɛ́ pikɛmɛɛ linyinɛ yɔsí.
Kei kɛ Piyɛɛ uu pɛɛ u maa rɛ: Nɛ̃́ ám siwóó má, ám kɔ wura má. Amá lɛ̃ kam m má kam Nasarɛti ukɔ́ Yeesu Kirisi rinyiri nɛ pɔ́ pálɛ̃: A yisi aa sɔ́nɛ!
Piyɛɛ uu kunípɛ lukɛ-lukɛ u tini uu nyɛrɛsɛ. Mɛsɛ nɛ mɛsɛ, ána nɛ anui a papisi,
uu yóósi uu cuuni uu nsẽ́ kápáá, u nɛ pɛ̃ apí nɛ Uléécaa kɛyɔ suupɔ, un sɔ́nɛ, un cuunkɛɛ un kɔ Uléécaa pakarɛntɛ.
Pisoi pɛɛ n cápinɛlɛ̃ api u yɛnu un sɔ́nɛ un Uléécaa pakarɛntɛ.
Pisoi api céru rɛ uyɛɛ yɛ pɛɛ Uléécaa kɛyɔ-i Rinɔnɔɔ Sɔnɛ-i n tũ un wélei. Mɛwai mɛ̃ amɛ pisoi nnɛ́í nnɔ́ɔ yipu ai kɔ pírí pi wai kaí nɛ lɛ̃ u n wa nnya.
Kɛ utisi uyɛ̃ uu lɛ̃ Piyɛɛ nɛ Yohani n lonaalɛ̃, pisoi nnɛ́í apí pehé api pikuwɛ́ɛ́-mɛ̃ kɛlõ kɛ̃ kapi yɛ n sée rɛ Salomɔɔ apookpaŋá-mɛ̃ n sĩ, lin nnɔ́ɔ pi yipaalɛ̃.
Kɛ Piyɛɛ uu lɛ̃ n yɛ̃́, uu pi pisɛ rɛ: Pimárɛcɔ Isirayɛɛli pikɔ́, yo nnya kɛ utisi nkó pipélɛ́ api nní nnɔ́ɔ nɔ́ yipaalɛ̃? Yo nnya kani rɔ́ nyánɛi yarɛ tɔ́ɔ ntɔ́naŋɛ cirɛ nɛ u pɔisɛ nɛ́ɛ tɔ́ɔ Uléécaa kɛ́mɛɛ asei tikilɛ̃ nnya kɛ usoi nkó uu yisi uu sɔ́nɛ.
Pirɔ́sáayaha Apiraham nɛ Isaaki nɛ Yakupu Uleecaa yɛɛ uukɛikɔ́ Yeesu ríyu waisɛ. Nɔ́rinɛ́cúruu nɔ́ɔ u tĩ ani n-yɔ́ɔpinaŋɛ pikɔ́ anipɛ-i u wai, uyɔ́ɔpi Pilati uu rɛ ukɛ́ u riyá ani yúlu.
Amá nɔ́ɔ pɛɛ usoi yɛɛ úu akópɛ m má nɛ asei ute yulu ani pɛɛ mɛníŋɛ Pilati pisɛ rɛ pikɛ́ usoikṍ nɔ́ lésɛmɛ.
Nɔ tíyɛsɛlɛ api uyɛɛ yɛ nfáa n hɛ kopu, Uléécaa uu pikpɔkpɔ kɛ́mɛɛ u yukusɛ irɔ́nípɛɛ ii u yɛnu.
Kɛfa karí nɛ Yeesu n tɛnɛ nnya kɛ urinyiri ari usoi nkó kani nní n nyáni nɔn kɔ nyu papukusɛ. Kɛfa karí nɛ u n tɛnɛ yɛɛ tíyɛsɛ kɛ usoi nkó uú peí cáká-cáká yarɛ kani nní n nyáni.
Amá pimárɛcɔ, nɛ nyulɛ ńsɔnɛ rɛ nɔ́ nɛ nɔ́pinɛ́yɔ́ɔpi áni nyu kɛlenɛ kaní nɛ lɛ̃ Yeesu wa.
Nsímɛ́ mmɛ̃ kɛ Uléécaa uú pɛɛ mɛkɛɛ-mɛ antepuyɛ nnɛ́í ḿ máasɛ mɛɛ nkpéni nní wai. Lɛlɛɛ rɛ li pisɛ rɛ uyɛ̃ kɛ Uléécaa uu wɛ́ɛ ukɛ́ íwɛ li.
Lɛ̃ nnya, ani mɛfinɛ consɛ ani nɔ́mɛnɛ́círɛ Uléécaa pa ukɛ́ nɔ́anɛ́kópɛ nɔ́ sárɛi.
Upíima yɛ́ pɛɛ tíyɛsɛ ani kumúŋɛ́ kunyinɛ-i hóó uu pɛɛ uyɛ̃ kuu hái mɛkɛɛ-mɛ n wɛ́ɛ uu yekei nɔ́ pámɛ. Uyɛɛ Kirisi Yeesu.
Uyɛɛ yɛ́ kɛyómɛcaa-pɔ n we kɛlenɛ, hái nɛ kumúŋɛ́ kpɛ-i kɛ Uléécaa uu ḿpá yo m pɛsɛrinɛ yarɛ kai pɛɛ ń we yarɛ kuú pɛɛ mɛkɛɛ-mɛ uantepuyɛ kuu n wɛ́ɛ m máasɛ.
Moisi yɛ pɛɛ́ maa rɛ: Nɔ́unɛ́léécaa Upíima yɛ́ antepu unyinɛ nɔ́ pámɛ yarɛ nɛ̃́, un nɔ́nnɛ́puri ukɔ́. Ani mmɛ̃ nnɛ́í kuu nɔ́ n símisinɛ kutu ricɔ.
Úye unsá kutu u rincɔ, pikɛ́ Uléécaa pikɔ́ kɛcɔpɛ u lesɛ api kópu.
Antepuyɛ nnɛ́í pɛɛ hái antepu Samuyɛɛli-i-mɛ n símaari aí nɛ nɛni tulu yɛ siyáa nsí nsímɛ́ malɛ.
Nɔ́ɔ lɛ̃ kɛ Uléécaa uu antepuyɛ m máasɛ rɛ u nɛ nɔ́ mɛ̃́ te. Uléécaa yɛ nɛ nkómɛinɛ nɔ́pinɛ́sáa séelɛ pɛɛ́ uyɛ-i kuú pɛɛ Apiraham ḿ maa rɛ: Pipɔ́pírɛ̃ kaḿ nɛ tikinɛ kɛ́ nɛ kɛtẽ nnɛ́í nsoipuri rikpá. Nɔ́ɔ kɔ nkómɛinɛ mmɛ̃ te.
Nɔ̃́ nnya kɛ Uléécaa uu uukɛikɔ́ wɛ́ɛ uu nɔ́kɛnɛ́mɛɛ u tumti kɛlenɛ. U u tummɛlɛ nɔ̃́ nnya rɛ ukɛ́ nɔ́ rikpá uu pɛɛ ḿpá nɔ́ úye uakópɛ-i u lesɛ.
Piyɛɛ nɛ Yohani pin kei lɛ̃ pisoi símisi, mɛsɛ nɛ mɛsɛ, pɛpɛɛ yɛ Uléécaa inyɔ́ɔnsɛ n wa nɛ Uléécaa kɛyɔ umɛ́rɛ́ wɛ́ɛ́sɛ nɛ Pisatusee pin tuipɔ.
Li pɛɛ mɛyã́ pi pɔ́ɔ́lúlɛ rɛ pitumɛ pɛ̃ kɛtɛ́ yɛ we pin pisoi céési pin kɔ pi símisi rɛ Yeesu yɛ pikpɔkpɔ kɛ́mɛɛ yisi, lin pɛɛ nyísɛlɛ̃ tɛ pikpɔkpɔ yɛ́ fe api yisi.
Lɛ̃ nnya kapi pitumɛ pɛ̃ kɛtɛ́ tĩ́ api hánɛsi aí nɛ weesi rɛ ituŋɛ yɛ pilólɛ́ masí nnya.
Amá ḿpá nɛ lɛ̃, pɛpɛɛ pitumɛ pɛ̃ icélaa n kṍ mɛyã nɛ pɛɛ́ nɛ kɛfa i tɛnɛlɛ, api tulu yarɛ pitisi ákotokú anupũ kumúŋɛ́.
Kai n weesi, Pisuifi piyukɔɔ́ nɛ pipiwɛ́ɛ́sɛ nɛ isé picélaa apí ha Yerusalɛm-pɔ cápinɛ.
Uléécaa usina Ana nɛ ukɛyɔ pikɔ́ nnɛ́í nɛ Kayifu nɛ Yohani nɛ Alɛkisantiri pɛɛ kɔ pɛɛ kei we.
Api Piyɛɛ nɛ Yohani lesɛri pikɛ́ nɛ pi túhaanɛ, api kɛcɔpɛ pi nyɛrɛsɛ api pi pisɛ rɛ: Ńnaŋɛ ń-ye nɛ́ɛ úye kɛcirɛ rinyiri kaní nɛ lɛ̃ wa?
Nfáasɔnɛ nn Piyɛɛ yipu uu pɛɛ pi maa rɛ: Nɔ̃́ Isirayɛɛli kuyu piyɔɔpi nɛ piwɛ́ɛ́sɛ!
Mɛwai sɔnɛ kari utisi nkó wa nnya kapi nɛni kɛyaa nkɛ́ rɔ́ písɛi rɛ íye kai wa kuú nɛ peí?
Lɛ̃ nnya, nɔ́nnɛ́nɛ́í mmú nɛ Isirayɛɛli pikɔ́ picɔ nnɛ́í ani kõ tɛ Nasarɛti ukɔ́ Yeesu Kirisi uyɛ̃ kani kunapɛ́ɛ́kɔɔ́ kɛcáá ń karii, Uléécaa uu pikpɔkpɔ kɛ́mɛɛ u yukusɛ rinyíri nnaŋɛ karí nɛ utisi nkó péisɛ, kuu nní isarɛ láárú un nɔ́kɛnɛ́yu-i nyɛnu.
Yeesu uyɛ̃ kɛcáá kai wɔ́laalɛ̃ tɛ: Tiparɛ tɛ̃ kɛ nɔ̃́ pimɔ́mɛ ani n fómpɔ, tɛɛ nkpéni pansɛ tikɛcirɛ tɛɛ kɛnui-i ń we.
Uyɛ̃ mɛmáá, úyulalɛ úka ucɔ úu we. Uléécaa úu rinyíri ríka ricɔ kɛtẽ nkɛ́ kɛcáá pa kari yɛ́ n sée likɛ́ nɛ tirɔ́yu n lɔ.
Piyɛɛ nɛ Yohani ápi mɛnyuwɛ píima mɛ́ka má ápi kɔ píyukɔɔ́ píka. Amá piripɔɔ kapi pɛɛ́ nɛ símisi nɛ itisi. Kɛ pitúhaanɛ api lɛ̃ n yɛ̃́, ai pi muuni simm, api kɔ ceru rɛ Piyɛɛ nɛ Yohani yɛ pɛɛ́ nɛ Yeesu sɔ́nɛlɛ.
Kapi usoi yɛɛ ḿ peí n nyáni un pikɛkúrí nyɛnu nnya, pitúhaanɛ pɛ̃ ápi pɛɛ nyu ń-ye kapi yɛ́ malɛ.
Api pɛɛ Piyɛɛ nɛ Yohani kɛtúhaanɛ kɛ-i lákasɛ, api pɛɛ kei n we pin pimɛcɔpɛcirɛ nsímɛ́ píŋirisɛ.
Api pɛɛ m písɛinɛ rɛ: Íye kari pisoi mpí wainɛ? Yerusalɛm kuyu nnɛ́í yɛ pikómɛ masí rɛ pi mɛwaisaŋa píima wa. Ári yɛ́ fe tɔkɛ́ kɛ́si.
Lɛ̃ nnya, nsímɛ́ mmɛ̃ ńn kapɛ nɛ pikɔ́ɔ́nú rinkpá, tɔkɛ́ nɛ pi yɛ ari pi cɛ́si rɛ ápi kapɛ úka mpuri nɛ Yeesu uyɛ̃ tinyiri ńka pisímɛ́ rikpá.
Kei kapi pɛɛ pi séepɔ apí nɛ pi yulu rɛ ápi kapɛ Yeesu nnaŋɛ nɛ picélaa rikpá. Ápi kapɛ yɛ ricuruu urinyiri sée.
Piyɛɛ nɛ Yohani api pi pɛsɛ rɛ: Nɔ̃́ ticuruu ani ripaí nkɛ̃́ tɛ li nɛ Uléécaa kɛ́mɛɛ sá rɛ usoi ukɛ́ nɔ́ pakarɛ nɛ́ɛ Uléécaa kuu yɛ́ pakarɛ?
Nɔ́ɔ yɛ́ nkpéni mmɛ̃ ceri. Tɔ̃́ ári yɛ́ fe tɔkɛ́ lɛ̃ kari n yɛ̃́ ari kɔ kom pisímɛ́ riyá.
Kei kɛ pitúhaanɛ pɛ̃ api kɔ picɛ́ pi rikpá api pi yá api tɔ́mpɔ. Ápi ńka yɛ̃ kapi yɛ́ nɛ rinwááná pikɛ́ nɛ kutu pi rimpása. Pisoi mɛyã yɛ pɛɛ́ welɛ pin mɛwai mɛɛ nní n wa nnya Uléécaa pakarɛntɛ.
Utisi uyɛ̃ kapi nní nɛ Uléécaa nnaŋɛ m pɔisɛ aŋmɛ̃ yɛ afɛɛna rifaaulɛ.
Kapi Piyɛɛ nɛ Yohani rin-yá, api yisi api pipisoi lɛɛpɔ api lɛ̃ kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Isirayɛɛli piwɛ́ɛ́sɛ api pi ḿ ma pi kɛɛni.
Kɛ pipisoi pɛ̃ api lɛ̃ n kṍ, api rinɔ́ɔ risɛ wai api Uléécaa yáási rɛ: Upíima Utɛnɛcirɛ́, pɔ́ɔ kɛtẽ nɛ kɛyómɛ nɛ mínimaa nɛ lɛ̃ nnɛ́í lɛɛ ḿpá yei ń we wa.
Mpɔ́fáasɔnɛ kaá nɛ ritiki aá nɛ urɔ́sáayaha Tafiti upɔ́kɛikɔ́ maasɛ rɛ: Yo nnya kɛ mpuri sanɛ pikɔ́ api kɛtẽ kɛcáá pansɛntɛ? Yo kɛcirɛ nnya kɛ sisoipipi asi simúŋɛ́ kópɛ wai?
Kɛtẽ kɛcáá piyɔɔpi yɛ pimɛcirɛ cápinɛ rɛ pikɛ́ atɔpi leemɛ. Piyɔ́ɔpi api rinɔ́ɔ risɛ wai rɛ pikɛ́ nɛ Upíima nɛ uyɛ̃ kuu n wɛ́ɛ tɔ.
Mɛyíkíyiki kɛ Erooti nɛ Pɔnsi Pilati nɛ Isirayɛɛli pikɔ́ nɛ mpuri sanɛ pikɔ́ api Yerusalɛm nté rinɔ́ɔ risɛ wa rɛ pikɛ́ nɛ upɔ́kɛikɔ́ Yeesu kaa n wɛ́ɛ tɔ.
Lɛ̃ kaa mɛkɛɛ-mɛ m musí, aá nɛ mpɔ́naŋɛ yekei kapi nkpéni lɛ̃ wa.
Lɛ̃ nnya, a nkpéni pipicɛ́ ńsɔnɛ kutu ricɔ, Upíima aa tíyɛsɛ pipɔ́kɛikɔ́ pikɛ́ itisi nɛ mpɔ́símɛ́ riyóó.
A mpɔ́naŋɛ nyísɛ pitóikɔ́ pikɛ́ pélesi, aa mɛwaisaŋa nɛ mɛwai píima upɔ́kɛikɔ́ Yeesu kaa n wɛ́ɛ rinyiri nɛ wapisi.
Kapi lɛ̃ piyómɛyáhaa ḿ masí, kɛlõ kɛ-i kapi n cápinɛlɛ̃ akɛ yéŋesi. Nfáasɔnɛ nn pinnɛ́í yipu api pɛɛ itisi nɛ Uléécaa nsímɛ́ n yóólɛ̃.
Pisoi kulúi kpɛ̃ nnɛ́í pɛɛ nɛ Yeesu kɛfa n tɛnɛ yɛ pɛɛ kɛfa pɛ́nɛlɛnlɛ pin kɔ kɛmúŋɛ́ kɛsɛ má. Úka úu yɛ pɛɛ maa rɛ u linyinɛ umɛcirɛ te. Ḿpá yo kapí pɛɛ pɛ́nɛlɛ̃ pin te.
Uléécaa yɛ pɛɛ pitumɛ ńnaŋɛ hɛlɛ pin nɛ nyísɛ rɛ Upíima Yeesu yɛ nkpɔ kɛ́mɛɛ yisilɛ, Uléécaa un pɛɛ Kirisi pikɔ́ nnɛ́í mɛyã́ kpálɛ̃.
Líka ái pɛɛ piuka párílɛ̃. Pɛpɛɛ sicarɛ nɛ́ɛ síyɔ m má yɛ̀ɛ̀ pɛɛ si yáalɛ apí nɛ lisiwóó cápinɛpɔ
api pitumɛ pa. Pɛ̃ pɔ́ɔ ḿpá úye ncɔ́ŋ paí apí nɛ si hɔɔnɛntɛ.
Pi pɛɛ Lefi mpuri ukɔ́ unyinɛ Siipuru kɛtẽ-pɔ marilɛ. Pi yɛ u sée rɛ Yosɛfi. Pitumɛ pɔ́ɔ rinyíri u hɛ rɛ Parinapasi. Liasei rɛ uyɛɛ yɛ picɔ rinŋmɔ́ɔ́púsɛ.
Uyɛ̃ uu kɔ ukɛcarɛ yái uú nɛ lisiwóó hapɔ uu pitumɛ pa.
Utisi unyinɛ nɛ uunɔsi pɛɛ pɛɛ́ we. Pi yɛ u sée rɛ Ananiyasi, api unɔ́si pɔ̃́ tɛ Safira. Utisi uyɛ̃ uu ukɛcarɛ yái.
U nɛ unɔ́si api kómɛinɛ api siwóó hásu api pésu, uu pɛɛ́ nɛ sitɔ́rɔɔ sĩ uú ha pitumɛ pa.
Piyɛɛ uu pɛɛ u pisɛ rɛ: Ananiyasi, íye kai wa kɛ Setani uu lɛ̃ pɔ́ lõ uú ha nɛ Nfáasɔnɛ kiraasɛ aa kɛcarɛ siwóó hásu aa pésu?
Pɔkɛ́ kɛlenɛ kɛcarɛ kɛ̃ n yáá, ái pɔ́ɔ kɛ tee? Kɛmɛyái-maá, ái pɔ́ɔ kɛsiwóó tee? Yo nnya kaa nkpáni mɛwai kópɛ mmɛ́ ripɔ́yu-i wa? A kõ tɛ ái sisoipipi kaa kíraasɛ, Uléécaa lo kaa kíraasɛ.
Kɛ Ananiyasi uu lɛ̃ n kṍ, uu lólu uu kpi. Iwamɛ píima inyinɛ ii pɛ̃ nnɛ́í pɛɛ lɛ̃ n kṍ loni.
Piŋmánɛ api yisi api kusáŋáá u pilaa api sákaa apí nɛ leepɔ apí ha kulɛsi.
Ituŋɛ mɛkɔ́ɔ́nú mɛtaani mɛmáá, unɔ́si un tuipɔ úu nyu rɛ linyinɛ yɛ wa.
Piyɛɛ uu u maa rɛ: A nɛ́ símisi nkɛ̃́ tɛ nnɛ́í mmú kani nɔ́kɛnɛ́carɛ yáa, nɛ́ɛ yo? Uu rɛ: Ɛɛɛ, mmɛɛ mu!
Piyɛɛ uu u maa rɛ: Yo nnya kani kómɛinɛ aní nɛ Upíima Nfaasɔnɛ peeni? Áa nyánii, pɛpɛɛ upɔ́la n kúlɛsi ana kam nní kómɛi pin lonti. Pi kɔ lɛ̃ nɛ pɔ̃́ tɔ́sulɛ.
Kei nní, unɔ́si uu Piyɛɛ ana nyɛ-i lólu uu kpi. Piŋmánɛ pɛ̃ pikɛ́ nɛ n lompɔ un pikpɔ masí, api u kpísi apí ha ula kɛkúrí kulɛsi.
Iwamɛ píima inyinɛ ii Kirisi pikɔ́ nnɛ́í nɛ pɛpɛɛ nsímɛ́ mmɛ̃ n kṍ loni.
Pitumɛ yɛ pɛɛ mɛwaisaŋa nɛ mɛwai píima pisoi inipɛɛ-i wapisilɛ. Pɛpɛɛ Uléécaa nɛ kɛfa n tɛnɛ yɛ pɛɛ rinɔ́ɔ risɛ walɛ api yɛ kei kapi yɛ n sée rɛ Salomɔɔ apookpaŋá-i n cápinɛlɛ̃.
Úka ucɔ úu yɛ pɛɛ mɛ́woo kaha ukɛ́ pi lɛɛpɔ, ḿpá nɛ lɛ̃, pisoi ápi pɛɛ kɔ kusa pi waisɛlɛ̃.
Pitisi nɛ pinɔ́si kulúi pɛɛ Upíima nɛ kɛfa n tɛnɛ api pɛɛ mɛsɛ́rɛ pi n kpariisɛpɔ apí nɛ kulúi kpá.
Pisoi api yɛ pɛɛ́ nɛ pitóikɔ́ icée-i léépɔ api pisifinɛ nɛ asáŋáápɔrɛ́ kɛcáá pi finsɛntɛ rɛ Piyɛɛ un píyei kei n tɔ́su, ukumííri kukɛ́ ḿpá usɛ unyinɛ yarii.
Pisoi kulúi api kɔ ayu nyɛɛ nɛ Yerusalɛm n kɔ́lɛ̃ yisi apí nɛ pitóikɔ́ nɛ pinírihélaa wúrunkɛɛpɔ, api kɔ pinnɛ́í pélesi.
Kai lɛ̃ n wa, Uléécaa usina nɛ Pisatusee pɛɛ ukɛkúrí ń we api kufatoi píima nɛ nyɛrɛ rɛ pikɛ́ pitumɛ cɔ́pii.
Api mɛsei pi cɔ́pii api kuyu kukpaniilee kɛ́mɛɛ pi hánɛsi.
Amá kai kɛsinɛ n wa, Upíima uleecaatumɛ unyinɛ uu sĩ́ uú ha kukpaniilee hánnɛ uu pi lesɛpɔ, uu pi maa rɛ:
Ani Uléécaa kɛyɔ-i ha, aní ha nsímɛ́ mɛɛ yɛ nfáa n hɛ kɛ Yeesu uú nɛ ń ka nnɛ́í pisoi símisi.
Pitumɛ api mɛsei ŋmurɛi api mmarɛ marɛ yisi api Uléécaa kɛyɔ sĩ apí ha pisoi picélaa kápáá. Uléécaa usina nɛ pɛpɛɛ ukɛkúrí ń we api tuiri api pitúhaanɛ wɛ́ɛ́sɛ nɛ Isirayɛɛli piwɛ́ɛ́sɛ nnɛ́í icápinɛ séi. Kei kapi pisoi tũ apí ha pitumɛ pɛ̃ kukpaniilee-i kpíípɔ.
Kɛ pɛ̃ api ń ha, ápi kukpaniilee-i pi yɛ̃. Api pɛɛ pɛɛri api pi maa rɛ:
Tɔ kukpaniilee lɛɛpɔlɛ kun ńsɔnɛ hánaalɛ̃, pimɛ́rɛ́ pɔ́ɔn kɔ anɔnɔɔ-i tápaalɛ̃. Amá kari n hánnɛ, ári úka kɛmɛ́ɛ yɛ̃.
Kɛ Uléécaa kɛyɔ umɛ́rɛ́ wɛ́ɛ́sɛ nɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ api lɛ̃ n kṍ, ai mɛ́woo pi wai, api pɛɛ lɛ̃ kai yɛ́ nɛ kɛ́tɔ ń kpu kɛcáá m músu.
Kei kɛ unyinɛ uú ka uu pi maa rɛ: Nɔ kómɛii! Pisoi pɛ̃ kani kukpaniilee-i n wa pɛɛ nní Uléécaa kɛyɔ-i nyɛnupɔ pin pisoi céési.
Umɛ́rɛ́ wɛ́ɛ́sɛ nɛ pimɛ́rɛ́ picɔ api pɛɛ yisi, ápi rikɔhɔ mɛkɔ́ wa apí ha pi kpíípɔ apí nɛ hapɔ, pin wuru rɛ pin pitumɛ pɛ̃ nɛ rikɔhɔ n wai, pisoi yɛ́ aparɛ pi tapisi api pi kóni.
Kapí nɛ pi n hápɔ, api kɛtúhaanɛ píima-i pi séi. Uléécaa usina uu pɛɛ nsímɛ́ pipísɛi pi kápáá
rɛ: Karí nɛ nɔ́ ń yɛ̀ arí nɛ kɛtẽ kpɛɛni rɛ áni kapɛ usoi uyɛ̃ tinyiri nɛ n céési, íye kani wa? Nɔ welɛ nɔn Yerusalɛm kuyu nnɛ́í icélaa iyɛ̃ nɔŋ́lɛ̃ ḿpá úye ukɛ́ kṍ, nɔn kɔ la rɛ unkpɔ iwɛ ikɛ́ nɛ rɔ́ tɛnɛ!
Piyɛɛ nɛ pitumɛ picɔ api pi pɛsɛ rɛ: Li nɛ sá rɛ usoi ukɛ́ Uléécaa pakarɛ nɛ kuu yɛ́ pisoi m pakarɛ.
Yeesu uyɛ̃ kani kuna kɛcáá n karii kɛ pirɔ́sáa Uleecaa uu nkpɔ kɛ́mɛɛ yukusɛ.
Uléécaa yɛ ukulukɛ-lukɛ-mɛ̃ kɛ́yukɔɔ́ tonɛ-i u ritaásɛlɛ uu u waisɛ Uyɔ́ɔpi nɛ Úyulalɛ. Uyɛ̃ kuú la ukɛ́ Isirayɛɛli pikɔ́ nyísɛ rɛ pikɛ́ ritiki apí nɛ piakópɛ kɛpirɛ tɔ uu pɛɛ pi sárɛi.
Tɔ́ɔ nsímɛ́ mmɛ̃ pitansei, Nfáasɔnɛ kɛ Uléécaa uu pɛpɛɛ u m pakarɛlɛ̃ n hɛ pɔ̃́ nɛ kɔ itansei lelɛ.
Kɛ pitúhaanɛ api lɛ̃ n kṍ, ai pi fukɔɔmɛ api rɛ pi yɛ́ pitumɛ pɛ̃ kṍ.
Amá Ufarisi unyinɛ yɛ pɛɛ pitúhaanɛ pɛ̃ kɛcɔpɛ welɛ. Pi yɛ u sée rɛ Kamaliyɛɛli. Isé ucélaa unyinɛ lo kɛ ḿpá úye uu n waisɛlɛ̃. Uyɛɛ pitúhaanɛ píima pɛ̃ kɛcɔpɛ yisi uu rɛ pikɛ́ pitumɛ pɛ̃ lesɛpɔ nkáripi kɛlenɛ.
Kapi pi n lésɛpɔ, uu pɛɛ pɛpɛɛ n cápinɛlɛ̃ maa rɛ: Nɔ̃́ Isirayɛɛli pikɔ́, ani nɔ́mɛnɛ́círɛ tĩ nɛ mɛwai mɛ̃ kani nní ń la nɔkɛ́ pisoi pɛ̃ wa.
Ái kahanɛ nkpáni n náŋai kɛ Teetasi uu léemɛ un pɔ́lɔ́lɛ̃ tɛ u úyukɔɔ́ píima unyinɛ lɛ. Pisoi pílɛ pílɛ mɛna kumúŋɛ́ pɛɛ u ritiki. Api u kopu. Pɛ̃ nnɛ́í pɛɛ pɛɛ́ unkɔ́ n tíkilɛ̃ api kpíi, piuka úu nɛni tisɛlɛ̃.
Uyɛ̃ kɛpirɛ, Kalilee ukɔ́ Yutasi pɔ́ɔ pikɛ́ɛ̃ ituŋɛ kumúŋɛ́ léeri, uu pisoi kulúi kpáú api u n tikilɛ̃. Uyɛ̃ uu kɔ kpi, pɛpɛɛ pɛɛ́ u n tíkilɛ̃ pɔ́ɔ kɔ kpii.
Lɛ̃ nnya, nɛ la kɛ́ nkpéni nɔ́ símisi rɛ áni kapɛ nɛ pisoi mpí kutu n cɔlɛ̃. Ani pi riyá pikɛ́ tɔ́mpɔ. In tɛ sisoipipi kɛ́mɛɛ kɛ pisimúŋɛ́ nɛ piliwaiwai nní ai léeri, mɛ́woo kai wainɛ.
Amá in tɛ Uléécaa-i kai léeri, ńnaŋɛ ń-ye kɛ nɔ́ɔ má nɔkɛ́ nɛ linyinɛ pi wa. Ani nɔ́mɛnɛ́círɛ tĩ, ái kapɛ ka likɛ́ wa rɛ nɔ nɛ Uléécaa tɔpu.
Api mɛsei unkɔ́ kóm api u tiki. Api pɛɛ pitumɛ pɛ̃ séipɔ api rinɔ́ɔ hɛ rɛ pikɛ́ sipɔ́pí pi yɛ́ɛ́riinɛ apí nɛ pi yulu rɛ ápi kapɛ Yeesu rinyiri nɛ pisoi pisímɛ́ rikpá, api pɛɛ pi yá api tɔ́mpɔ.
Pitumɛ api mpɔ́ɔnarɛ nɛ pitúhaanɛ pɛ̃ kɛkúrí yisi, lin pi láárú rɛ Uléécaa yɛɛ yɛ̃ tɛ pɛ̃ kaí nɛ sá rɛ pikɛ́ Yeesu nnya íwɛ li.
Ḿpá kɛweesi kɛ́ye kɛ pitumɛ api pɛɛ Uléécaa kɛyɔ-i nɛ síyɔ kɛ́mɛɛ Nsímɛ́ Kɛcirɛ picélaa nɛ mpiyóó ŋmɔ́ɔ́púlɛ̃.
Yeesu pipirɛtiki api kumúŋɛ́ kpɛ-i kulúi wai ńsɔnɛ. Upipirɛtiki pɛɛ Mɛ́kirɛki n símisi api Pi-epiree nɛ n téni rɛ pi ḿpá kɛyáa kɛ́ye ilukɛ kapi yɛ n hɔ́ɔnɛ kɛ́mɛɛ pipikumannɔsi mɛnípɛɛ le.
Kei kɛ Yeesu pitumɛ kɛfi nɛ pitɛ́ pɛ̃ api upipirɛtiki riwúí tɛ̃ sée api cápinɛ api pi maa rɛ: Ái nɛ sá rɛ tɔ́ɔkɛ́ Nléécaasimɛ́ piyóó nɛ sikã́ wa tɔkɛ́ ha ilukɛ pihɔɔnɛ nɛ kutu n cɔlɛ̃.
Lɛ̃ nnya pimárɛcɔ, ani nɔ́kɛnɛ́cɔpɛ pitisi pisɛɛi pɛ̃ kaní nɛ isoi sɔnɛ n nyu lesɛ. Nfáasɔnɛ nkɛ́ kɔ pi n yipaalɛ̃, pikɛ́ kɔ mɛwɛ́ɛ́sɛsɔhɔ m má, tɔkɛ́ pikɛi pɛ̃ pianipɛ-i wa.
Tɔ́ɔkɛ́ pɛɛ́ uyɛ-i nɛ piyómɛyáhaa nɛ Nléécaasimɛ́ piyóó n ŋmɔ́ɔ́púlɛ̃.
Tinɔ́ɔ tɛ̃ ari pinnɛ́í larisi, api pikɛcɔpɛ pisoi pisɛɛi lesɛ. Pɛpɛɛ Etiyɛɛni yɛɛ Uléécaa nɛ kɛfa mɛyã́ n tɛnɛlɛ̃, Nfáasɔnɛ nn kɔ u yipaalɛ̃. Uyɛ̃ nɛ Filipu nɛ Purokɔɔ nɛ Nikanɔɔ nɛ Timɔɔ nɛ Parimenaasi nɛ Antiyɔɔsi ukɔ́ kapi yɛ n sée rɛ Nikolaa. U pɛɛ mɛkɛɛ Pisuifi kɛyomɛ yáasilɛ uu kɛlenɛ pansɛ Yeesu upirɛtiki.
Kapi pi n lésɛ, api pi kpísi apí nɛ pitumɛ lɛɛpɔ, pɛ̃ api pikɛcáá kɛyómɛ yáási api kɔ anípɛ pikɛcáá láa.
Nléécaasimɛ́ nn ḿpá yei n kɔ́ɔ́núlɛ̃, Yeesu pipirɛtiki pin mɛyã́ kulúi wai Yerusalɛm kuyu-i, aí nɛ pɛpɛɛ yɛ Uléécaa inyɔ́ɔnsɛ n wa mɛyã pɛ́nɛ api Yeesu nɛ kɛfa tɛnɛ.
Uléécaa yɛ pɛɛ Etiyɛɛni mɛyã́ ípɛɛlɛ́ɛ nyísɛlɛ uu kɔ ńnaŋɛ u hɛ un nɛ mɛwaisaŋa nɛ mɛwai píima pisoi kɛcɔpɛ wapisi.
Pisuifi kuyómɛyáhaalee pikɔ́ pinyinɛ kapi yɛ pɛɛ sée rɛ: Pɛpɛɛ ilási kɛ́mɛɛ ń le kɛyɔ. Alɛkisantiri nɛ Silisii nɛ Asii kɛtẽ pikɔ́ yɛ pi. Pikɛcɔpɛ, pitisi pinyinɛ api nsímɛ́ nnyinɛ kɛcáá nɛ Etiyɛɛni íkɛŋɛnɛ wai.
Amá ápi yɛ́ fe pikɛ́ nɛ Etiyɛɛni kɛŋɛnɛ, mɛwɛ́ɛ́sɛsɔhɔ kɛ Nfáasɔnɛ nn u n hɛ nnya.
Api pɛɛ pisoi pinyinɛ kulɛi rɛ pikɛ́ ukɛcáá nnɔ́ɔmɛ wa rɛ pi kõ un Moisi nɛ Uléécaa alɛ̃́ fáánii.
Api kɔ kuyu pisoi nɛ kuyu piwɛ́ɛ́sɛ nɛ isé picélaa itáí súúni api yisi api nyɛrɛ, api sĩ́ apí ha Etiyɛɛni tini apí nɛ kɛtúhaanɛ píima-i sĩ́.
Api kɔ pinɔ́ɔmɛ pinyinɛ nɛ hapɔ rɛ pikɛ́ íseérakɔɔ́ li pikɛ́ nɛ u rikpárá rɛ: Mɛsɛ́rɛ kɛ utisi nkó uu Uléécaa kɛyɔ nɛ isé alɛ̃́ fáánii.
Tɔ konlɛ un símaankɛɛ rɛ Nasarɛti ukɔ́ Yeesu uyɛ̃ nɛ́ Uléécaa kɛyɔ fori uu kɔ inyɛ́kii kɛ Moisi uú nɛ rɔ́ n tíyɛ consɛ.
Pɛ̃ nnɛ́í pɛɛ kɛtúhaanɛ píima kɛ-i ń we yɛ pɛɛ Etiyɛɛni kɛ́yu-i nyánɛilɛ api yɛ́nu rɛ ukɛyu yɛ uléécaatumɛ kɛkɔ́ mɛcɔ welɛ.
Uléécaa usina uu pɛɛ Etiyɛɛni pisɛ rɛ: Lɛɛ ni mɛseii?
Etiyɛɛni uu rɛ: Nɔ̃́ pinɛ́márɛcɔ nɛ pinɛ́sáa, ani kutu ricɔ ńsɔnɛ ani kóm! Uléécaa, mɛyɔ́ɔpi ute yɛ urɔ́sáa Apiraham tikpáfúmɛlɛ pɛɛ́ uyɛ-i kuú pɛɛ Mesopotamii-pɔ ń we, uu kɛlenɛ Haraani-pɔ finɛ.
Uu pɛɛ u maa rɛ: A kɛpɔ́tẽ nɛ kupɔ́márɛ riyá aa kɛtẽ kɛ̃ kam pɔ́ n nyísɛnɛ kɛ́mɛɛ sĩ́.
Apiraham uu pɛɛ Kalitee kɛtẽ yisi uú ha Haraani-pɔ finɛ. Usáa mɛkpɔ-maá, Uléécaa uu kei u kpísi uú nɛ kɛtẽ nkɛ́-i kani nɛni nní ń we weri.
Uléécaa úu kei kɛtẽ u hɛ. Ḿpá kɛ́nacɔpɛ ritísí, úu u hɛ rɛ ukɛ́ kei ripɛ́ɛ́lú. Amá uu pɛɛ rinɔ́ɔ yekei rɛ u yɛ́ kɛnnɛ́í u nɛ masí upipirɛ̃ pa apí n te. Úu kɔ pɛɛ kumúŋɛ́ kpɛ-i kɛwã́ má.
Lɛ̃ kɛ Uléécaa uu u ḿ ma yɛ nní: Kucɔ̃yu-pɔ kɛ pipɔ́pírɛ̃ apí masí finɛnɛ, api ilási pi tini, api íwɛ pi wai aŋmɛ̃ pílɛ pílɛ mɛna.
Amá nɛ́ nɛ mpuri mmɛɛ ilási pi n tininɛ túhaanɛ api pɛɛ limɛmáá léeri apí weri api nté kɛlõ nkɛ́-i nɛ́ yáási.
Kei kɛ Uléécaa uu pɛɛ u nɛ Apiraham kɛcɔpɛ rinɔ́ɔ yekei rɛ ukɛ́ riké. Lɛ̃ nnya kapi Isaaki mari Apiraham uu pɛɛ kɛyáa páha-paha tuŋɛ́ u ké. Isaaki pɔ́ɔ kɔ uuŋmánɛ Yakupu ké. Yakupu pɔ́ɔ kɔ limɛcɔ upiŋmánɛ kɛfi nɛ pitɛ́ pɛ̃ kérii. Pɛpɛɛ nní pirɔ́kpurɛ kɛfi nɛ pitɛ́ pɛ̃.
Pikpurɛ pɛ̃ api pikɛcɔpɛ usɛ kapi yɛ n sée rɛ Yosɛfi nɛ kɛfa tóósi api u yái, uú ha Esipiti-pɔ ilási le. Amá Uléécaa yɛ pɛɛ Yosɛfi kɛkúrí welɛ, uu ncɔ́ŋ nnɛ́í kɛ́mɛɛ u lesɛ
uú nɛ kɛfa u fénnɛ uu mɛwɛ́ɛ́sɛsɔhɔ u hɛ. Esipiti uyɔɔpi uu Esipiti kɛtẽ kɛcáá iyɔ́ɔpi u tonsɛ uu kɔ ukɛyɔ likɔ́ nnɛ́í kpísi uu uanipɛ-i wai.
Nkṹ nnyinɛ nn Esipiti kɛtẽ nnɛ́í nɛ Kanaa kɛtẽ loni. Pirɔ́sáayaha api íwɛ píima le, ápi yɛ yɛ̃ pikɛ́ li.
Yakupu uu kóm tɛ mɛlukɛpipi yɛ Esipiti kɛtẽ-pɔ we, uu pirɔ́sáayaha tum mɛfoí.
Kapi mɛlírũ n hápɔ, Yosɛfi uu tíyɛsɛ upimarɛcɔ api u ceru. Esipiti uyɔɔpi pɔ́ɔ kɔ Yosɛfi riyíkí céru.
Yosɛfi uu pɛɛ tum api usáa Yakupu séipɔ nɛ ukumarɛ nnɛ́í pisoi kuwóó nɛ afɛɛrɛ́ nɛ pinupũ.
Yakupu uu yisi u nɛ pirɔ́sáayaha picɔ apí ha Esipiti kɛteni-i finɛ apí ha nɛ kei kpíni.
Api pi cɔni apí nɛ Sikɛm kuyu sĩ apí ha kei rikpíí kɛ Apiraham uu Hamɔɔ piŋmánɛ-i nɛ usiwóó ń lɔ kɛ́mɛɛ pi kulɛsi.
Kɛ rinɔ́ɔ kɛ Uléécaa uú pɛɛ Apiraham n yekei ituŋɛ ii n nyahairi, ntɔ́puri nn pɛɛ mɛyã́ kulúi n wai Esipiti kɛtẽ kɛcáá.
Uyɔ́ɔpi falɛ unyinɛ yɛɛ úu píkai Yosɛfi nkɔ́ ńka n kómaalɛ̃ uu Esipiti kɛteni-i iyɔ́ɔpi tonɛ.
Uyɔ́ɔpi uyɛ̃ uu ntɔ́puri nɛ isɔhɔɔcee tóói uu pirɔ́sáayaha íwɛ lukɛisɛ, hái un náási yarɛ pikɛ́ pisipipi riyá sikɛ́ kpí.
Likumúŋɛ́ kpɛ-i kapi Moisi mari un Uléécaa inipɛɛ-i nyaḿ. Iwárɛ itaani kapi usáa kɛyɔ-i u kpínii.
Api limɛmáá u fómni, Esipiti uyɔɔpi ukpére uu u kpísi uu nyɔ́lu yarɛ uricuruu yɛɛ u mari.
Esipiti pikɔ́ mɛnyuwɛ nnɛ́í kapi u céesi, unsímɛ́ nɛ umɛwai amɛ tíyɛsɛ uu ńnaŋɛ m má.
Kuu iŋmɛ̃ afɛɛna n yɛ̃́, uu rɛ u yɛ́ ha upimarɛcɔ Isirayɛɛli pikɔ́ rilóólú.
Kuu n hápɔ, uu Esipiti ukɔ́ unyinɛ lɛɛpɔ un Isirayɛɛli ukɔ́ unyinɛ kaii. Uu unárɛi kɛcáá kpá uu Esipiti ukɔ́ uyɛ̃ kaii uyɛ̃ uú ha nɛ kpi.
Moisi yɛ pɛɛ músu rɛ upimarɛcɔ Isirayɛɛli pikɔ́ yɛ́ kṍ tɛ uyɛ̃ kɛ Uléécaa uú la ukɛ́ nɛ ritiki ukɛ́ nɛ ilási kɛ́mɛɛ pi lesɛ. Nɛ́ḿpákanɛ upimarɛcɔ ápi lɛ̃ kõ.
Moisi uu kɔ kɛyáa lírũ tuŋɛ́ Isirayɛɛli pikɔ́ pitɛ́ lɛɛpɔ pin cɛ́ŋɛsi, uu pɛɛ́ hapɔ rɛ ukɛ́ pi yoriyɛ. Uu pi pisɛ rɛ: Nɔ pisoi pisɛ lɛ, pinɛ́sánɛ! Yo nnya kani pɛɛ cɛ́ŋɛsi?
Uyɛɛ pɛɛ ucɔ n íwɛ n wai uu pansɛpɔ uu Moisi láupɔ uu u pisɛ rɛ: Wóo iyɔ́ɔpi pɔ́ tónsɛ rɛ a irɔ́símɛ́ n túhaanɛ?
Pɔ lalɛ pɔkɛ́ nɛ́ kpu yarɛ kaa sé Esipiti ukɔ́ ń kpu, nɛ́ɛ íye?
Kɛ Moisi uu anɔ́ɔ nyɛ̃ n kṍ, uu wuru uú ha Matiyaa kɛtẽ-pɔ tonɛ. Kei kuu piŋmánɛ pitɛ́ mári.
Iŋmɛ̃ afɛɛna mɛmáá, Moisi uu pɛɛ kɛyáa kɛnyinɛ kucɛsi kóima-i Sinayi riyɔpɛ kɛkúrí n we. Kei kɛ Uléécaatumɛ unyinɛ uu kuhííhíí kunyinɛ kɛcɔpɛ inalempi kɛ́mɛɛ u rikpáfúmɛ.
Kɛ Moisi uu lɛ̃ n yɛ̃́, ai mɛnyinɛ u wai. Uu rɛ ukɛ́ rinyɔsɔ́pɔ ukɛ́ ha mɛwai mɛ̃ nyánɛi. Uu Uléécaa rinɔɔ kom tɛ:
Nɛ́ɛ pipɔ́sáayaha Uleecaa, nɛ Apiraham nɛ Isaaki nɛ Yakupu Uleecaa. Moisi uu pɛɛ iwamɛ nɛ n tɛrii úu kaha ukɛ́ riweríi.
Upíima uu u maa rɛ: A apɔ́nɛ́ɛ́ri mahã, li we rɛ kɛlõ kɛ-i kaa nní n nyɛnu yɛ Uléécaa ripɔhɔ lɛ.
Nɛ Esipiti kɛteni-i nnɛ́puri iwɛ yɛnlɛ, am kɔ piiŋmɔpi kom. Lɛ̃ nnya kaḿ ka kɛ́ pi yoriyɛ. Lɛ̃ nnya, a nkpéni kam kɛ́ Esipiti kɛtẽ-pɔ pɔ́ tũ.
Moisi uyɛ̃ kɛ Isirayɛɛli pikɔ́ apí pɛɛ n kɛ́si, api u maa rɛ: Wóo iyɔ́ɔpi nɛ itúhaanɛ pɔ́ tónsɛ? Uyɛ̃ cirɛ kɛ Uléécaa uu tummɛ rɛ ukɛ́ piuyɔɔpi, ukɛ́ kɔ ilási kɛ́mɛɛ pi lesɛ. Uléécaatumɛ uyɛɛ kuhííhíí kɛcɔpɛ inalempi kɛ́mɛɛ u rinkpáfúmɛ yɛɛ u lɛ́ninɛ.
Moisi yɛɛ Isirayɛɛli pikɔ́ Esipiti kɛteni-i lésɛmɛ. Iŋmɛ̃ afɛɛna kɛ́mɛɛ kuú nɛ Esipiti kɛteni-i nɛ Míni-Wɛɛ́-Kukoi kɛ́mɛɛ nɛ kucɛsi kóima-i mɛwaisaŋa nɛ mɛwai píima mɛ̃ wapisi.
Uyɛ̃ cirɛ yɛɛ pɛɛ Isirayɛɛli pikɔ́ símisi rɛ: Uléécaa yɛ́ antepu unyinɛ nɔ́ pámɛ yarɛ nɛ̃́ un nɔ́nnɛ́puri ukɔ́.
Kɛ Isirayɛɛli pikɔ́ apí pɛɛ kucɛsi kóima-i n cápinɛ, uyɛɛ pɛɛ pirɔ́sáayaha nɛ Uléécaatumɛ yɛɛ Sinayi riyɔpɛ kɛcáá–pɔ u n símaari kɛcɔpɛ we. Uléécaa nsímɛ́ mɛɛ yɛ nfáa n hɛ kuú pɛɛ yɔ́su un tɔ́ pálɛ̃.
Amá pirɔ́sáayaha ápi pɛɛ́ la pikɛ́ u pakarɛ, api uipuri yulu apí n káípi pikɛ́ Esipiti pɛlɛ.
Api pɛɛ Arɔɔ maa rɛ: A piléécaa rɔ́ mɔ̃́ pɛɛ yɛ́ kɛrɔ́yu-i n sɔ́nɛ, li we rɛ ári nyu lɛlɛɛ Moisi uyɛɛ nní Esipiti kɛtẽ-pɔ rɔ́ n lésɛmɛ n wa.
Api kɛyáa kɛ̃ tináapipi mɔm, api ri nyɔ́ɔnsɛ, api pianipɛ limɔmɛ-mɔmɛ lɛ̃ anyã́ wai, piakiŋ aa niŋɛsi.
Amá Uléécaa uu kɛpirɛ pi tɔ uu pi yá api ituŋɛ nɛ iwárɛ nɛ awárɛpi n yáási yarɛ kai antepuyɛ atɛlɛ́-i n wɔ́laalɛ̃. Li kei wɔlaalɛ̃ tɛ: Nɔ̃́ Isirayɛɛli pikɔ́, nɛ̃́ kani iŋmɛ̃ afɛɛna kɛ́mɛɛ kucɛsi kóima-i isɛɛ nɛ nyɔ́ɔnsɛntɛ ani kɔ licɔ licɔ hɛkɛsii?
Amá piléé kapi yɛ n sée rɛ Molɔki kucáŋíí nɛ nɔ́pinɛ́léé Refaa riwarɛpi kaní pɛɛ topori. Lɛ̃ kaní sɛrí nɔn nɛ pi yáási. Lɛ̃ nnya kam nɔ́ lésɛnɛ kɛ́ nɛ Papilɔɔni kɛtẽ kɛpirɛ-mɛmpɔ ha.
Pirɔ́sáayaha yɛ pɛɛ kucɛsi kóima-i kucáŋíí málɛ kpɛɛ n nyísɛlɛ̃ tɛ Uléécaa yɛ tɔ́ nɛ uyɛ̃ kɛcɔpɛ rinɔ́ɔ yekeilɛ. Ku pɛɛ́ welɛ yarɛ kpɛ̃ kɛ Uléécaa uú pɛɛ Moisi n símisi rɛ ukɛ́ wa. U pɛɛ Moisi maa rɛ ukɛ́ kpɛ̃ kuú pɛɛ n yɛ̃́ kucɔ wa.
Pirɔ́sáayaha yɛ kucáŋíí kpɛ̃ nɛ pipipirɛ̃ tíyɛlɛ. Pɛɛ́ uyɛ-i kɛ Yosuwee uú pɛɛ pi n kpáúlɛ̃ kapí pɛɛ́ nɛ ku ripɛ́nɛ apí nɛ kɛtẽ kɛɛ pikɛyu-mɛmpɔ ń we tɛ́ŋ́. Kɛtẽ kɛ̃ pikɔ́ kɛ Uléécaa uú pɛɛ lákasɛ. Kucáŋíí kpɛ̃ aku lɛ̃ Kanaa-i n we aí nɛ Tafiti kumúŋɛ́ tulu.
Uléécaa yɛ pɛɛ́ nɛ Tafiti kɛfa fénnɛlɛ. Tafiti uu pɛɛ u pisɛ rɛ ukɛ́ ncée u hɛ ukɛ́ kɛ́yɔ mɔ̃ kɛkɛ́ wa kei kɛ Yakupu Uleecaa uu ń we.
Amá Salomɔɔ yɛɛ ka uu kɛ́yɔ u mɔm.
Ḿpá nɛ lɛ̃, Uléécaa yɛɛ ḿpá yo kɛcáá ń tṹ, úu síyɔ kɛ pisoi api m mɔ̃́ kɛ́mɛɛ sói. Yarɛ kɛ antepu Esayi uu ḿ maa rɛ:
Upíima yɛ maa rɛ Kɛyómɛcaa yɛ rinɛ́yɔ́ɔpitũ lɛ, kɛtẽ pɔ́ɔ kɛnɛ́nacɔpɛ kɛ́yɔ kɛ́ye kɛ nɔ́ɔ yɛ́ nɛ́ mɔ̃́? Yei kam yɛ́ tonɛ kɛ́ nɛ n wéntɛ?
Ái rinɛ́cúruu nɛ́ɛ lɛ̃ nnɛ́í waa?
Etiyɛɛni uu kɔ pimáa pi kpá rɛ: Nɔ́ pisoi mpí atii yɛ páápúlɛ hái. Nɔ́ akíŋ takálɛ, nɔ́anɛ́tu áa yɛ kɔ nsímɛ́ kṍ. Nɔ́pinɛ́sáayaha mɛcɔ kani nní we nɔn Nfáasɔnɛ rinɔɔ kɛsu.
Antepu úye mpuri kɛ nɔ́pinɛ́sáayaha ápi wéékusɛlɛ̃? Pɛ̃ nnɛ́í pɛɛ n símisi rɛ Asei ute yɛ wemɛ kapi kṍ. Asei ute uyɛ̃ kɛ nɔ́ɔ kɔ nkpéni nní piláarɔ anipɛ-i wa ani u kopu.
Uléécaa yɛ nɛ piléécaatumɛ ritikilɛ uú nɛ uisé nɔ́ pa, amá áni i ritiki.
Kɛ pɛpɛɛ pɛɛ kɛtúhaanɛ-i ń we api lɛ̃ n kṍ, ai kuwɔ́i pi fukɔɔmɛ api pɛɛ Etiyɛɛni nsímɛ́ mmɛ̃ nɛ anĩ́ n takai.
Amá Etiyɛɛni pɔ́ɔ pɛɛ kɛléécaa inípɛɛ n tapaalɛ̃, Nfáasɔnɛ nn u yipaalɛ̃ un nɛ Uléécaa mɛyɔɔpi nɛ Yeesu yɛɛ Uléécaa kulukɛ-lukɛ-mɛ̃ kɛ́yukɔɔ́tonɛ-i n nyɛnu nyánɛi.
Kei kuu pɛɛ rɛ: Nɛ kɛyómɛcaa nyánilɛ kɛn wúkulɛlɛ̃, Usoi Kɛpipi kɛn Uléécaa kulukɛ-lukɛ-mɛ̃ kɛ́yukɔɔ́tonɛ-i nyɛnu.
Kuu lɛ̃ ḿ ma, api kɛpupɛila píima kɛnyinɛ té api atu tápisi api pinnɛ́í kɛsẽ́ pehépɔ api u fílí,
api u lakasɛ apí nɛ kuyu iyaa leepɔ api aparɛ u tapisi api kópu. Pɛpɛɛ kei ń we api pisitukanka cícaá máhani api uŋmánɛ unyinɛ kapi yɛ n sée rɛ Sɔɔli pa uu si m mɛ̃́.
Pi Etiyɛɛni aparɛ tapisilɛ un we un kɔ nɛ kɛyómɛ yáási. Uu rɛ: Upíima Yeesu, a nnɛ́fáa yɔsí,
uu pɛɛ anui kɛcáá wúla uu mɛsɔ́ri pupɛi rɛ: Upíima, kapɛ akópɛ nnyɛ́ piriyu kɛcáá wa. Kuu lɛ̃ pimáa ḿ masí, uu pɛɛ kpi.
Etiyɛɛni nkpɔ mmɛ̃ nń nɛ Sɔɔli sá. Likɛyaa kɛ̃ cirɛ kapi Yerusalɛm kuyomɛyáhaalee pikɔ́ piwéékusɛ koraanɛ ai wɔ́ŋɔɔ. Pinnɛ́í api Yutee sitẽ nɛ Samarii sitẽ kɛcáá yɛ́káá, ai yá pitumɛ ŋmanɛ.
Pisoi pɛɛ Uléécaa likɔ́ ń la pɛɛ Etiyɛɛni kulɛsi api nkpɔ tonɛ api ukɛcáá téni hái.
Sɔɔli pɔ́ɔn ŋmɔ́ɔ́púlɛ̃ tɛ ukɛ́ Uléécaa icápinɛ kpu. Síyɔ kuú pɛɛ kɔ́ɔ́núlɛ̃ un Kirisi pikɔ́ cɔ́pii, pitisi nɛ pinɔ́si, un kukpaniilee súúni.
Pɛpɛɛ rin-yɛ́kaa yɛ pɛɛ kɛtẽ kɔ́ɔ́núlɛnlɛ pin Nsímɛ́ Kɛcirɛ yóólɛ̃.
Filipu uu yisi uú ha Samarii kuyu maa-i yóó rɛ Yeesu yɛɛ uyɛ̃ kɛ Uléécaa uu n wɛ́ɛ.
Pisoi nnɛ́í yɛ pɛɛ rinɔ́ɔ risɛ walɛ pin Filipu kutu cɔlɛ̃. Pi pɛɛ kómɛilɛ rɛ u mɛwaisaŋa wapisi, api kɔ mɛ yɛnu.
Aníri yɛ pɛɛ pisoi mɛyã kɛ́mɛɛ lelɛ an pupukɛɛ. Síkankáláká nɛ pipáíkɔɔ́ kulúi yɛ pɛɛ pélesilɛ.
Ai pɛɛ lɛ̃ nnya pisoi n láárú kuyu kpɛ-i.
Utisi unyinɛ yɛɛ hái mɛkɛɛ-mɛ kuyu kpɛ-i we, api yɛ u séi rɛ Simɔɔ. U pɛɛ mɛtarɛwai wapisilɛ ai yɛ Samarii pikɔ́ nnɔ́ɔ yipu. U kɔ pɛɛ umɛcirɛ kpíilɛnlɛ rɛ u úyukɔɔ́ unyinɛ lɛ.
Pisoi nnɛ́í, kai n kpísi siwã́ nɛ piwɛ́ɛ́sɛ yɛ pɛɛ u waisɛlɛnlɛ hái. Api yɛ maa rɛ: Uléécaa nnaŋɛ kapi yɛ n sée rɛ ńnaŋɛ maa mɛɛ usoi nkó kɛ́mɛɛ we.
Hái mɛkɛɛ-mɛ kɛ umɛtarɛwai amɛ nnɔ́ɔ pi yipaalɛ̃. Api pɛɛ lɛ̃ nnya u n waisɛlɛ̃.
Amá kɛ Filipu uu Uléécaa iyɔɔpi nɛ Yeesu Kirisi kɛcáá Nsímɛ́ Kɛcirɛ pi n símisi api ŋmurɛi, pi tíyɛsɛlɛ api míni pi wolɛ, kai n kpísi pitisi nɛ pinɔ́si.
Simɔɔ uyɛ̃ ticuruu pɔ́ɔ kɔ nɛ Nsímɛ́ Kɛcirɛ mmɛ̃ kɛfa tɛnɛ api míni u wolɛ. Uu pɛɛ Filipu n tikilɛ̃ un mɛwaisaŋa nɛ mɛwai píima kɛ uyɛ̃ uu n wapisi nyánɛi mɛn nnɔ́ɔ u yipaalɛ̃.
Pitumɛ pɛɛ Yerusalɛm-i ń we api kóm tɛ Samarii kɛtẽ pikɔ́ yɛ Nléécaasimɛ́ yɔsí. Api pɛɛ Piyɛɛ nɛ Yohani kei tumpɔ.
Pikɛtɛ́ kɛ̃ api yisi api sĩ́ apí ha nɛ Uléécaa welu rɛ ukɛ́ Samarii pikɔ́ pɛ̃ Nfáasɔnɛ hɛ.
Nfáasɔnɛ ńn pɛɛ kahanɛ likumúŋɛ́ kpɛ-i úka kɛcáá n súimɛ. Míni ŋmanɛ kapí pɛɛ́ nɛ Yeesu rinyiri pi wolɛ.
Kei kɛ Piyɛɛ nɛ Yohani api pɛɛ anípɛ pikɛcáá rilaa, Nfáasɔnɛ nn pɛɛ pi loni.
Kɛ Simɔɔ uu n yɛ̃́ tɛ pitumɛ yɛ pisoi kɛcáá anípɛ rilaa Nfáasɔnɛ nn pi loni, uú nɛ siwóó hapɔ uu pitumɛ pɛ̃ maa rɛ:
Ani kɔ nɛ̃́ ńnaŋɛ mmɛ̃ hɛ kɛ́ yɛ nɛn úye kɛcáá anípɛ rinlaa, ukɛ́ Nfáasɔnɛ yɔsí.
Amá Piyɛɛ uu u pɛsɛ rɛ: Nɔ́ nɛ sipɔ́wóó sɛ̃ ani ásáláú wa. Pɔ musí rɛ pɔ́ fe aa Uléécaa lihɛɛhɛɛ nɛ siwóó lɔluu?
Lipɔ́kɔ́ líka ái nté we, áa kɔ líka kɛcáá nté ncée má. Li we rɛ áa Uléécaa kɛ́mɛɛ asei má.
A kɛpɔ́múŋɛ́ kópɛ kɛpirɛ ritɔ aa Upíima nɛ téni rɛ lin kusárɛi n we, ukɛ́ kɛmúŋɛ́ kɛ̃ pɔ́ sárɛi.
Nɛ nyáni yarɛ nfasimɛ́ kópɛ nɛ rikpákárá kaa n fanaalɛ̃ yɛ pɔ́ múílɛnlɛ yarɛ ulási.
Kei kɛ Simɔɔ uu pɛɛ rinɔ́ɔ yɔsí rɛ: Ani nɔ́rinɛ́cúruu nɛ Upíima nɛ́ tẽ́, lɛ̃ kani nní ḿ ma ái kapɛ nɛ nɛ́ n wa nnya.
Kɛ Piyɛɛ nɛ Yohani api Samarii kuyu kpɛ-i Upíima nsímɛ́ piyóó nɛ picélaa ḿ masí, api yisi api Yerusalɛm pɛlɛ, pin ncée-i siyupi mɛyã kɛ́mɛɛ Samarii kɛtẽ kɛcáá Yeesu Nsímɛ́ kɛcirɛ yóólɛ̃.
Upíima uleecaatumɛ unyinɛ uu Filipu maa rɛ: A yisi aa ituŋɛ kumii-mɛ̃ pansɛ aa Yerusalɛm ncee mɛɛ Kasaa n cɛ́pilɛ̃ kpísi. Ápi yɛ ncée mmɛ̃ titiki.
Filipu uu mɛsɛ nɛ mɛsɛ yisi uu tɔ́mpɔ, uú nɛ ncée Etiyopii kɛtẽ utisi unyinɛ sánɛ. Ukawe píima unyinɛ lo . Uyɛɛ Etiyopii unɔsiyɔɔpi Kantaasi mɛmá nnɛ́í kɛcáá paílɛ̃. U Yerusalɛm-i kalɛ rɛ ukɛ́ Uléécaa yáási
un pɛɛ nkpéni kulu, un ukɛsannɔipi kɛcáá tṹ un antepu Esayi ritɛlɛ́ kɛ́ɛ́ni.
Nfáasɔnɛ nn Filipu maa rɛ: A kɛnɔ́ipi nkɛ́ kɛkúrí hapɔ.
Filipu uú nɛ itóó nyɔsɔ́pɔ uu kóm Etiyopii ukɔ́ uyɛ̃ un antepu Esayi ritɛlɛ́ kɛ́ɛ́ni. Filipu uu u pisɛ rɛ: Pɔ lɛ̃ kaa n kɛ́ɛ́ni asei kómɛii?
Utisi uu rɛ: Unyinɛ unsá nɛ́ n lɛ̃́, íye kam yɛ́ nɛ kõ? Uu pɛɛ Filipu séi rɛ ukɛ́ hapɔ ukɛ́ kɛsannɔipi kɛ́mɛɛ ukɛkúrí tonɛ.
Li Uléécaa Nsímɛ́ kɛlõ kɛ̃ kuu n kɛ́ɛ́ni kɛ́mɛɛ wɔ́laalɛ̃ tɛ: Pi nɛ u tɔ́sulɛ yarɛ kapi yɛ kusáŋyaha n tɔ́rɔi pin nɛ pikópɛ sĩ, un sɛ́ɛ́lɛ̃ yarɛ risáŋpipi kapi nkpíí ń nyálu, úu rinɔ́ɔ wúkulɛ.
Apí nɛ u túhaanɛ api u cɛpisɛ, úu pɛɛ nkpáni líka tu. Wóo yɛ́ pɛɛ nkpáni upipirɛ̃ tinɔɔ maa? Pi kɛtẽ kɛcáá unfaa lesɛlɛ.
Kuu lɛ̃ pikɛ́ɛ̃ m masí, uu pɛɛ Filipu pisɛ rɛ: A risuúlu a nɛ́ símisi nkɛ̃́ tɛ úye nsímɛ́ kɛ antepu nkó uu nní símisi. Uricuruu kuú nɛ mánɛ nɛ́ɛ unyinɛ nsímɛ́ kuu símisi?
Kei kɛ Filipu uu pɛɛ́ nɛ antepu Esayi nsímɛ́ mmɛ̃ riwááná uú nɛ Yeesu nsímɛ́ kɛcirɛ u símisi.
Api nsẽ́ nɔŋ́ apí ha nɛ míni kɛlõ kɛnyinɛ tulu. Ukawe píima uyɛ̃ uu pɛɛ rɛ: Míni yɛ mmɛ́ nní. Yo icɔ yɛɛ párílɛ̃ kɛ́ nɛ míni ń wolɛ?
[Filipu uu u pɛsɛ rɛ: In tɛ pɔ nɛ kɛpɔ́fa nnɛ́í nsímɛ́ mmú tɛnɛ, pi yɛ́ fe api míni pɔ́ wolɛ. Utisi uu rɛ: Nɛ nɛ kɛfa tɛnɛ rɛ Yeesu Kirisi yɛ Uléécaa Kɛpipi lɛ.]
Uu kɛsannɔipi nyɛrɛsɛ, u nɛ Filipu api míni-i lompɔ, Filipu uu míni u wolɛ.
Kapi míni-i n léepɔ, Upíima Nfaasɔnɛ nn Filipu kpíípɔ, ukawe uyɛ̃ úu pɛɛ piyɛ́nɛ u rikpá. Uyɛ̃ uu kɔ mpɔ́ɔnarɛ nɛ uncee nɔŋ́.
Filipu pɔ́ɔ ha Asɔɔti kɛtẽ-pɔ leeri. Uu pɛɛ kei ayu nnɛ́í nyɛɛ ncée-i ń we kɛ́mɛɛ Nsímɛ́ Kɛcirɛ n yóólɛ̃ uú ha nɛ Sesaree kɛtẽ tulu.
Sɔɔli úu pɛɛ kusa kumúŋɛ́ kpɛ-i Upíima pipirɛtiki nɛ kɛfa pɔ́ɔ́lú un wɛ́ɛ́si ukɛ́ pi kṍ. Uu yisi uu lɛ̃ nnya Uléécaa usina lɛɛpɔ,
uu rɛ uyɛ̃ ukɛ́ átɛlɛ́ u wa akɛ́ ncée u hɛ ukɛ́ ha Tamaasi-pɔ Pisuifi ayomɛyáhaalee rika. Un kei píye n lɛɛpɔ pɛɛ Upíima ncee n tíkilɛ̃, pitisii, pinɔ́sii, ukɛ́ fe ukɛ́ pi cɔ́pii ukɛ́ pahaankɛɛ ukɛ́ nɛ Yerusalɛm tɔ́mpɔ.
Kuu ncée n kpísi un nɛ Tamaasi nyahaipɔnɛ kɛ mɛtɛ́í mɛnyinɛ amɛ mɛyéne mɛsɛ kɛyómɛcaa-pɔ leemɛ amɛ tapu amɛ́ nɛ u kɔ́ɔ́nú.
Uu kɛteni-i lólu, uu pɛɛ rinɔ́ɔ rinyinɛ kom tin tee rɛ: Sɔɔli, Sɔɔli, yo kɛcirɛ nnya kaa lɛ̃ nɛ́ wéékusɛlɛ̃?
Sɔɔli uu pɛɛ pisɛ rɛ: Pɔ́ɔ úye, Upíima? Upíima uu rinɔ́ɔ u yɔ́su rɛ: Nɛ́ɛ Yeesu uyɛ̃ kaa nní ń we pɔn wéékusɛlɛ̃. [Áa yɛ nkpáni fe pɔkɛ́ nɛ nkpɔ mɛlõ tɔpiriinkɛɛ. Un tɛrii lin nnɔ́ɔ u yipaalɛ̃, uu pɛɛ́ maa rɛ: Upíima, yo kaá la kɛ́ wa? Kei kɛ Upíima uu pɛɛ́ maa rɛ:]
A yisi aa kuyu-i lompɔ. Pɔn n lompɔ, pi yɛ́ pɛɛ pɔ́ símisi lɛ̃ kaa yɛ́ ń wa.
Sɔɔli pisencɔ api nyɛrɛ pírí, rinɔ́ɔ ári we. Amá pi pɛɛ rinɔ́ɔ kómɛilɛ ápi pɛɛ úka nyáni.
Sɔɔli uu yisi uu anípɛɛ wii úu pɛɛ líka nyáni. Api pɛɛ kunípɛ u múlú api u tɔrɔi apí nɛ Tamaasi sĩ.
Siyáa sitaani kuu wa úu yɛ líka yɛ̃, úu yɛ líka li úu yɛ kɔ líka n ntí.
Kirisi upirɛtiki unyinɛ yɛ pɛɛ Tamaasi-i welɛ, api yɛ u séi rɛ Ananiyasi. Upíima uu kɛyáa kɛnyinɛ u kpáfúmɛ uu u séi rɛ: Ananiyasi! Ananiyasi! Uu rɛ: Nɛ́ɛ nkó, Upíima!
Upíima uu u maa rɛ: A yisi a ncée mmɛ̃ kapi yɛ n sée rɛ Kɛcirɛ kpísi aá ha Yutasi kɛyɔ-i Tarisi ukɔ́ uyɛ̃ kapi yɛ n sée rɛ Sɔɔli kɛcáá pisɛ. U welɛ un kɛyómɛ yáási.
Ai u nyísɛ rɛ utisi unyinɛ kapi yɛ n sée rɛ Ananiyasi yɛ lompɔ uu anípɛ ukɛcáá láa rɛ uyɛ̃ Sɔɔli inipɛɛ ikɛ́ yɛ kɔ yɛ̃.
Ananiyasi uu rɛ: Upíima, nɛ konlɛ pisoi mɛyã pin símisi rɛ utisi uyɛ̃ úu kusa pipɔ́soi pɛɛ Yerusalɛm-pɔ ń we rikpákárá wapisi.
Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ pɛɛ ncée u hɛ rɛ ukɛ́ nté kam ukɛ́ pɛ̃ nnɛ́í pɛɛ pɔ́ n yáási cɔ́pii.
Amá Upíima uu u pɛsɛ rɛ: A n ŋme. Nɛ usoi uyɛ̃ wɛ́ɛlɛ rɛ ukɛ́ pinɛ́kɛi wa. U yɛ́ tíyɛsɛ mpuri sanɛ pikɔ́ nɛ pipiyɔɔpi nɛ pɛɛ́ nɛ Isirayɛɛli pikɔ́ api rinɛ́nyíri ceru.
Nɛ́ rinɛ́cúruu u símisi rɛ u yɛ́ kɛnɛ́cáá íwɛ ncɔpuri li.
Kei kɛ Ananiyasi uu pɛɛ ncée kpísi uú ha Yutasi kɛyɔ lompɔ, uu Sɔɔli kɛcáá anípɛ laa uu rɛ: Unɛ́márɛcɔ Sɔɔli, kaá pɛɛ ncée n tíkimɛlɛ̃ pɔn nté wémɛ kɛ Upíima uu pɔ́ rikpáfúmɛ. Uyɛɛ nɛ́ tummɛ rɛ ipɔ́nípɛɛ ikɛ́ yɛ kɔ nkpéni yɛ̃́, Nfáasɔnɛ nkɛ́ kɔ pɔ́ lõ.
Kei nní, linyinɛ ai uinipɛɛ kɛcáá lápilɛ yarɛ ikpíntomɛ́ awéé ai lólu, uu pɛɛ nkpéni n nyáni. Uu yisi api míni u wolɛ
uu pɛɛ ilukɛ le uu ńnaŋɛ yɛnu. Sɔɔli uu Yeesu pipirɛtiki kɛ́mɛɛ Tamaasi-i siyáa wai.
Uu pɛɛ kei nní yisi uu síyɔ sɛ-i kɛ Pisuifi ayomɛyáhaalee aa ń we ka uu yóó rɛ Yeesu yɛɛ Uléécaa Kɛpipi.
Ai pɛ̃ nnɛ́í pɛɛ u n kómɛi nnɔ́ɔ yipu api yɛ pɛɛ rɛ: Ái nkó yɛɛ yɛ lɛ̃ Yerusalɛm-pɔ pɛpɛɛ rinyíri ntí n sélei n wéékusɛlɛ̃ɛ? Nɛ́ntɛ u kɔ nté kalɛ rɛ ukɛ́ lipite pɛ̃ cɔ́pii ukɛ́ nɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ lɛɛpɔ?
Pɛɛ́ kɛ Sɔɔli uu ńnaŋɛ piyɛ́nɛ rikpá uu yɛ nɛ Pisuifi pɛɛ Tamaasi-i ń we nsímɛ́ feriyɛ uu pi sɛ́ɛ́sɛ. U yɛ pi nyísɛ rɛ Yeesu yɛɛ Úyulalɛ kɛ Uléécaa uu n wɛ́ɛ.
Kai nkáripi n náŋai, Pisuifi api símaanɛ aí tonɛ rɛ pikɛ́ Sɔɔli kpu.
Ai Sɔɔli kutu-i loni rɛ pi u wɛ́ɛ́si. Kɛtúŋɛ́ nɛ kɛsinɛ kapi pɛɛ kuyu sipoo mɛ̃́ pikɛ́ nɛ u ń kpu nnya.
Upipirɛtiki api pɛɛ kɛsinɛ mɛnɛ́rɛ mɛnyinɛ-i u wai apí nɛ kuyu mmɛlɛ kɛpirɛ-mɛ̃ u súisɛpɔ.
Kɛ Sɔɔli uu Yerusalɛm n tuipɔ, uu Yeesu pipirɛtiki picɔ pitíki peeni, amá pinnɛ́í pin pɛɛ u wuru. Ápi pakarɛlɛ̃ tɛ u mɛsei Yeesu upirɛtiki.
Kei kɛ Parinapasi uu mɛsɛ u kpísi uú nɛ pitumɛ lɛɛpɔ, uu lɛ̃ kɛ Upíima uu umɛcirɛ n lésɛ uu Tamaasi ncee-i Sɔɔli nyísɛ nɛ lɛ̃ kuú nɛ u n símisi pi kɛɛni. Uu kɔ lɛ̃ kɛ Sɔɔli uu Tamaasi-pɔ nɛ ikari Nléécaasimɛ́ nɛ Yeesu rinyiri rin-yóó pi símisi.
Kaí nɛ kei n kpísi, Sɔɔli nɛ pitumɛ pɛ̃ pɛɛ pɛɛ Yerusalɛm-i sɔ́nɛsi, un nɛ ikari Nléécaasimɛ́ nɛ Upíima rinyiri yóólɛ̃.
U nɛ Pisuifi pɛɛ Mɛ́kirɛki n símisi yɛ̀ɛ̀ pɛɛ ifaaci walɛ. Amá pɛ̃ pin pɛɛ wɛ́ɛ́si pikɛ́ u kpu.
Kɛ piyómɛyáhaa picɔ api lɛ̃ n céri, api u kpísi apí nɛ Sesaree-mɛ̃ u sĩ api Tarisi-mɛ̃ u tɔ́ŋsɛpɔ.
Úka úu pɛɛ kumúŋɛ́ kpɛ-i Yeesu pikɔ́ cɔ́ŋlɛ̃ Yutee nɛ Kalilee nɛ Samarii kɛtẽ nnɛ́í kɛcáá. Pi pɛɛ ikari kpariisɛnɛlɛ pin kɔ Upíima riwurɛ málɛ. Nfáasɔnɛ nn pi lɛ́ni pin kulúi kpálɛ̃.
Piyɛɛ yɛ pɛɛ ḿpá yei kuyu-i sɔ́nɛlɛ, uú nɛ kɛyáa kɛnyinɛ Yeesu pikɔ́ pɛɛ Lita kuyu-i ń we kɛ́mɛɛ tulu.
Uu kei utisi unyinɛ kapi yɛ n sée rɛ Enee lɛɛpɔ. U kɛ́kankáláká lɛ. Li wa iŋmɛ̃ ipaha kuú nɛ kɛfinɛ kɛcáá n finu úu yɛ fe ukɛ́ sɔ́nɛ.
Piyɛɛ uu u maa rɛ: Yeesu Kirisi yɛ pɔ́ pɔisɛlɛ, Enee. A yisi a ripɔ́cúruu kɛpɔ́finɛ riwɛ́pí. Enee uu kei nní mɛsɛ nɛ mɛsɛ yisi.
Lita pikɔ́ nɛ Saarɔɔ pikɔ́ nnɛ́í api u yɛnu api pimɛcirɛ Upíima pa apí nɛ Upíima kɛfa tɛnɛ.
Yafa-pɔ kɛ unɔ́si unyinɛ uú pɛɛ́ we. Pi yɛ u sée rɛ Tapita. Pi yɛ rinyíri tɛ̃ Mɛ́kirɛki kɛ́mɛɛ tuisɛ rɛ Tɔrikaasi Uyɛ̃ nkɔ́ mɛɛ rɛ ukɛ́ ḿpá píyei lisɔnɛ n wai ukɛ́ kɔ pisoi n hɛkɛsi.
Uu likumúŋɛ́ kpɛ-i káási uu kpi. Kapi piwólɛ u m masí, api kɛ́yɔ kɛcáá-pɔ kulee kunyinɛ-i kɛléécaa-pɔ u finsɛ.
Yeesu pipirɛtiki pɛɛ Yafa-pɔ ń we yɛ pɛɛ kónlɛ rɛ Piyɛɛ yɛ Lita-pɔ we. Lita yɛ kɔ nɛ Yafa kɔ́lɛnlɛ. Api pɛɛ pisoi pitɛ́ lesɛ api Piyɛɛ kɛ́mɛɛ tum tɛ pikɛ́ u maa rɛ ukɛ́ mɛkɛɛ pikɛmɛɛ wurupɔ.
Piyɛɛ uu wákasi u nɛ pɛ̃ api tóoisɛnɛ api tɔ́mpɔ. Kuu n tuipɔ, apí nɛ kɛ́yɔ kɛcáá kulee kpɛ-i u taápɔ. Pikúmannɔsi nnɛ́í apí nyɔsɔ́pɔ api itu nɛ u kálisi. Api sitúkanka nɛ akpɛ́lɛnku nyɛ̃ kɛ Tɔrikaasi uú pɛɛ nfáa m má un yóóni u nyísɛntɛ.
Kei kɛ Piyɛɛ uu pɛɛ pinnɛ́í lésɛpɔ, uu wúla uu kɛyómɛ yáási. Uu pɛɛ ukpɔkpɔ-mɛ̃ pansɛpɔ uu rɛ: Tɔrikaasi, a yisi. Tɔrikaasi uu inípɛɛ wúkulɛ. Kuu Piyɛɛ n yɛ̃́, uu yisi uú tonɛ.
Piyɛɛ uu kunípɛ u tini uu u lɛ́ni uu yisi. Uu pɛɛ limɛmáá piyómɛyáhaa nɛ pikúmannɔsi pɛ̃ séi uu Tɔrikaasi nɛ unfaa pi nyísɛ.
Nsímɛ́ mmɛ̃ nn Yafa kuyu nnɛ́í kɔ́ɔ́nú, pisoi mɛyã api Upíima nɛ kɛfa tɛnɛ.
Piyɛɛ uu Yafa-i ukónɛfukɛi Simɔɔ kɛyɔ-i tonɛ ai siyáa wai ńsɔnɛ.
Utisi unyinɛ yɛɛ pɛɛ Sesaree-pɔ we, api yɛ u séi rɛ Kɔrinɛɛ. U pɛɛ Rɔm usɔ́ɔ́ca kpéẽ unyinɛ lɛ. U pɛɛ pisoi pílɛ kutɔpilee uwɛ́ɛ́sɛ lɛ.
U nɛ ukɛyɔ nnɛ́í yɛ pɛɛ Uléécaa likɔ́ lalɛ. U yɛ pɛɛ píwɛkɔɔ́ ulikɔ́ mɛyã́ hɛkɛsilɛ un kɔ mɛsɛ́rɛ Uléécaa yáási.
Kɛyáa kɛnyinɛ kuu kɛtúŋɛ́cɔ mɛtaani kumúŋɛ́ Uléécaatumɛ unyinɛ mɛ́yɛnɛ mɛnyinɛ-i yɛ̃́ cáká-cáká. Uléécaatumɛ uyɛ̃ uu ukɛyɔ-i lompɔ uu u séi rɛ Kɔrinɛɛ!
Kɔrinɛɛ uu pɛɛ iwamɛ nɛ uléécaatumɛ uyɛ̃ n nyánɛi uú nɛ u pisɛ rɛ: Nɛ mɛyo-mɛ, Upíima? Uléécaatumɛ uu u pɛsɛ rɛ: Uléécaa yɛ ipɔ́welɛ konlɛ uu kɔ lɛ̃ kaa píwɛkɔɔ́ n lɛ́ni yɛnu. Úu yɛ́ pɔ́ palɛi.
A nkpéni pisoi tũ pikɛ́ ha Yafa-pɔ utisi uyɛ̃ kapi yɛ n sée rɛ Simɔɔ api kɔ rinyiri u hɛ rɛ Piyɛɛ séemɛ.
Ukónɛfukɛi uyɛ̃ kapi yɛ n sée rɛ Simɔɔ kɛyɔ-i kuú we mínimaa ritimɛ-pɔ.
Kɛ uléécaatumɛ uyɛ̃ uu lɛ̃ n símisi uu tɔ́mpɔ, Kɔrinɛɛ uu upikɛikɔ́ pitɛ́ pinyinɛ séi. Ukutɔpilee kɛ́mɛɛ usɔ́ɔ́ca unyinɛ yɛ pɛɛ Uléécaa likɔ́ lalɛ ńsɔnɛ. Uu kɔ uyɛ̃ séi.
Uu lɛlɛɛ n wa nnɛ́í pi kɛɛni uu pɛɛ Yafa-pɔ pi tum.
Ai ncée pi weesi pin Yafa lapɔ. Piyɛɛ uu ituŋɛ kɛcírɛ kumúŋɛ́ kɛ́yɔ cácá ipiraa yopoi rɛ ukɛ́ kɛyómɛ yáási.
Nkṹ nn u wai uu rɛ u yɛ́ ilukɛ li. Kapi ń we pin ilukɛ iyɛ̃ wai, ai u wai yarɛ kɛnípɛɛhee.
Uu yɛ́nu kɛyómɛ kɛn wúkulɛlɛ̃, linyinɛ lin cɛpimɛlɛ aí nɛ kɛteni-i tuiri yarɛ kusáŋáá maamaa kunyinɛ kapi n táŋɛ pin kuatimɛ kɛna mulɛilɛ̃.
Ána ana likɔ́ nní ncɔpuri nɛ lɛlɛɛ m múŋui ncɔpuri nɛ sinúipi ncɔpuri yɛɛ pɛɛ kɛmɛ́ɛ we.
Ai rinɔ́ɔ u maari rɛ: Piyɛɛ, a yisi, a kṍ aa le.
Piyɛɛ uu rinɔ́ɔ pɛsɛ rɛ: Kása, ám píkai irɔ́sé kɛ́mɛɛ icírí inyinɛ lukaalɛ̃, Upíima!
Ai kɔ mɛlírũ pimáa u kpá rɛ: Lɛ̃ kɛ Uléécaa uú ḿ maa rɛ lilukɛ-lukɛ, páa kapɛ li maa rɛ icírí.
Mɛpehẽ mɛtaani kai lɛ̃ wa, ai pɛɛ limɛmáá kusáŋáá kpɛ̃ kɛyómɛcaa-mɛ̃ kpíípɔ.
Piyɛɛ uú n we un umɛcirɛ písɛi rɛ mɛ́yɛnɛ mɛ̃ asei yɛ nkpéni áye. Likumúŋɛ́ kpɛ-i, pisoi pɛ̃ kɛ Kɔrinɛɛ uu n tumpɔ pɔ́ɔn Simɔɔ kɛyɔ wɛ́laapɔ apí nɛ kɛripoo tuipɔ mɛsɛ nɛ mɛsɛ.
Api séi api pisɛ rɛ kei kɛ Simɔɔ kapi rinyíri n hɛ rɛ Piyɛɛ uú wee?
Piyɛɛ un we un mɛyɛ́nɛ mɛ̃ kɛcáá músu, Nfáasɔnɛ nn u maa rɛ: Pitisi pitaani pinyinɛ yɛ mpí pin pɔ́ wɛ́ɛ́si.
A yisi a ricɛpipɔ, nɔ́ nɛ pɛ̃ ani mɛsɛ nɛ mɛsɛ tɔ́mpɔ. Nɛ́ɛ pi tumpɔ.
Kei kɛ Piyɛɛ uu pɛɛ súipɔ uu pitisi pɛ̃ maa rɛ: Nɛ́ɛ Piyɛɛ uyɛ̃ kani n wɛ́ɛ́si. Nɛ́ɛ usoi uyɛ̃ kani n wɛ́ɛ́si. Nɛ mɛyo-mɛ?
Api rɛ: Rɔm usɔ́ɔ́ca kpéẽ Kɔrinɛɛ yɛɛ rɔ́ tummɛ. U usoi kɛcirɛ lɛ, un kɔ Uléécaa pakarɛlɛ̃. Pisuifi nnɛ́í yɛ ukɛcáá ńsɔnɛ símisilɛ. Uléécaatumɛ unyinɛ yɛɛ u símisi rɛ ukɛ́ pɔ́ sée aá ha ukɛyɔ-i nfasimɛ́ kaa m mámɛ u símisi.
Piyɛɛ u kɛ́yɔ pi tani uu kulee pi hɛ api finɛ. Kai kóso n weesi, uu yisi uu pi tiki api kɛsẽ́ tɔ́mpɔ. Pimárɛcɔ pinyinɛ pɛɛ Yafa-i ń we pɔ́ɔ kɔ yisi api u saruni.
Liukóso kapi Sesaree tu, Kɔrinɛɛ un ukɛyɔ-i upikɔ́ nɛ upisanɛ cápinɛlɛ̃ un nɛ pi mɛ̃́.
Kɛ Piyɛɛ uu n tuipɔ, Kɔrinɛɛ uu u tɛ́pɛi, uu wúla nɛ kɛtẽ-pɔ uú nɛ ipakarɛ u yáási.
Piyɛɛ uu u yukusɛ uu nyɛrɛsɛ uu rɛ: A yisi a nyɛrɛ! Nɛ̃́ nɛ kɔ kɛsoipipi lɛ.
U nɛ Kɔrinɛɛ pin lɛ̃ ifaaci wai uú ha nɛ kɛ́yɔ lompɔ, uu lɛɛpɔ pisoi pin cápinɛlɛ̃ kulúi
uu pi maa rɛ: Nɔ́rinɛ́cúruu yɛ nyulɛ rɛ Usuifi úu ncée má upiyomɛyáhaa nnya, u nɛ mpuri sanɛ ukɔ́ unyinɛ pikɛ́ n sɔ́nɛ, nɛ́ɛ ukɛ́ yɛ ukɛyɔ rilóólú. Amá Uléécaa yɛ nɛ̃́ símisilɛ rɛ ái nyaḿ tɛ kɛ́ m músu rɛ unyinɛ yɛ icírí nɛ́ɛ úkpɛrinkpɛkɔɔ́.
Lɛlɛɛ tíyɛsɛ, kani kɛnɛ́mɛɛ n tumpɔ rɛ pikɛ́ nɛ́ sée, ám nkpáni pipáká-páká peẽ. Nɛ la kɛ́ nkpéni nɔ́ pisɛ rɛ ń-ye kaní nɛ nɛ́ séi?
Kɔrinɛɛ uu pɛɛ rinɔ́ɔ u yɔ́su rɛ: Siyáa sina yɛ nsí kam ituŋɛ nnyí icɔ-i, kɛtúŋɛ́cɔ mɛtaani kumúŋɛ́ nkú-i kɛnɛ́yɔ-i we nɛn kɛyómɛ yáási. Mɛsɛ nɛ mɛsɛ, aḿ paí utisi unyinɛ un ilũ tanaalɛ̃ in tɛ́lu un nɛ kɛnɛ́kúrí nyɛnu.
Uu nɛ́ maa rɛ: Uléécaa yɛ ipɔ́welɛ yɔsilɛ, Kɔrinɛɛ. U lɛ̃ kaa lipɔ́kɔ́ pisoi n hɛkɛsi yɛnlɛ.
Lɛ̃ nnya, a pisoi tũ pikɛ́ ha Yafa-pɔ Simɔɔ kapi rinyíri n hɛ rɛ Piyɛɛ séemɛ. Ukónɛfukɛi uyɛ̃ kapi yɛ n sée rɛ Simɔɔ kɛyɔ-i kuú we mínimaa ritimɛ-pɔ!
Am pɛɛ mɛsɛ nɛ mɛsɛ pisoi tumpɔ rɛ pikɛ́ pɔ́ séemɛ. Li nɛ́ larisilɛ hái rɛ pɔ́ ka. Ntɔ́nɛ́í mmú, Uléécaa inipɛɛ-i kari nkpéni nní we, tɔn kutu cɔlɛ̃ tɔkɛ́ kṍ tɛ ń-ye kɛ Upíima uu pɔ́ máamɛ rɛ a rɔ́ símisi.
Kei kɛ Piyɛɛ uu pɛɛ rinɔ́ɔ yɔsí uu rɛ: Nkpéni kam mɛyíkíyiki kṍ tɛ Uléécaa úu pisoi nɛ picɔ kóólɛnɛ.
Ḿpá mpuri ń-ye ukɔ́ yɛ kpére u pakarɛlɛ̃ un asei tikilɛ̃, u yɛ liute n lalɛ.
Yeesu Kirisi kuu tummɛ rɛ ukɛ́ Isirayɛɛli pikɔ́ Nsímɛ́ Kɛcirɛ símisi rɛ u nɛ nkíŋniŋɛ pi ka. Yeesu Kirisi uyɛɛ pisoi nnɛ́í Upíima.
Kɛ Yohani uu Nléécaasimɛ́ piyóó nɛ pisoi píniwolɛ ḿ masí, nɔ yɛnlɛ lɛlɛɛ Kalilee kɛteni-i n wa aí ha nɛ Yutee kɛtẽ nnɛ́í yɔ́su.
Uléécaa yɛ pɛɛ Nasarɛti ukɔ́ Yeesu kɛpirɛ welɛ. U pɛɛ Nfáasɔnɛ ukɛmɛɛ walɛ nn ńnaŋɛ u hɛ, un nɛ ḿpá yei sɔ́nɛ un lisɔnɛ wai, un pisoi nnɛ́í kɛ kuníri aku m múílɛ̃ pɔisɛntɛ.
Tɔ́ɔ lɛ̃ nnɛ́í kuu Pisuifi kuyu-i nɛ Yerusalɛm-i n wa piseérakɔɔ́. Pi kunapɛ́ɛ́kɔɔ́ kɛcáá u kariilɛ apí nɛ u kopu.
Amá Uléécaa uu kɛyáa táánũ tuŋɛ́ nkpɔ kɛ́mɛɛ u yukusɛ, uu fe uu umɛcirɛ lesɛ uu kɛrɔ́cɔpɛ pinyinɛ nyísɛ api yɛ́nu rɛ u nkpɔ kɛ́mɛɛ yisilɛ.
Ái pɛɛ rɛ pisoi nnɛ́í kuu umɛcirɛ nyísɛ, amá tɔ̃́ kɛ Uléécaa uu mɛkɛɛ-mɛ n lésɛ rɛ tɔkɛ́ piseérakɔɔ́ kuu umɛcirɛ nyísɛ ari u yɛnu. Umɛyisɛ-maá, tɔ kɛsẽ́ tonɛlɛ ari le ari níru nɛ uyɛ̃.
Uu kɔ rɔ́ forii rɛ tɔkɛ́ Nsímɛ́ Kɛcirɛ Pisuifi símisi pikɛ́ céri rɛ uyɛ̃ kɛ Uléécaa uu lésɛ rɛ ukɛ́ pinyánnyã́ nɛ pikpɔkpɔ túhaanɛ.
Antepuyɛ nnɛ́í yɛ unsímɛ́ símisilɛ api péhelɛ rɛ úye un nɛ kɛfa u n tɛnɛ, uyɛ̃ nnya, Uléécaa yɛ liute akópɛ sárɛi.
Kumúŋɛ́ kpɛ-i kɛ Piyɛɛ uu lɛ̃ n símisi, Nfáasɔnɛ nn pɛ̃ nnɛ́í pɛɛ uanɔɔ nyɛ̃ kutu n cɔ́lɛ̃ kɛcáá súiri.
Pisuifi pɛɛ Yeesu nɛ kɛfa n tɛnɛ yɛ pɛɛ Piyɛɛ sarunlɛ. Ai nnɔ́ɔ pi yipu rɛ Uléécaa yɛ kɔ mpuri sanɛ pikɔ́ Nfáasɔnɛ hɛ.
Mɛsei kɛ Pisuifi pɛ̃ apí pɛɛ kómɛi mpuri sanɛ pikɔ́ mpí pin mɛyu saŋa mɛnyinɛ símaankɛɛ pin kɔ siyómɛ nɛ Uléécaa pakarɛntɛ. Kei kɛ Piyɛɛ uu pɛɛ rɛ:
Mɛrɔ́cɔ kɛ Uléécaa uu pisoi mpí Nfáasɔnɛ hɛ. Tɔ́ pɛɛ nkpéni fe arí nɛ pi yulu rɛ ápi kapɛ míni wolɛɛ?
Kei kɛ Piyɛɛ uu rinɔ́ɔ hɛ rɛ pikɛ́ Yeesu Kirisi rinyiri nɛ míni pi wolɛ. Lɛ̃ mɛmáá, api pɛɛ u pisɛ rɛ ukɛ́ pikɛmɛɛ siyáa sinyinɛ wa.
Pitumɛ nɛ Kirisi pikɔ́ pɛɛ Yutee kɛteni-i ń we api kóm tɛ mpuri sanɛ pikɔ́ pɔ̃́ nɛ kɔ Uléécaa Nsímɛ́ yɔsí.
Kɛ Piyɛɛ uu Yerusalɛm m pɛɛpɔ, Pisuifi pɛɛ Yeesu nɛ kɛfa n tɛnɛlɛ̃ ápi kɛ́yu u pa.
Pi u maa rɛ: Pɔ pikécirɛ́ kɛyɔ lompɔ, nɔ́ nɛ pɛ̃ ani kɛlõ kɛsɛ le!
Kei kɛ Piyɛɛ uu pɛɛ lɛlɛɛ n wa pi kɛɛnkɛɛ nɛ kɛ́tɔ-pɔ, uu rɛ:
Yafa-pɔ kaḿ pɛɛ́ kɛ́yɔ kɛnyinɛ-i we nɛn kɛyómɛ yáási, ai nɛ́ wai yarɛ kɛnípɛɛhee, ai linyinɛ nɛ́ nyísɛ lin kɛnɛ́mɛɛ wémɛ. Likɛi lɛɛ welɛ yarɛ kusáŋáá maamaa kunyinɛ kapi n táŋɛ pin kuatimɛ kɛna mulɛilɛ̃. Ai pɛɛ kɛyómɛcaa n leeri lin cɛpimɛlɛ̃ aí weri aí nɛ nɛ́ kɔ.
Am kusáŋáá kpɛ̃ kɛ́mɛɛ ńsɔnɛ paí, am ána ana likɔ́ nní ncɔpuri nɛ liyúikɔ́ ncɔpuri nɛ lɛlɛɛ m múŋui ncɔpuri nɛ sinúipi ncɔpuri yɛnu.
Kei kai rinɔ́ɔ nɛ́ máamɛ rɛ: Piyɛɛ, a yisi, a kṍ aa le!
Amá am tinɔ́ɔ yɔ́su rɛ: Kása, ám píkai irɔ́sé kɛ́mɛɛ icírí inyinɛ lukaalɛ̃, Upíima.
Ai kɔ mɛlírũ kɛyómɛcaa-pɔ pimáa kpá rɛ: Lɛ̃ kɛ Uléécaa uu ḿ maa rɛ lilukɛ-lukɛ, páa kapɛ li maa rɛ icírí.
Mɛpehẽ mɛtaani kai lɛ̃ wa, ai pɛɛ limɛmáá kusáŋáá kpɛ̃ kɛyómɛcaa-mɛ̃ kpíípɔ.
Likumúŋɛ́ kpɛ-i, pisoi pitaani pinyinɛ api kei nní weri api kɛ́yɔ kɛ-i kari ń we ripoo-i nyɛrɛ. Sesaree-pɔ kapi lɛ̃ pi tumti.
Nfáasɔnɛ nn nɛ́ maa rɛ kɛ́ yisi kɛ́ mɛsɛ nɛ mɛsɛ pi ritiki. Pimárɛcɔ pikpuulũ mpí api yisi api nɛ́ sáruni arí ha nɛ kɛsẽ́ Kɔrinɛɛ kɛyɔ-i lompɔ.
Uyɛ̃ uu rɔ́ kɛ́ɛ́nkɛɛ lɛ̃ kuu uléécaatumɛ ukɛyɔ-i n yɛ̃́ un u tee rɛ ukɛ́ pisoi tũ pikɛ́ ha Yafa-pɔ Simɔɔ kapi rinyíri n hɛ rɛ Piyɛɛ sée.
U yɛ́ nsímɛ́ u símisi mɛɛ yɛ́ u nɛ ukɛyɔ pikɔ́ nnɛ́í n yóriyɛ.
Kam nsímɛ́ n kpísi, Nfáasɔnɛ nn pikɛcáá súiri yarɛ knn lɛ̃ kɛ́koraanɛ kɛrɔ́cáá n súimɛ.
Kei kam pɛɛ Upíima rinɔɔ ntí léisɛ rɛ: Míni ŋmanɛ kɛ Yohani uu nɔ́ wólɛ. Amá Nfáasɔnɛ kɛ Uléécaa uu nɔ́ wolɛnɛ.
Kari Upíima Yeesu Kirisi nɛ kɛfa n tɛnɛ, Uléécaa uu Nfáasɔnɛ rɔ́ hɛ. Mmɛ̃ kuu kɔ nkpéni pɛ̃ hɛ. Wóo pɛɛ nkpéni nɛ̃́ kɛ́ nɛ Uléécaa n kɛ́ŋɛnɛ?
Kapi anɔ́ɔ nyɛ̃ n kṍ, api piakiŋ niŋukusɛ api Uléécaa ríyu waisɛ api rɛ: In lɛ̃, mɛsei yɛ mɛ rɛ Uléécaa yɛ ŋmurɛilɛ rɛ mpuri sanɛ pikɔ́ pɔ́ɔkɛ́ kɔ piakópɛ kɛpirɛ ritɔ pikɛ́ nfáa yíkíyiki yɛ̃́.
Kumúŋɛ́ kpɛ-i kapí pɛɛ Etiyɛɛni ń kpu, pi pɛɛ pɛpɛɛ Kirisi nɛ kɛfa n tɛnɛ wéékusɛlɛnlɛ hái. Ai tíyɛsɛ picɔ api wúrunkɛɛ apí nɛ Fenisii kɛtẽ nɛ Siipuru nɛ Antiyɔɔsi tulu, amá pin pɛɛ Pisuifi ŋmanɛ Nléécaasimɛ́ símisi.
Ḿpá nɛ lɛ̃, Siipuru nɛ Sirɛɛni pikɔ́ pinyinɛ yɛ yisilɛ api Antiyɔɔsi sĩ apí ha Upíima Yeesu Nsímɛ́ Kɛcirɛ Pikirɛki símisi.
Upíima nnaŋɛ nn pi lɛ́ni, pisoi mɛyã apí nɛ kɛfa u tɛnɛ api mɛfinɛ consɛ.
Kirisi pikɔ́ pɛɛ Yerusalɛm-i ń we api lɛ̃ kom, api Parinapasi Antiyɔɔsi-pɔ tum.
Kuu n tuipɔ, uu yɛ́nu lɛ̃ kɛ Uléécaa uu pɛpɛɛ nɛ Kirisi kɛfa n tɛnɛlɛ̃ tinkpá, ai u larisi uu pi ŋmɔ́ɔ́púsɛ rɛ pikɛ́ Upíima nɛ kɛfa kɛsɛ n tikilɛ̃.
Parinapasi yɛ pɛɛ mɛyíkíyiki usoi sɔnɛ lɛ. Nfáasɔnɛ nn u yipaalɛ̃ un kɔ nfatɛnɛ má. Lɛ̃ nnya kɛ pisoi mɛyã api ŋmurɛi api Upíima nɛ kɛfa tɛnɛ.
Parinapasi uu limɛmáá yisi uu Tarisi-pɔ Sɔɔli piwɛ́laa sĩ.
Kuu u n yɛ̃́, uu u kpísi uú nɛ Antiyɔɔsi u sĩ. Api kei Uléécaa icápinɛ iyɛ-i kuŋmɛ̃ nɛ kuriyu wai pin Nléécaasimɛ́ pisoi mɛyã céési. Antiyɔɔsi uyɛ-i kapi mɛfoí foí Yeesu Kirisi pipirɛtiki rinyíri hɛ rɛ Kirisi pikɔ́.
Kumúŋɛ́ kpɛ-i kɛ antepuyɛ pinyinɛ api Yerusalɛm yisi api Antiyɔɔsi sĩ.
Nfáasɔnɛ nn piusɛ unyinɛ kapi yɛ n sée rɛ Akapuusi céési uu yóó rɛ nkṹ píima nnyinɛ yɛ́ kɛtẽ nnɛ́í kɛcáá wa. Nkṹ mmɛ̃ nń weri nn mɛsei Kulooti iyɔɔpi kumúŋɛ́-i wai.
Kei kɛ Yeesu pipirɛtiki pɛɛ Antiyɔɔsi-i ń we api símaanɛ aí tonɛ rɛ pikɛcɔpɛ, ḿpá úye ukɛ́ lɛ̃ kuu yɛ́ n fe tɔhɔ pikɛ́ nɛ pimárɛcɔ pɛɛ Yutee-pɔ ń we lɛ́mpɔ.
Api mɛsei lɛ̃ wai, api Parinapasi nɛ Sɔɔli tum api sĩ́ apí ha ítɔhɔ iyɛ̃ nɛ pi lɛ́ni api pipiwɛ́ɛ́sɛ pa.
Likumúŋɛ́ kpɛ-i kɛ uyɔ́ɔpi Erooti uu Kirisi pikɔ́ pinyinɛ piwéékusɛ lõ.
Uu tíyɛsɛ api ritɛ́hɛ nɛ Yohani umaa Yakupu kopu.
Kuu n yɛ̃́ tɛ lɛ̃ ŋmaa kɛ Pisuifi apí pɛɛ ń la kuu lɛ̃ wa, uu kɔ tíyɛsɛ api anyã́ nyɛ-i kapi yɛ akpɔ́nɔ́ nyɛɛ áa pitɛ m má n li kɛ́mɛɛ Piyɛɛ pɔ̃́ tini.
Kapi lɛ̃ u n tĩ́ api kpanii, api pisɔ́ɔ́ca siwúípi sina wai, ḿpá kɛ́ye kɛ́mɛɛ pisɔ́ɔ́ca pina, pin nɛ u mɛ̃́. Nkpɔ mɛlɔ́ɔ́ anyã́ mɛmáá kapi lɛ̃ nɛ músu rɛ pikɛ́ ḿpá úye inipɛɛ-i u túhaanɛ.
Kɛ Piyɛɛ uu lɛ̃ kukpaniilee-i ń we pin u mɛ̃́, Kirisi pikɔ́ pin ukɛcáá Uléécaa welu mɛwéntɛ ámɛ we.
Kɛsinɛ kɛɛ n weesinɛ Erooti ukɛ́ nɛ Piyɛɛ n túhaanɛ kɛ́mɛɛ kɛ Piyɛɛ uu pisɔ́ɔ́ca pitɛ́ kɛpáápáá we un loni. Anípɛ kɛtɛ́ kapí pɛɛ akpanii u wailɛ̃ pin nɛ u pahaalɛ̃, pimɛ́rɛ́ pɔ́ɔn kɔ kukpaniilee rinɔnɔɔ-i nyɛnu pin mɛ̃́.
Mɛsɛ nɛ mɛsɛ, Upíima uleecaatumɛ unyinɛ uu lompɔ, mɛtɛ́í amɛ kukpaniilee yipu. Uléécaatumɛ uyɛ̃ uu Piyɛɛ ilúkɛ́ pɛ́pɛ́ uu u yóŋsɛ, uu u maa rɛ: A riwakasi! Akpanii kapí pɛɛ́ nɛ u m pahaalɛ̃ aa kei nní uanipɛ-i léeri aa súrii.
Uléécaatumɛ uu pɛɛ u maa rɛ: A kupɔ́tampála rité aa apɔ́nɛ́ɛ́ri tani. Piyɛɛ uu mɛsei lɛ̃ wai. Uléécaatumɛ uu kɔ rɛ: A kupɔ́kpɛ́lɛnku tã aa yisi aa nɛ́ tíki.
Piyɛɛ uu u tiki api léépɔ, lin u we yarɛ kɛlárɛ́. Úu pɛɛ músu rɛ mɛsei yɛ mɛ.
Api pimɛ́rɛ́ foí fáau, api pilírũ kpá api pɛɛ nweni rinɔnɔɔ kapi yɛ nɛ kuyu-mɛ̃ n léepɔ tulu, tɛ̃ ari timɛcirɛ hánnɛpɔ api léépɔ. Api ncée kpísi pin tɔ́su. Kei nní, uu Piyɛɛ inipɛɛ-i pɔlu.
Kai Piyɛɛ n hemnɛ kuu pɛɛ yɛ̃́ tɛ mɛwai yɛ walɛ. Kei kuu pɛɛ rɛ: Nkpéni kam yɛ̃́ tɛ mɛsei yɛ mɛ. Uléécaa yɛ uléécaatumɛ tummɛlɛ uu Erooti anipɛ-i nɛ́ lesɛ, uu kɔ mmɛ̃ kɛ Pisuifi apí pɛɛ́ nɛ nɛ́ ń la kɛ́mɛɛ nɛ́ lesɛ.
Kɛ Piyɛɛ uu n yɛ̃́ mmɛ̃ kɛ́mɛɛ kuu ń we, uu Yohani kapi rinyíri n hɛ rɛ Mariki uni Maari kɛyɔ sĩ. Pisoi kulúi yɛ pɛɛ kei cápinɛlɛnlɛ pin kɛyómɛ yáási.
Kuu n hapɔ uu kɛ́yɔ ripoo pepu, unɔ́si kɛikɔ́ unyinɛ kapi yɛ n sée rɛ Rooti uu sĩ́ ukɛ́ ha yɛ̃ tɛ wóo lo?
Uu Piyɛɛ mɛtẽ ceru. U yɛ́ ripoo hánnɛlɛ nɛ́ɛ, uú nya uu mpɔ́ɔnarɛ nɛ itóó nɛ kɛ́yɔ-mɛ̃ pɛɛpɔ, uú ha rɛ Piyɛɛ yɛ ka un tipoo-pɔ we.
Pɛpɛɛ kei n cápinɛlɛ̃ api u maa rɛ u isɔhɔ torilɛ. Amá uu kɛ́yu mahani ŋmaa rɛ mɛsei yɛ mɛ. Api rɛ in lɛ̃, ukumííri yɛ ku.
Piyɛɛ un lɛ̃ we un tipoo pepu. Kapi n hánnɛ api u yɛnu, piipiŋɛ ii nnyiyɛ loni.
Uu kunípɛ nɛ pi símisi rɛ pikɛ́ n sɛ́ɛ́lɛ̃ ápi kapɛ ríka ma. Uu kɔ pi símisi lɛ̃ kɛ Upíima uu kukpaniilee-i u n lésɛ. Uu kɔ pimáa pi kpá rɛ pikɛ́ ha Yakupu nɛ pimárɛcɔ picɔ lɛ̃ símisi. Kuu lɛ̃ pisímɛ́ pi ḿ masí, uu yisi uu kɛlõ féé tɔ́mpɔ.
Kai n weesi, ai pisɔ́ɔ́ca pɛ̃ kɛcɔpɛ nɔkɔrɛ hái, api pɛɛ́ m písɛinɛ rɛ mɛ́ye kɛ Piyɛɛ uu lõ?
Erooti uu pɛɛ rinɔ́ɔ hɛ rɛ pikɛ́ u wɛ́ɛ́si. Amá api u wɛ́ɛ́si ápi u yɛ̃. Kei kuu pɛɛ pimɛ́rɛ́ pɛ̃ sée uú nɛ pi túhaanɛ uu rɛ pikɛ́ pi kṍ. Uu pɛɛ limɛmáá Yutee kɛteni-i yisi uú ha Sesaree kɛteni-i siyáa wai.
Erooti yɛ pɛɛ́ nɛ Tiiri pikɔ́ nɛ Sitɔɔ pikɔ́ wɔ́laalɛnlɛ. Pɛ̃ api rinɔ́ɔ risɛ wai rɛ pikɛ́ ha u yɛ̃. Api lɛ̃ nnya uyɔ́ɔpi pimɛ́rɛ́ uwɛ́ɛ́sɛ Pilasituusi kópóó, api yɛ́ntinɛ uú nɛ kɛkpéẽ pi wai pikɛ́ ha nɛ u kpurɛi. Ái mɛ́woo, uyɔ́ɔpi Erooti kɛtẽ kɛ́mɛɛ likɔ́ nfaa kapi má.
Kɛyáa kɛ̃ kapi yɛ́ rinsánɛ akɛ tulu. Erooti uú ha umɛyɔɔpilapɛ tani uu uriyɔɔpitũ kɛcáá tonɛ uu pɛɛ́ nɛ pisoi riwúí nɛ mɛyã́ n símisi.
Kei kɛ pisoi api ipakarɛ riwɔɔ rɛ: Uléécaa rinɔɔ yɛ ntí, ái kɛsoipipi rikɔ́.
Kúu n céri rɛ Uléécaa ŋmanɛ yɛɛ ipakarɛ te nnya, Upíima uleecaatumɛ unyinɛ uu kei nní u fapi uu lalɛi, apapi aa u takai uú ha nɛ kpi.
Nléécaasimɛ́ nn pɛɛ likumúŋɛ́ kpɛ-i kɔ́ɔ́nú api ḿpá yei n kom.
Kɛ Parinapasi nɛ Sɔɔli pɔ́ɔ lɛ̃ nnya kapi Yerusalɛm-i pi n tumpɔ piwai ḿ masí, api yisi api Yohani kapi rinyíri n hɛ rɛ Mariki nɛ pɛ́nɛ apí nɛ Antiyɔɔsi pɛlɛ.
Antepuyɛ nɛ pisoi pɛɛ Nléécaasimɛ́ n céési yɛ pɛɛ Antiyɔɔsi-pɔ Uléécaa icápinɛ-i welɛ. Pɛpɛɛ Parinapasi nɛ Simeyɔɔ kapi yɛ kɔ n sée rɛ Uŋmɔ́hɔ nɛ Sirɛɛni ukɔ́ Lusiyuusi nɛ Manayɛɛni nɛ Sɔɔli. Manayɛɛni nɛ Kalilee uyɔɔpi Erooti pɛɛ kɛsẽ́ iwã́ li.
Kɛyáa kɛnyinɛ kapi anɔ́ɔ paasi pin Upíima nɛ welu. Nfáasɔnɛ nn pi maa rɛ: Ani Parinapasi nɛ Sɔɔli iyaa lesɛ pikɛ́ pikɛi pɛ̃ kam pi ḿ pa wa.
Kapi pinɔ́ɔpahaa nɛ piwelɛ ḿ masí, api anípɛ pikɛcáá láa apí nɛ pi tum, api tɔ́mpɔ.
Nfáasɔnɛ nn Parinapasi nɛ Sɔɔli tum, api Selesii-pɔ sĩ api kei kúninɔi loni apí nɛ míni kɛpáápáá kɛtẽ kapi yɛ n sée rɛ Siipuru sĩ.
Kapi Salamini n tu api Pisuifi ayomɛyáhaalee-i Nléécaasimɛ́ piyóó kápáá. Yohani yɛ pɛɛ pikɛmɛɛ́ welɛ un pi lɛ́ni.
Api míni kɛpáápáá kɛtẽ kɛ̃ kɔ́ɔ́nú api tɛnɛ apí ha Pafoosi tulu. Kei kapí pɛɛ́ nɛ Usuifi unyinɛ kapi yɛ n sée rɛ Paari-Yeesu risánɛ. Uyɛ̃ nɛ mɛtarɛwai ukɔ́ nɛ antepu nɔɔmɛ lɛ.
Siipuru kɛtẽ uyɔɔpi Sɛrikiyuusi Pɔɔlusi kɛyɔ-i kuú pɛɛ́ we. Uyɛ̃ nɛ usɔhɔɔ píima lɛ. Uu tíyɛsɛ api Parinapasi nɛ Sɔɔli u séipɔ rɛ li ripɔ́ɔ u wa rɛ ukɛ́ Nléécaasimɛ́ kṍ.
Mɛtarɛwai ukɔ́ uyɛ̃ uu pi m púnɛisɛntɛ un náási rɛ úyukɔɔ́ uyɛ̃ úu kapɛ nɛ Yeesu kɛfa tɛnɛ. Pi yɛ Mɛ́kirɛki nɛ urinyiri tuisɛ rɛ Elimaasi, lɛlɛɛ rɛ mɛtarɛwai ukɔ́.
Nfáasɔnɛ yɛ pɛɛ Sɔɔli kapi yɛ kɔ n sée rɛ Pɔɔli yipaalɛnlɛ. Kei kuu pɛɛ Elimaasi uyɛ̃ ńsɔnɛ riwii
uu u maa rɛ: Pɔ́ unɔ́ɔmɛ nɛ uyaalukɛ nkó. Kuníri kɛpipi nkɛ́, pɔ́ɔ ḿpá lisɔnɛ líye n ŋmɛ́lu. Pɔ nɛ welɛ pɔn Upíima simúŋɛ́ cirɛ-cirɛ hárɛsi, nɛ́ɛ yo?
A nkpéni kutu ricɔ aa kóm. Upíima yɛ́ pɔ́ pi aa nyíini aa kɔ ntuŋɛ mɛtɛ́í paa siyáa sinyinɛ. Kei nní lɛ̃, kuŋmaha aku Elimaasi hila, uu yɛ toóri toóri un unyinɛ wɛ́ɛ́si yɛɛ yɛ́ u n tɔ́rɔi.
Kɛ uyɔ́ɔpi uyɛ̃ uu lɛ̃ n yɛ̃́, uú nɛ Upíima kɛfa tɛnɛ. Li we rɛ Upíima kɛcáá icélaa iyɛ̃ nɛ u lonnɛ ńsɔnɛ.
Pɔɔli nɛ upisencɔ api Pafoosi-i kúninɔi loni apí nɛ Pamfilii kɛtẽ-pɔ Pɛriki kuyu sĩ. Yohani uu kei pi yá uu Yerusalɛm pɛlɛ.
Pɔɔli nɛ Parinapasi pɔ́ɔ pikɛtɛ́ kei yisi api sɔ́nɛ api Pisitii kɛtẽ-pɔ Antiyɔɔsi kuyu sĩ. Api kɛwéntɛyaa tuŋɛ́ Pisuifi kuyomɛyáhaalee-i lompɔ apí tonɛ.
Unyinɛ uu isé atɛlɛ́ nɛ antepuyɛ akɔ́ pisoi inipɛɛ-i kɛ́ɛ́ni. Kuu pikɛ́ɛ̃ ḿ masí, kuyómɛyáhaalee piwɛ́ɛ́sɛ api Pɔɔli nɛ Parinapasi kɛ́mɛɛ tum apí ha pi maa rɛ: Pimárɛcɔ, nɔn nnyinɛ m má nɔkɛ́ nɛ pisoi ikari rikpásɛ, nɔ́ fe ani nkpéni símisi.
Kei kɛ Pɔɔli uu yisi uu kunípɛ síka uu pisoi sɛ́ɛ́sɛ uu rɛ: Nɔ̃́ Isirayɛɛli pikɔ́ nɛ nɔ́ pitɔ́rɔɔ mpí nɔ́ɔ Uléécaa n wuru, ani kutu ricɔ ani kóm!
Isirayɛɛli Uleecaa yɛ pɛɛ pirɔ́kpurɛ wɛ́ɛlɛ, uu tíyɛsɛ api kulúi wai, pɛɛ́ uyɛ-i kapí pɛɛ Esipiti kɛteni-i ilási n tṹ. Uu pɛɛ́ nɛ unnaŋɛ kei pi yukusɛ.
Uu kucɛsi kóima-i pikɛcáá paí iŋmɛ̃ afɛɛna.
Uu limɛmáá mpuri nsɛɛi Kanaa kɛteni-i kópu uu nsitẽ cápinɛ uu upisoi pa rɛ pikɛ́ n te.
Ai lɛ̃ n we aí nɛ tulu iŋmɛ̃ pílɛ pílɛ mɛna nɛ iŋmɛ̃ kuwóó kumúŋɛ́. Uu pɛɛ limɛmáá pikpéenwai pi hɛ, ai kpísi aí ha nɛ antepu Samuyɛɛli ituŋɛ tulu.
Lɛ̃ mɛmáá, api Uléécaa pisɛ rɛ ukɛ́ uyɔ́ɔpi pi tĩ. Kei kuu pɛɛ Pɛnyamɛɛ kumarɛ ukɔ́, Kiisi uŋmánɛ Sauuli iyɔ́ɔpi tonsɛ iŋmɛ̃ afɛɛna.
Kuu Sauuli iyɔ́ɔpi n lapilɛ, uu Yesee uŋmánɛ Tafiti i pa uu rɛ: Nɛ nkpéni Yesee uŋmanɛ Tafiti yɛɛ nɛ nɛ́ rinsá yɛ́nlɛ. U yɛɛ yɛ́ mɛnɛ́la nnɛ́í wa.
Tafiti kɛpirɛ̃ kɛsɛ kɛ Uléécaa uu Isirayɛɛli pikɔ́ pa rɛ kɛkɛ́ pi yoriyɛ yarɛ kuú pɛɛ ḿ maa rɛ li yɛ́ wa. Kɛkɛɛ Yeesu.
Yeesu ukɛ́ kɛlenɛ ń kam, Yohani yɛ pɛɛ riyóólɛ uu Isirayɛɛli pikɔ́ nnɛ́í símisi rɛ pikɛ́ piakópɛ kɛpirɛ ritɔ pikɛ́ míni wolɛ.
Yohani ukɛ́ nɛ upikɛi kɛtɔ n tu, u maa rɛ: Nɔ músu rɛ nɛ́ɛ wóo? Ái nɛ́ɛ uyɛ̃ kani m mɛ̃́. Uyɛ̃ nɛ kɛpirɛ wemɛlɛ. Nɛ̃́ ám tu ricuruu rɛ kɛ́ ripɛ kɛ́ uanɛ́ɛ́ri kɛŋmɛpi fénnɛ.
Pɔɔli uu kɔ kpá rɛ: Pimárɛcɔ, ntɔ́nɛ́í kɛ Uléécaa uu nsímɛ́ mmú pálɛ̃ ukɛ́ nɛ rɔ́ yóriyɛ, nɔ̃́ Apiraham sipirɛ̃ nɛ nɔ́ pitɔ́rɔɔ mpí nɔ́ɔ nní Uléécaa n wuru.
Mɛsei kɛ Yerusalɛm pikɔ́ nɛ pipiyɔɔpi api Yeesu yɛ̀, ápi kɔ antepuyɛ nsímɛ́ kapi ḿpá kɛwéntɛyaa kɛ́ye n kɛ́ɛ́ni riyíkí kṍ. Amá kapi Yeesu ń kpu, lɛlɛɛ nsímɛ́ mmɛ̃ kɛ́mɛɛ ń we kapi lɛ̃ wa.
Ápi kɔ ńka yɛ̃, mmɛ̃ nnya kapi yɛ́ u ń kpu, amá pi pɛɛ Pilati pisɛ rɛ ukɛ́ u kpu.
Lɛ̃ kai Nléécaasimɛ́ kɛ́mɛɛ Yeesu kɛcáá n wɔ́laalɛ̃ kapi lɛ̃ wa. Api pɛɛ limɛmáá kunapɛ́ɛ́kɔɔ́ kɛcáá u súisɛ api u kpísi api nhórɛ-i wai.
Amá Uléécaa uu pikpɔkpɔ kɛ́mɛɛ u yukusɛ.
Pɛpɛɛ hái Kalilee-pɔ u n sárũ apí nɛ Yerusalɛm sĩ kuu siyáa kulúi umɛcirɛ nyísɛ. Pɛpɛɛ kɔ nɛni nní upiseérakɔɔ́ Isirayɛɛli pikɔ́ inipɛɛ-i.
Nsímɛ́ Kɛcirɛ mmú kɛ Uléécaa uú pɛɛ yekei rɛ u yɛ́ pirɔ́kpurɛ pa. Mmɛ̃ karí nɛ nɔ́ ka.
Mmɛ̃ kuu nní nkpéni tɔ̃́ pipipirɛ̃ wa. Li we rɛ u Yeesu nkpɔ kɛ́mɛɛ yukusɛlɛ yarɛ kai Ipakarɛ Siyomɛ ritɛlɛ́ lírũ kɛ́mɛɛ n wɔ́laalɛ̃ tɛ: Pɔ́ɔ Kɛnɛ́pipi, nɛ́ɛ nɛni pɔ́ mári.
Uléécaa yɛ pɛɛ mɛkɛɛ-mɛ maa rɛ u yɛ́ pikpɔkpɔ kɛ́mɛɛ u yukusɛ úu kapɛ nɛ píkai n fɔ́ni nnya. Lɛ̃ kuu Tafiti maa rɛ: Nɛ́ lisɔnɛ kɛcirɛ lɛɛ ái n fɔ́nunɛ nɔ́ pa. Tinɔ́ɔ sɔnɛ kaḿ pɛɛ Tafiti n yekei yɛ tɛ̃. Lisɔnɛ kɛcirɛ lɛɛ ái yɛ píkai n caai kaḿ pɛɛ Tafiti m panɛ kam nɔ́ panɛ.
Lɛ̃ nnya kɛ Tafiti uu kɔ kɛlõ kɛcɔ maa rɛ: Áa yɛ́ ŋmurɛi upɔ́lala ukɛ́ nhórɛ kɛ́mɛɛ fɔ́ni.
Tafiti uyɛ̃ yɛ pɛɛ uisoi kɛ́mɛɛ Uléécaa mɛla walɛ. Kuu n kpu, api upisaayaha kɛ́mɛɛ u kulɛsi uu fɔ́nu.
Amá uyɛ̃ kɛ Uléécaa uu pikpɔkpɔ kɛ́mɛɛ n yukusɛ úu fɔni.
Pimárɛcɔ, li tu rɛ ani ńsɔnɛ kõ tɛ uyɛɛ tíyɛsɛ kapí nɛ nɛni akópɛ pisárɛi nsímɛ́ nɔ́ símisi.
Uyɛɛ tíyɛsɛ kɛ úye uu yɛ un nɛ kɛfa u n tɛnɛ, Uléécaa uu liute akópɛ u sárɛi. Moisi isé íi fe ikɛ́ usoi akópɛ sárɛi.
Lɛ̃ nnya, ani nɔ́mɛnɛ́círɛ tĩ, áni kapɛ tíyɛ lɛ̃ kɛ antepuyɛ api piatɛlɛ́-i n wɔ́i likɛ́ nɔ́ wa. Lɛlɛɛ rɛ:
Nɔ́ kupakarɛcirɛ́ pikɔ́ mpí, ani kutu ricɔ ani kóm likɛ́ nɔ́ riyɔɔ, ani itóó nɛ mílɛsi. Nɔ́nnɛ́fáa mmú kɛ́mɛɛ kaḿ la kɛ́ mɛwai mɛnyinɛ wa kɛ unyinɛ uu yɛ́ un nɔ́ n símisi áni yɛ́ pakarɛ.
Kɛ Pɔɔli nɛ Parinapasi api kuyómɛyáhaalee-i n léepɔ, api kɔ pi séi rɛ pikɛ́ kɛwéntɛyaa kɛcɔ pɛɛpɔ pikɛ́ nsímɛ́ nsɛ mmɛ̃ pisímɛ́ pi rikpá.
Icápinɛ mɛmáá, Pisuifi yíkíyiki kulúi nɛ pitɛ́ŋ́ tɛ́ŋ́ pɛɛ Pisuifi kɛyomɛ n yáási api yisi api Pɔɔli nɛ Parinapasi tiki. Pɛ̃ api ikari pi hɛ rɛ ápi kapɛ tíyɛ unyinɛ ukɛ́ Uléécaa kɛfa kuú nɛ pi n fénnɛ ncee kɛ́mɛɛ pi fóm.
Kai kɛwéntɛyaa kɛcɔ kɛ̃ n tu, li wa yarɛ Antiyɔɔsi kuyu pisoi nnɛ́í pɛɛ cápinɛ pikɛ́ Nléécaasimɛ́ kṍ.
Kɛ Pisuifi api riwúí tɛ̃ n yɛ̃́, pikɛfa akɛ tóósi api pɛɛ lɛ̃ kɛ Pɔɔli uu n símisi n kɛsu pin kɔ u lámisi.
Pɔɔli nɛ Parinapasi api kɛ́yu kpã́iisɛ api pi símisi rɛ: Nɔ̃́ kaí nɛ sá rɛ Nléécaasimɛ́ nkɛ́ mɛfoí tu kɛlenɛ. Kani nní n n kɛ́su nɔn kɔ nɔ́mɛnɛ́círɛ nɛ nfáa tɛnɛcirɛ́ lómiisɛ nnya, tɔ́ mɛsɛ nɛ mpuri sanɛ pikɔ́-mɛ̃ m pɛlɛ.
Lɛ̃ kɛ Upíima uu rɔ́ n forii rɛ tɔkɛ́ wa yɛ nní: Nɛ pɔ́ lésɛlɛ rɛ a pansɛ mɛtɛ́í aa isoipuri nnɛ́í n kpã́iilɛ̃, pinnɛ́í pikɛ́ píyulalɛ yɛ̃.
Kɛ mpuri sanɛ pikɔ́ api anɔ́ɔ nyɛ̃ n kṍ, ai pi larisi api Upíima nsímɛ́ pakarɛ. Pɛ̃ nnɛ́í kɛ Uléécaa uú nɛ nfáa tɛnɛcirɛ́ n sée, apí nɛ Yeesu kɛfa tɛnɛ.
Upíima nsímɛ́ yɛ pɛɛ kumúŋɛ́ kpɛ-i kɛtẽ kɛ̃ nnɛ́í kɛcáá kɔ́ɔ́núlɛnlɛ.
Amá Pisuifi api pinɔ́si yukɔɔ́ pɛɛ Uléécaa n yáási nɛ kuyu piwɛ́ɛ́sɛ tálaankɛɛ api yisi api Pɔɔli nɛ Parinapasi piwéékusɛ kápáá, api pikɛteni-i pi lakasɛ.
Pɔɔli nɛ Parinapasi api yisi apí ha kuyu ripoo-pɔ pinnataai péi-péi api pikuwɛ́ɛ́-mɛ̃ yaapɔ, ai wai rɛ piakópɛ akɛ́ nɛ pi risɛ́ɛ́. Pɔɔli nɛ Parinapasi api yá api Ikoniyɔm kuyu-mɛ̃ tɔ́mpɔ.
Nfáasɔnɛ nɛ mpɔ́ɔnarɛ pɔ́ɔn pɛɛ Yeesu pipirɛtiki pɛɛ Antiyɔɔsi-i ń we yipaalɛ̃ ńsɔnɛ.
Pɔɔli nɛ Parinapasi api kɔ Ikoniyɔm-pɔ Pisuifi kuyomɛyáhaalee loni, api kɛ́yu kpã́iisɛ api símisi Pisuifi mɛyã nɛ Pikirɛki mɛyã api ŋmurɛi api Yeesu nɛ kɛfa tɛnɛ.
Amá Pisuifi picɔ pɛɛ ápi n ŋmurɛi pikɛ́ nɛ kɛfa u tɛnɛ api mpuri sanɛ pikɔ́ tálaankɛɛ rɛ pikɛ́ Pɔɔli nɛ Parinapasi kɛcáá simúŋɛ́ kópɛ wa.
Ḿpá nɛ lɛ̃, pɛ̃ nɛ Ikoniyɔm-i tónɛlɛ ai siyáa wai. Api itisi nɛ n símisi pin nɛ Upíima tálɛ̃. Upíima yɛ pɛɛ ńnaŋɛ pi hɛlɛ pin nɛ mɛwaisaŋa nɛ mɛpíima wapisi, ai yɛ nyísɛ rɛ mɛsei kɛ Upíima uu pisoi ípɛɛlɛ́ɛ nyísɛ.
Kuyu pikɔ́ api kei nní kénɛ mɛtɛ́. Picɔ rɛ Pisuifi nkɔ́ mɛɛ wa, picɔ rɛ pitumɛ nkɔ́ mɛɛ wa.
Pisuifi nɛ mpuri sanɛ pikɔ́ nɛ kuyu piwɛ́ɛ́sɛ api pimɛcirɛ cápinɛ pikɛ́ Pɔɔli nɛ Parinapasi íwɛ wa pikɛ́ aparɛ pi tɔ́ɔ́kɛɛ pikɛ́ pi kṍ.
Kai lɛ̃ Pɔɔli nɛ Parinapasi kutu-i n lompɔ, api músu tíḿḿ, api wuru apí ha Likayonii kɛtẽ-pɔ Lisitiri nɛ Tɛripu ayu-i nɛ akɛkúrí pékesi
api kei Nsímɛ́ Kɛcirɛ n yóólɛ̃.
Lisitiri-pɔ kɛ utisi unyinɛ uú pɛɛ we. Hái kapí nɛ u m mári úu píkai sɔ́nɛlɛ̃. U kɛ́kankáláká lɛ, uu yɛ pɛɛ́ n tũ.
Uu pɛɛ Pɔɔli nsímɛ́ kutu n cɔlɛ̃. Kei kɛ Pɔɔli uu u nyánɛi ńsɔnɛ uu yɛ́nu rɛ nfatɛnɛ yɛ u tulaalɛnlɛ un yɛ́ fe uu pélu.
Pɔɔli uu rinɔ́ɔ cásɛ uu u maa rɛ: A yisi aa apɔ́na kɛcáá kɛcírɛ nyɛrɛ. Utisi uu yisi uu cuuni uu nsẽ́ kápáá.
Kɛ pisoi api Pɔɔli mɛwai mɛ̃ n yɛ̃́, api kei pikɔ́ mɛyu, Mɛ́likayoniyɛɛ nɛ pupɛi rɛ: Piléé yɛ mɛsoi sɔ́nɛmɛ apí nɛ rɔ́ lɛɛri.
Api rɛ Parinapasi yɛɛ Seusi. Kai nní Pɔɔli yɛɛ pɛɛ símisi nnya api rɛ uyɛɛ Hɛrimɛɛsi.
Piléé pɛ̃ kapi yɛ n sée rɛ Seusi kɛyɔ yɛ pɛɛ welɛ kuyu ritimɛ-pɔ. Uléékɔɔ́ yɛɛ kei pi n nyɔ́ɔnsɛ uu anáala mɛfɛlɛ toraankɛɛ uu tɔ́rikɛɛ uú nɛ kɛ́yɔ kɛ̃ tinɔnɔɔ-i hapɔ, u nɛ pisoi pɛɛ n cápinɛlɛ̃ apí n náási pikɛ́ Parinapasi nɛ Pɔɔli nyɔ́ɔnsɛ.
Kɛ Parinapasi nɛ Pɔɔli api lɛ̃ n kṍ, api pisitukanka cɛ́ɛ́rii ai nyísɛ rɛ ái nɛ pi risá, api pɛɛ riwúí tɛ̃ kɛcɔpɛ sɔɔpɔ pin cɛ́si rɛ:
Nɔ́ pisoi mpí, yo kani lɛ̃ wai? Tɔ̃́ nɛ kɔ nɔ́mɛnɛ́cɔ sisoipipi lɛ. Nsímɛ́ kɛcirɛ karí nɛ nɔ́ ka tɔn nɔ́ tee rɛ áni lisɛ́rɛ́-sɛrɛ́ nní nkɔ́ riyá. Líwookɔɔ́ yɛ ni. Ani nɔ́mɛnɛ́círɛ Uléécaa yɛɛ nfáa n te pa. Uyɛɛ kɛtẽ nɛ kɛyómɛ nɛ mínimaa nɛ likɛmɛɛ likɔ́ wa.
U mɛkɛɛ-mɛ pirɔ́kpurɛ kɛ́mɛɛ-pɔ pisoi nnɛ́í riyálɛ rɛ pikɛ́ pimɛpɔɔla n wai,
ḿpá nɛ lɛ̃, mɛsɛ́rɛ kuu pɛɛ mɛwai sɔnɛ nɔ́ wai rɛ ani nɛ kei u n nyáni. Uu yɛ kɛyómɛcaa-pɔ ikónɛ nɔ́ hɛri, liituŋɛ in kɔ n tu, uu ilukɛ nɔ́ hɛ. Uu yɛ kɔ lilukɛ-lukɛ nɔ́ hɛ uu kɔ tíyɛsɛ ani mpɔ́ɔnarɛ yɛnu.
Ḿpá kɛ Pɔɔli nɛ Parinapasi api lɛ̃ ḿ ma, li nɛ pi papisilɛ api kɛlenɛ fe api inyɔ́ɔnsɛ iyɛ̃ yulu.
Pisuifi pinyinɛ api Antiyɔɔsi yɛɛ Pisitii-pɔ ń we nɛ Ikoniyɔm-i yisi api sĩ́, pi nɛ pisoi kulúi apí ha kómɛinɛ. Api Pɔɔli aparɛ tɔ́ɔ́kɛɛ rɛ pikɛ́ u kpu. Api pɛɛ limɛmáá u pulu apí nɛ kuyu ilúkɛ́ léépɔ, pin músu rɛ u kpulɛ.
Amá kɛ Yeesu pipirɛtiki api ukɛkúrí ń cápinɛpɔ, uu yisi uu kuyu sĩ. Kai kóso n weesi, u nɛ Parinapasi api Tɛripu kuyu tɔ́mpɔ.
Pɔɔli nɛ Parinapasi api Tɛripu kuyu-i Nsímɛ́ Kɛcirɛ yóó, pisoi mɛyã api Yeesu tiki. Api pɛɛ limɛmáá yisi api Lisitiri nɛ Ikoniyɔm nɛ Antiyɔɔsi yɛɛ Pisitii-pɔ ń we pɛlɛ.
Kapi kei n tuipɔ, api Yeesu pipirɛtiki pɛɛ kei ń we ikari kpásɛ rɛ pikɛ́ n ŋmɔ́ɔ́púlɛ̃. Api yɛ kɔ pi maa rɛ pi yɛ́ íwɛ píima li pikɛ́ kɛlenɛ Uléécaa iyɔɔpi kɛ́mɛɛ lompɔ.
Pɔɔli nɛ Parinapasi api ḿpá Uléécaa icápinɛ íye-i piwɛ́ɛ́sɛ tonsɛntɛ. Pi nɛ pɛ̃ api anɔ́ɔ paasi api kɛyómɛ yáási api pɛɛ limɛmáá pi kpísi api Upíima kapí nɛ kɛfa n tɛnɛ anipɛ-i wai.
Kɛ Pɔɔli nɛ Parinapasi api kei Pisitii kɛtẽ kɛ-i n yisi, api Pamfilii kɛkɔ́-mɛ̃ loni.
Api Pɛriki-pɔ Nléécaasimɛ́ pisoi símisi, api kei yisi api Atalii tɔ́mpɔ.
Kei kapi pɛɛ kúninɔi lõ apí nɛ Sirii kɛtẽ-pɔ Antiyɔɔsi sĩ. Kei kapi pɛɛ Uléécaa anipɛ-i pi wa api u welu rɛ ukɛ́ ípɛɛlɛ́ɛ pi nyísɛ pikɛ́ fe pikɛ́ pipikɛi wa yarɛ kapi nní n wa.
Kapi Antiyɔɔsi kei n tuipɔ, api Uléécaa icápinɛ pikɔ́ cápinɛ, api lɛ̃ nnɛ́í kɛ Uléécaa uú nɛ pɛ̃ tintiki uu wai pi kɛɛni, nɛ lɛ̃ kuu n tíyɛsɛ mpuri sanɛ pikɔ́ pɔ́ɔ kɔ Yeesu nɛ kɛfa tɛnɛ.
Pɔɔli nɛ Parinapasi api Yeesu pipirɛtiki kɛ́mɛɛ tonɛ siyáa kulúi.
Kirisi pikɔ́ pinyinɛ api kɛyáa kɛnyinɛ Yutee kɛtẽ-pɔ yisi api Antiyɔɔsi sĩ, apí ha Kirisi pikɔ́ picɔ maa rɛ: Nɔnsá n kérii yarɛ kɛ Moisi isé ii m pisɛ, áni yɛ́ píyulalɛ yɛ̃.
Pɔɔli nɛ Parinapasi api pi kɛsu, íkɛŋɛnɛ píima inyinɛ ii likɛcáá pikɛcɔpɛ leeri. Api símisi aí tonɛ rɛ Pɔɔli nɛ Parinapasi nɛ pinyinɛ picɔ pikɛ́ Yerusalɛm ha, pi nɛ pitumɛ nɛ piwɛ́ɛ́sɛ pikɛ́ ha kɛsẽ́ nsímɛ́ mmɛ̃ tipaí.
Uléécaa icápinɛ pikɔ́ api pikɛcáá paí apí nɛ ncée tiki. Api Fenisii nɛ Samarii sitẽ-mɛ̃ tiki, api lɛ̃ kɛ mpuri sanɛ pikɔ́ api Upíima rintíki pisoi símisi. Nsímɛ́ mmɛ̃ nn Kirisi pikɔ́ nnɛ́í larisi hái.
Kapi Yerusalɛm n tuipɔ, Uléécaa icápinɛ pikɔ́ nɛ pipiwɛ́ɛ́sɛ nɛ pitumɛ pɛɛ pi yɔsí. Api Yerusalɛm pikɔ́ pɛ̃ símisi lɛ̃ nnɛ́í kɛ Uléécaa uú nɛ pi rintíki uú nɛ wai.
Amá Pifarisi pinyinɛ pɛɛ Yeesu nɛ kɛfa n tɛnɛ api pɛɛ yisi api rɛ: Li pisɛ rɛ mpuri sanɛ pikɔ́ pɛɛ Yeesu nɛ kɛfa n tɛnɛ pikɛ́ kérii tílasi, pikɛ́ kɔ Moisi isé ritiki.
Pitumɛ nɛ piwɛ́ɛ́sɛ api cápinɛ rɛ pikɛ́ nsímɛ́ mmɛ̃ tipaí.
Kapi nsímɛ́ m pásainɛ ai náŋai mɛmáá kɛ Piyɛɛ uu pɛɛ rinɔ́ɔ yɔsí, uu rɛ: Pimárɛcɔ, nɔ́rinɛ́cúruu yɛ yɛnlɛ rɛ ái nɛni-mɛ kɛ Uléécaa uu nɔ́kɛnɛ́cɔpɛ nkɛ́-i nɛ́ wɛ́ɛ rɛ kɛ́ mpuri sanɛ pikɔ́ Nsímɛ́ Kɛcirɛ riyóó pikɛ́ nnɛ́nɔ́ɔ-i n kõ, pikɛ́ kɔ nɛ kɛfa n tɛnɛ.
Uléécaa yɛɛ nyu lɛlɛɛ pisoi sifa-i ń we. Uyɛɛ kɔ pɛ̃ Unfaasɔnɛ hɛ yarɛ kuu tɔ̃́ n hɛ mɛcɔ. U lɛ̃ nyísɛlɛ rɛ pɛ̃ nɛ kɔ pansɛlɛ upisoi.
Úu tɔ́ nɛ pɛ̃ kɛcɔpɛ kóólɛnɛ. Lɛ̃ nnya kuu pinfatɛnɛ nnya piakiŋ hɛɛrɛ aa funi.
Yo nnya kani nkpéni Uléécaa peikɛɛ nɔkɛ́ yɛ̃́, nɔn ncɔni kɛ úka úu hái pirɔ́sáa-i-mɛ nɛ tɔ́-i n fe ukɛ́ ń cɔ̃ Yeesu pipirɛtiki nyikisɛlɛ̃?
Amá Upíima Yeesu ipɛɛlɛ́ɛ nnya karí nɛ kɛfa tɛnɛ rɛ tɔ̃́ nɛ kɔ pimɛcɔ píyulalɛ yɛnlɛ.
Pɛpɛɛ n cápinɛlɛ̃ nnɛ́í api sɛ́ɛ́ keu, api pɛɛ Parinapasi nɛ Pɔɔli kutu n cɔlɛ̃ pin mɛwaisaŋa nɛ mɛwai píima kɛ Uléécaa uú nɛ pi rintíki uu mpuri sanɛ pikɔ́ kɛcɔpɛ wapisi kɛɛnkɛɛ.
Kapi pisímɛ́ ḿ masí, Yakupu uu rinɔ́ɔ yɔ́su uu rɛ: Ani kutu nɛ́ ricɔ, pimárɛcɔ.
Simɔɔ yɛ rɔ́ símisilɛ lɛ̃ kɛ Uléécaa ricuruu uu hái mɛkɛɛ-mɛ mpuri sanɛ pikɔ́ kɛcɔpɛ umpuri kuu n te n wɛ́ɛ.
Antepuyɛ anɔɔ kai lɛ̃ titiki yarɛ kai n wɔ́laalɛ̃. Li wɔlaalɛ̃ tɛ:
Lɛ̃ mɛmáá, nɛ Tafiti kɛyɔ kɛɛ n fori yukusɛnɛ, am ncaai nnɛ́í nyɔ́ɔnsɛ. Nɛ́ pimɔ́mɛ kɛ pɛsɛ.
Kei kɛ pisoi tɔrɔɔ api yɛ́ pɛɛ nɛ̃́ Upíima wɛ́ɛ́si. Lɛlɛɛ isoipuri nnɛ́í kam n sée rɛ ikɛ́ pansɛ inɛ́kɔ́. Nɛ̃́ Upíima rinɔɔ yɛ tɛ̃,
nɛ́ɛ tíyɛsɛ kɛ pisoi api hái mɛkɛɛ-mɛ mɛwai mɛ̃ ceri.
Lɛ̃ nnya kɛ nɛ̃́ Yakupu, am músu rɛ ári ncée má tɔkɛ́ mpuri sanɛ pikɔ́ pɛɛ pimɛcirɛ Uléécaa ḿ pa Pisuifi isé rinyikisɛ.
Amá tɔkɛ́ pi wɔipɔ ari pi símisi rɛ ápi kapɛ yɛ inyɔ́ɔnsɛsarɛ li. I tɔ̃́ kɛ́mɛɛ ikpɛ́rinkpɛkɔɔ́ lɛ. Pikɛ́ pimɛcirɛ tĩ, api yɛ sɔ́ɔnnɛ yarɛ kɛ isé ii m pisɛ. Ápi kapɛ yɛ isɛɛ kápi rimpá li, ápi kapɛ yɛ kɔ mɛ́nyɛ li.
Kaí pɛɛ mɛkɛɛ ń we, pisoi yɛɛ pɛɛ ḿpá kuyu kúye-i Moisi isé riyóólɛ, api yɛ kɔ ḿpá kɛwéntɛyaa kɛ́ye kɛtúŋɛ́ kuyómɛyáhaalee-i i kɛɛni.
Pitumɛ nɛ piwɛ́ɛ́sɛ nɛ Uléécaa icápinɛ pikɔ́ nnɛ́í api yɛ́nu rɛ li nyam tɛ pikɛ́ pikɛcɔpɛ pisoi lesɛ pikɛ́ Pɔɔli nɛ Parinapasi ritikisɛ pikɛ́ nɛ Antiyɔɔsi pi tũ. Kei kapi pɛɛ Yuuti kapi yɛ kɔ n sée rɛ Parisapasi nɛ Silasi lesɛ. Pipicɔ yɛ pɛɛ pi waisɛlɛnlɛ ńsɔnɛ.
Pianipɛ-i kapi rítɛlɛ́ tɛ̃ wa. Pi rikɛmɛɛ wɔ́i rɛ: Tɔ̃́ nɔ́pinɛ́márɛcɔ, pitumɛ nɛ piwɛ́ɛ́sɛ, tɔ nɔ̃́ pimárɛcɔ, nɔ́ɔ yɛ áni nní Pisuifi nɔn Antiyɔɔsi-pɔ nɛ Sirii nɛ Silisii kɛteni-i we yáasi ńsɔnɛ.
Tɔ kõ tɛ pisoi pinyinɛ yɛ kɛrɔ́mɛɛ nté yisipɔ api nɔ́ lɛɛpɔ, api pinsímɛ́ kɛ́mɛɛ nɔ́anɛ́pɔ́ɔ caaisɛ api kɔ nɔ́sinɛ́wuu tɔisɛ. Ani kõ tɛ ái tɔ́ɔ pi tumpɔ.
Lɛ̃ nnya kari kómɛinɛ rɛ li nyam tɛ tɔkɛ́ pisoi lesɛ tɔkɛ́ pirɔ́márɛcɔ lala Parinapasi nɛ Pɔɔli ritikisɛ tɔkɛ́ nɛ nɔ́kɛnɛ́mɛɛ pi tumpɔ.
Parinapasi nɛ Pɔɔli ápi nkpɔ iwamɛ wa Upíima Yeesu Kirisi pikɛi kapi n wai nnya.
Tɔ Yuuti nɛ Silasi nɔ́kɛnɛ́mɛɛ tumpɔ rɛ pikɛ́ nɛ pinnɔɔ nsímɛ́ mmɛ̃ kari n wɔ́i nɔ́ símisi.
Li we rɛ tɔ́ nɛ Nfáasɔnɛ yɛ yɛ̃ tɛ ái nyaḿ tɛ tɔkɛ́ ncɔni féé nnyinɛ mɛ́woo nɔ́ rinyikisɛ ái kɔ lɛ̃ kai pisɛ.
Lɛlɛɛ nɛ n sá rɛ tɔkɛ́ nɔ́ pisɛ yɛ nní: Áni kapɛ yɛ inyɔ́ɔnsɛsarɛ nɛ́ɛ mɛ́nyɛ nɛ́ɛ isarɛ kápi rimpá pikɛ́ mɛ́nyɛ lesɛ li. Ani kɔ nɔ́mɛnɛ́círɛ tĩ, ani yɛ sɔ́ɔnnɛ yarɛ kɛ isé ii m pisɛ. Tɔ mɛmárɛcɔ nɛ kɛfa kɛsɛ nɔ́ yáasi!
Pɔɔli nɛ Parinapasi nɛ Yuuti nɛ Silasi api yisi api Antiyɔɔsi tɔ́mpɔ. Kapi n hápɔ, api kei piyómɛyáhaa nnɛ́í cápinɛ api rítɛlɛ́ tɛ̃ pi pa.
Kapi pinnɛ́í kɛyu-i ri n kɛ́ɛ̃, ai ḿpá úye ikari waisɛ ai kɔ piakiŋ niŋukusɛ.
Yuuti nɛ Silasi ricuruu yɛ pɛɛ antepuyɛ lɛ. Api nsímɛ́ nsímɛ́ Antiyɔɔsi pikɔ́ símaankɛɛ apí nɛ ikari pi kpásɛ rɛ pikɛ́ nɛ nfatɛnɛ n ŋmɔ́ɔ́púlɛ.
Api kei siyáa sinyinɛ wai. Pimárɛcɔ api pɛɛ limɛmáá pi yá api pɛpɛɛ pi n tumpɔ kɛ́mɛɛ pɛɛsɛ nɛ piripɔɔ.
[Amá Silasi pɔ́ɔ rɛ u yɛ́ kei tonɛ.]
Pɔɔli nɛ Parinapasi pɔ́ɔ ha Antiyɔɔsi-i tonɛ, pi nɛ picɔ pinyinɛ pin pisoi céési pin kɔ Upíima nsímɛ́ kɛcirɛ yóólɛ̃.
Kapi Antiyɔɔsi-i n tónɛ ai siyáa wai, Pɔɔli uu Parinapasi maa rɛ pikɛ́ silõ sɛ̃ nnɛ́í kapi Upíima nsímɛ́ nɛ rinkɔ́ɔ́nú pɛɛsɛ pikɛ́ ha yɛ̃ tɛ íye kɛ Yeesu pikɔ́ api kei we.
Parinapasi uú n la ukɛ́ nɛ Yohani kapi rinyíri n hɛ rɛ Mariki ripɛ́nɛ.
Amá Pɔɔli pɔ́ɔ yúlu rɛ ápi kapɛ kɔ nkpéni pikpíkɛ́ u rikpá ukɛ́ pi ritiki, li we rɛ u pɛɛ mɛfoí hái Pamfilii-pɔ pi ŋmɛriyɛlɛ úu pi ritiki pikɛ́ ha nɛ pipikɛi kɛtɔ tu.
Ai wai rɛ li Pɔɔli nɛ Parinapasi símaasɛ, hái apí nɛ likɛcáá túúnnɛ. Parinapasi uu Mariki kpísi api kúninɔi loni api Siipuru tɔ́mpɔ.
Pɔɔli pɔ́ɔ Silasi kuséncɔ wɛ́ɛ, Yeesu pikɔ́ apí nɛ pi welu rɛ Uléécaa ukɛ́ pi sarumpɔ. Api pɛɛ ncée kpísi api tɔ́mpɔ.
Api Sirii nɛ Silisii sitẽ kuwɛ́ɛ́-mɛ̃ tiki, pin Uléécaa icápinɛ ŋmɔ́ɔ́púsɛlɛ̃ tɛ ikɛ́ Uléécaa ncee kɛ́mɛɛ papisi.
Pɔɔli uu yisi uu Tɛripu sĩ, uu kɔ Lisitiri tulu. Yeesu upirɛtiki unyinɛ yɛ pɛɛ kei welɛ api u séi rɛ Timotee. Úni yɛ Usuifi lɛ un kɔ Kirisi nɛ kɛfa tɛnɛlɛ̃. Amá usáa pɔ̃́ nɛ Ukirɛki lɛ.
Yeesu pikɔ́ pɛɛ Lisitiri nɛ Ikoniyɔm-pɔ ń we yɛ pinsímɛ́ kɛ́mɛɛ u pakarɛntɛlɛ hái.
Ai Pɔɔli ripɔ́ɔ wai rɛ ukɛ́ kuséncɔ u wɛ́ɛ. Uu u kpísi uu Pisuifi pɛɛ kei-pɔ kapi n sĩ́ ń we nnya u ké. Pinnɛ́í yɛ pɛɛ nyulɛ rɛ usáa yɛ Ukirɛki lɛ.
Kapi n tɔ́su, ayu kɛ́mɛɛ kapi ritiki. Api yɛ lɛ̃ nɛ lɛ̃ kɛ pitumɛ nɛ piwɛ́ɛ́sɛ api Yerusalɛm-pɔ n símisi aí tonɛ Kirisi pikɔ́ pɛɛ kei ń we tɛ́ŋ́sɛ. Api kɔ pi maa rɛ pikɛ́ yɛ likɛcáá sɔ́nɛ.
Uléécaa icápinɛ pikɔ́ api pɛɛ́ nɛ nfatɛnɛ nɛ kɛ́yu n sĩ pin kɔ ḿpá kɛweesi kɛ́ye kulúi kpálɛ̃.
Nfáasɔnɛ ńn Pɔɔli nɛ upicɔ ncée hɛ rɛ pikɛ́ Asii sitẽ kɛcáá Nléécaasimɛ́ riyóó. Lɛ̃ nnya kapi Firisii nɛ Kalasii sitẽ-mɛ̃ titɛ́ŋ́.
Kapi nɛ Miisii kɛtẽ tińkɔ, api Pitinii kɛkɔ́-mɛ̃ pihápɛ peeni. Amá Yeesu Nfaasɔnɛ ńn lincee pi hɛ.
Api mɛsɛ Miisii kei tikipɔ apí nɛ Turowaasi sĩ. Kei yɛ áninɔi kɛnyɛrɛ lɛ.
Kei kai kɛsinɛ Pɔɔli mɛ́yɛnɛ mɛnyinɛ nyísɛ: Masetuwaani ukɔ́ unyinɛ kuu yɛ̃́ un nyɛnu un u welu rɛ ukɛ́ risuúlu ukɛ́ pikuyu-mɛ̃ titikipɔ ukɛ́ pi yoriyɛ.
Pɔɔli mɛyɛnɛ mɛ̃ mɛmáá, ari pɛɛ́ n la tɔkɛ́ Masetuwaani kɛtẽ ha. Li we rɛ tɔ picére masilɛ rɛ Uléécaa yɛ rɔ́ sée rɛ tɔkɛ́ ha Nsímɛ́ Kɛcirɛ kei pikɔ́ símisi.
Ari Turowaasi-i kúninɔi loni arí nɛ míni kɛpáápáá kɛtẽ kapi yɛ n sée rɛ Samotirasi-mɛ̃ n sairilɛ̃. Ai kóso weesi, ari Neyapolisi-mɛ̃ tɔ́mpɔ.
Ari kei yisi ari Filipu tɔ́mpɔ. Masetuwaani kɛtẽ kuyu foí yɛ kpɛ̃ kɛlõ kɛ-i. Rɔm pikɔ́ n-yɔɔpinaŋɛ kɛtẽ yɛ kɛ. Tɔ kei siyáa sinyinɛ walɛ.
Ari kɛwéntɛyaa tuŋɛ́ kuyu iyaa leepɔ ari nkói-mɛ̃ sĩ, kei kari m músu yarɛ Pisuifi yɛɛ cápinɛ api kɛyómɛ yáási. Kari n hápɔ ari kei pinɔ́si lɛɛpɔ pin cápinɛlɛ̃, arí tonɛ ari Nléécaasimɛ́ pi símisi.
Pi yɛ pinɔ́si pɛ̃ usɛ sée rɛ Liiti. U pɛɛ Uléécaa likɔ́ lalɛ. Tiyatiiri kuyu kuu léeri. Asáŋáá wɛɛ́ nyaii kɛcirɛ kuu yái. Kuu kutu rɔ́ n cɔ́lɛ̃, Upíima uu mɛsɔhɔ u hɛ ukɛ́ nɛ Pɔɔli nsímɛ́ kṍ.
Ari u nɛ ukɛyɔ pikɔ́ nnɛ́í míni wolɛ. Uu pɛɛ kusánɛ rɔ́ séi uu rɔ́ maa rɛ: Nɔn mɛsei n yɛ̃ tɛ nɛ Upíima nɛ kɛfa tɛnɛ, ani kɛnɛ́yɔ lommɛ aní tonɛ! Uú nɛ kɛ́yu rɔ́ mahani, ari mɛsɛ ŋmurɛi.
Kɛyáa kɛnyinɛ kari kɛyómɛyáhaa-i sĩ́ arí nɛ ukpére kɛikɔ́ unyinɛ sánɛ. U aníri héesilɛ uu yɛ nɛ lɛlɛɛ kóso-pɔ n wainɛ yɛnu. Lipikɛi pɛ̃ pin upiyɔte siwóó wai ńsɔnɛ.
Kei kuu yisi uu tɔ́ nɛ Pɔɔli n tikilɛ̃ un cáái rɛ: Pisoi mpí yɛ Uléécaa yɛɛ ḿpá yo kɛcáá ń tṹ pikɛikɔ́ lɛ. Ncée mɛɛ yɛ n yóriyɛ kapi nní nɔ́ nyísɛ!
Uu lɛ̃ n wai aí nɛ siyáa kɔ́ɔ́nú. Ai Pɔɔli pelu uu ukpére uyɛ̃-mɛ̃ pansɛpɔ, uu kuníri kpɛɛ u n tíkilɛ̃ maa rɛ: Nɛ Yeesu Kirisi rinyiri kɛ́mɛɛ, nɛ rinɔ́ɔ pɔ́ hɛ rɛ a ukpére nkó kɛ́mɛɛ le. Aku mɛsɛ nɛ mɛsɛ lelu.
Kɛ ukpére kɛikɔ́ uyɛ̃ piyɔte api n yɛ̃́ tɛ pikulaa yɛ lɛ̃ tɛnɛlɛ, api Pɔɔli nɛ Silasi kɛ́yaála-i tini apí nɛ kuyu piwɛ́ɛ́sɛ lɛɛpɔ.
Apí nɛ Rɔm pikɔ́ pitúhaanɛ-i pi tɔ́mpɔ apí ha rɛ: Pisuifi mpí pɛɛ ńcɔkɔi nɛ kurɔ́yu lommɛ.
Pi welɛ pin inyɛ́kii inyinɛ rɔ́ céési. Ncée ńn kɔ we rɛ tɔ̃́ Rɔm pikɔ́ tɔkɛ́ i ŋmurɛi nɛ́ɛ tɔkɛ́ i ritiki.
Tiwúí tɛ̃ arí nɛ Pɔɔli nɛ Silasi wɔ́ɔ́si ńsɔnɛ. Pitúhaanɛ api rinɔ́ɔ hɛ rɛ pikɛ́ Pɔɔli nɛ Silasi ilũ mahã pikɛ́ isɛ́í pi súúkɛɛ.
Kapi lɛ̃ pi n fápii, api kukpaniilee pi tani api kuumɛ́rɛ́ rinɔ́ɔ hɛ rɛ ukɛ́ pi m mɛ̃́ ńsɔnɛ.
Kapi lɛ̃ uyɛ̃ ḿ ma, uyɛ̃ uu kɛ́mɛɛ-mɛmpɔ kɛleepi kɛnyinɛ-i pi wai uu piana nɛ anakulɛ toraankɛɛ.
Kai kɛsinɛcɔ kumúŋɛ́ n tu, Pɔɔli nɛ Silasi api yisi api kɛyómɛ n yáasi pin yom pin Uléécaa pakarɛntɛ, pikpaniikɔ́ picɔ pin kutu pi cɔlɛ̃.
Kei nní, kɛtẽ akɛ piyéŋaa loni, ai kukpaniilee rikui tiŋa-tiŋa. Ai ihánaa nnɛ́í mɛsɛ nɛ mɛsɛ hánnɛntɛ ai pikpaniikɔ́ akpanii nnɛ́í fénnɛntɛ.
Kɛ umɛ́rɛ́ uú ha n yisi uu yɛ́nu rɛ kukpaniilee ihánaa nnɛ́í yɛ hánnɛntɛlɛnlɛ, uu ritɛ́hɛ kpeéumɛ ukɛ́ umɛcirɛ kpu, un músu rɛ pikpaniikɔ́ yɛ ŋmɛ́hɛrɛɛlɛ api wúrunkɛɛ.
Pɔɔli uu pɛɛ unnaŋɛ nnɛ́í nɛ cáái rɛ: Kapɛ líka mɛpɔ́círɛ wa, tɔ́ɔ mpí nté ntɔ́nɛ́í.
Kei kɛ umɛ́rɛ́ uu pɛɛ rɛ pikɛ́ nna u ritɛɛ́lɛ. Kapi u rińtɛɛ́lɛ, uú nɛ kɛleepi kɛmɛɛ-pɔ n tɔ́su, uú nɛ iwamɛ n tɛrii uú ha nɛ Pɔɔli nɛ Silasi kɛyu-i wúla.
Uu pi lesɛpɔ uu pi pisɛ rɛ: Yo kai pisɛ rɛ kɛ́ wa kɛ́ nɛ píyulalɛ yɛ̃, pinɛ́sáa?
Api u pɛsɛ rɛ: A Upíima Yeesu nɛ kɛfa tɛnɛ, pɔ́ píyulalɛ yɛ̃, nɔ́ nɛ kɛpɔ́yɔ pikɔ́.
Api pɛɛ u nɛ ukɛyɔ pikɔ́ nnɛ́í Upíima nsímɛ́ yóó.
Umɛ́rɛ́ uyɛ̃ uu kɛsinɛ kɛ̃ cirɛ pi kpísi uú ha piitoi pi hɛɛrɛ. Lɛ̃ mɛmáá, Pɔɔli nɛ Silasi api u nɛ ukɛyɔ pikɔ́ nnɛ́í míni wolɛ.
Uú nɛ Pɔɔli nɛ Silasi ukɛyɔ sĩ uú ha kusánɛ pi wai. U nɛ ukɛyɔ pikɔ́ nnɛ́í akiŋ aa níŋɛsi rɛ pi nɛ Uléécaa kɛfa tɛnɛ nnya.
Kai n weesi, Rɔm pikɔ́ pitúhaanɛ api pikawe tum tɛ pikɛ́ ha umɛ́rɛ́ maa rɛ ukɛ́ Pɔɔli nɛ Silasi riyápɔ.
Uyɛ̃ uu yisi uú ha Pɔɔli símisi rɛ Rɔm pikɔ́ pitúhaanɛ yɛ maa rɛ ukɛ́ akpanii kɛ́mɛɛ pi lesɛ. Lɛ̃ nnya, pikɛ́ nkpéni léépɔ pikɛ́ nkíŋniŋɛ-i ń we.
Kei kɛ Pɔɔli uu pikawe pɛ̃ maa rɛ: Kutúhaanɛcirɛ́ kapi riwúí kɛ́mɛɛ nɛ isɛ́í rɔ́ káii apí ha rɔ́ hánɛsi, tɔn kɔ nɛ pimɛcɔ Rɔm pikɔ́. Pi nkpéni lalɛ pikɛ́ kɔ mɛyaa tɔ́ riyápɔ, nɛ́ɛ íye? Ái yɛ́ lɛ̃ wa! Pikɛ́ piricuruu kam pikɛ́ rɔ́ lésɛpɔ.
Pikawe pɛ̃ apí nɛ anɔ́ɔ nyɛ̃ pɛlɛ apí ha Rɔm pikɔ́ pitúhaanɛ símisi. Kapi n kṍ tɛ Pɔɔli nɛ Silasi yɛ Rɔm kɛtẽ pikɔ́ lɛ, iwamɛ ii pi loni.
Api pɛɛ piricuruu sĩ, apí ha rɛ pɛ̃ kaí nɛ kpu. Api kukpaniilee-i Pɔɔli nɛ Silasi lesɛpɔ api pi suúlusɛ rɛ pikɛ́ kuyu-i le.
Kɛ Pɔɔli nɛ Silasi api kukpaniilee kpɛ-i n léepɔ, Liiti kɛyɔ kapí ha kɛlenɛ. Kapi kei Yeesu pikɔ́ n yɛ̃́, api kɔ ikari pɛ̃ kpásɛ api pɛɛ yisi api ncée kpísi api tɔ́mpɔ.
Kapi Liiti kɛyɔ-i n yisi, api Amfipoliisi nɛ Apolonii cɔpu apí nɛ Tɛsaloniki tulu. Pisuifi yɛ kei kuyómɛyáhaalee málɛ.
Pɔɔli uu kei hapɔ yarɛ kuu yɛ n wa, u nɛ pɛpɛɛ kei ń we pin yɔ́i. Uu siwéntɛyaa sitaani nɔŋ́sɛnɛ
uú nɛ Nléécaasimɛ́ kɛ́mɛɛ pi céési uu kɔ pi nyísɛ rɛ uyɛ̃ kɛ Uléécaa uu n wɛ́ɛ yɛ íwɛ píima mɛlukɛ málɛ, ukɛ́ pɛɛ kɔ pikpɔkpɔ kɛ́mɛɛ yisi. Uu kɔ kpá rɛ: Yeesu kam nɔ́ n tee yɛɛ nní Kirisi.
Pɛpɛɛ kutu u n cɔ́lɛ̃ kɛ́mɛɛ, pinyinɛ apí nɛ nsímɛ́ mmɛ̃ kɛfa tɛnɛ, api Pɔɔli nɛ Silasi tiki. Ai kɔ nɛ Pikirɛki mɛyã pɛɛ Uléécaa n yáási pɛ́nɛ nɛ pɛɛ́ nɛ pinɔ́si yukɔɔ́ kulúi.
Kei kɛ Pisuifi kɛfa akɛ tóosi apí ha siwaiyulɛ sinyinɛ kɔ́ɔ́i apí nɛ kuyu n lémaalɛ̃. Api kɔ yisi api Yasɔɔ kɛyɔ-i Pɔɔli nɛ Silasi piwɛ́laa sĩ, pin músu rɛ pin pi n tĩ, pikɛ́ ha nɛ riwúí kɛ́mɛɛ pi túhaanɛ.
Kapi pi m paa, api pɛɛ Yasɔɔ nɛ Yeesu pikɔ́ picɔ cɔ́pii apí nɛ kuyu pitúhaanɛ lɛɛpɔ pin cáái rɛ: Pisoi mpí pɛɛ kɛtẽ nnɛ́í cɔ́kɔi. Pi kɔ kɛrɔ́mɛɛ nté tuimɛlɛ.
Yasɔɔ uu pi yɔ́su pin ukɛyɔ-i we! Ápi Rɔm uyɔɔpi isé waisɛlɛ̃. Pi pɔ́lɔ́lɛ̃ tɛ unyinɛ ucɔ yɛ we, api yɛ u séi rɛ Yeesu. Tɛ uyɛɛ uyɔ́ɔpi wɛ́ɛ́sɛ.
Anɔ́ɔ nyɛ̃ aa riwúí tɛ̃ nɛ kuyu piwɛ́ɛ́sɛ cɔ́ŋ mɛyíkíyiki.
Api Yasɔɔ nɛ upicɔ riwómɛ ké api hɛ́ɛ́lɛ api kɛlenɛ pi yá.
Kai kɛsinɛ n wa, Yeesu pikɔ́ api Pɔɔli nɛ Silasi Peeree-mɛ̃ tɔ́ŋsɛ. Kɛ pɛ̃ api Peeree-i n tuipɔ, apí nɛ Pisuifi kuyomɛyáhaalee n sairilɛ̃.
Pisuifi pɛɛ kei ń we isoi yɛ nyamlɛ ai tɔ́su Tɛsaloniki pikɔ́ ikɔ́. Api kɛfa kɛsɛ nɛ Nléécaasimɛ́ yɔ́su, api yɛ ḿpá kɛyáa kɛ́ye Uléécaa ritɛlɛ́ kɛ́ɛ́ni pikɛ́ yɛ̃́ tɛ mmɛ̃ kapi nní pi n símisi yɛ mɛsei lɛ̃ɛ.
Pimɛyã pɛɛ Yeesu nɛ kɛfa tɛnɛ, aí nɛ Pikirɛki pɛ́nɛ, pinɔ́si yukɔɔ́ nɛ pitisi kulúi.
Amá kɛ Pisuifi pɛɛ Tɛsaloniki-pɔ ń we api n kṍ tɛ Pɔɔli yɛ kɔ Peeree-pɔ Nléécaasimɛ́ yóólɛ̃, api yisi api sĩ́ apí ha pisoi tálaankɛɛ api Pɔɔli kápáá.
Kei kɛ Yeesu pikɔ́ api Pɔɔli mínimaa kuwɛ́ɛ́-mɛ̃ tɔ́ŋsɛ, Silasi nɛ Timotee pɔ́ɔ kei tonɛ.
Pɛpɛɛ Pɔɔli n sárũ yɛ nɛ Atɛɛni u tulɛ api kɛlenɛ pɛɛsɛ. Pɔɔli uu pi páái rɛ pikɛ́ ha Silasi nɛ Timotee símisi rɛ pikɛ́ mɛkɛɛ u lɛɛpɔ.
Kɛ Pɔɔli uu Atɛɛni-i ń we un Silasi nɛ Timotee mɛ̃́, uu yɛ́nu rɛ piléé ncɔpuri yɛ kuyu yipaalɛnlɛ. Uripɔɔ ari mɛyíkíyiki caai.
Lɛ̃ nnya, u nɛ Pisuifi nɛ pɛpɛɛ Uléécaa n wuru api yɛ pɛɛ kuyómɛyáhaalee-i ń yɔ́i. Ḿpá kɛyáa kɛ́ye kuu yɛ un píye kɛ́yaála-i n lɛɛpɔ, u nɛ pɛ̃ api likɛcáá n yɔ́i.
Mɛfinɛ simúŋɛ́ sinyinɛ pikɔ́ kapi yɛ sée rɛ Epikuriyɛ nɛ Sitoyisiyɛ. Pɔɔli nɛ simúŋɛ́ sɛ̃ pikpeẽ yɛɛ kɔ yɔ́ɔlɛ. Api yɛ pɛɛ rɛ: Uwɔ́ɔcɔni nkó yɛ mpíí rɛ íye nɛɛ́? Picɔ api rɛ: Li nkpáni yarɛ piléé sanɛ pinyinɛ nsímɛ́ kuu símisi. Mɛsei, Yeesu Nsímɛ́ Kɛcirɛ kɛ Pɔɔli uú pɛɛ yóólɛ̃ un kɔ yóólɛ̃ tɛ pikpɔkpɔ yɛ́ kam api yisi.
Kei kapi pɛɛ u kpísi apí nɛ kɛcápinɛ kɛ̃ kapi yɛ n sée rɛ Areyopaasi sĩ api rɛ: A icélaa falɛ iyɛ̃ kaá nɛ ń ka rɔ́ símisi tɔkɛ́ kṍ nkɛ̃́!
Mɛsɛ́rɛ kaa nsímɛ́ cerémpɔɔnɛ nnyinɛ rɔ́ símisi. Tɔ nɛni lalɛ tɔkɛ́ likɛmɛɛ ripéré tɔkɛ́ ńsɔnɛ yɛ̃.
Mɛyíkíyiki kɛ Atɛɛni pikɔ́ nnɛ́í nɛ pisánɛ pɛɛ kuyu-i ń we api yɛ ḿpá kɛweesi kɛ́ye n tũ pin nfálɛ mɛɛ ń ka símisi nɛ́ɛ pin kutu n cɔlɛ̃. Ápi lɛ̃ mɛmáá likɛikɛi líka licɔ má.
Pɔɔli uu yisi uu pikɛyu-i nyɛrɛ uu rɛ: Nɛ yɛ̃ tɛ nɔ̃́ Atɛɛni pikɔ́, nɔ mɛyíkíyiki piléényɔ́ɔnsɛ lalɛ hái.
Nɛ nɔ́kunɛ́yu-i nyɛ́rɛilɛ am nɔ́sinɛ́nyɔ́ɔnsɛ yɛ́nti. Kei ricuruu kaḿ nɛ kɛnyɔ́ɔnsɛ kɛnyinɛ-i yɛ̃́ lin wɔlaalɛ̃ tɛ: Uléécaa unyinɛ kári n nyu. Uléécaa uyɛ̃ kani nní n yáási áni kɔ pɛɛ u nyu kaḿ la kɛ́ nɔ́ céreisɛ.
Uléécaa uyɛɛ kɛtẽ nɛ kɛyómɛ nɛ kɛkɛmɛɛ likɔ́ wa. Uyɛɛ Upíima kɛtẽ nɛ kɛyómɛcaa-pɔ. Úu awosoo kɛ pisoi api n wa kɛ́mɛɛ sói.
Líka mpuri ái u párílɛ̃ kɛsoipipi kɛkɛ́ nɛ u m pasii un le yarɛ linyinɛ yɛ u cɔ́ŋlɛ̃. Uyɛɛ yɛ ḿpá úye nfáa nɛ ḿpá yo nnɛ́í lɛɛ kɛtẽ kɛcáá ń we hɛ.
Usoi usɛ kuu mɛfoí wa, uú nɛ u tiki uú nɛ pisoi nnɛ́í wai rɛ pikɛ́ kɛtẽ nnɛ́í kɛcáá finɛ. Uu ituŋɛ pi kériinɛ uu kɔ kɛtẽ kapi yɛ́ n finɛ pi hɔɔnɛ.
U lɛ̃ walɛ rɛ pisoi pikɛ́ fe pikɛ́ u wɛ́ɛ́si, ḿpá pin n cariinkɛɛ, in n la pi yɛ́ ha nɛ u yɛ̃. Amá mɛyíkíyiki mmɛ́, Uléécaa úu tɔ́ úka nɛ kɛtaa we.
Uyɛɛ yɛ nfáa rɔ́ hɛ, uyɛɛ kɔ tíyɛsɛ kari ḿpá yo wai tɔn kɔ we. Lɛ̃ kɛ nɔ́pinɛ́yómɛni pinyinɛ apí maa rɛ: Tɔ̃́ nɛ kɔ Uléécaa sipipi lɛ.
Kari nní usipipi nnya, ári yɛ́ fe tɔkɛ́ musí rɛ u we yarɛ wura nɛ́ɛ nwóóweni nɛ́ɛ riparɛ kɛ kɛsoipipi akɛ́ nɛ kɛmɛsɔhɔ nɛ kɛkɛmúŋɛ́ ń sɛrí rɛ likɛ́ n nyaḿ.
Pisoi yɛ pɛɛ kuŋmaha-i welɛ pin nɛ lɛ̃ nnɛ́í wai. Uléécaa úu kuŋmaha kumúŋɛ́ kpɛ̃ kpísi ukɛ́ nɛ linyinɛ wa. Amá nkpéni kuu sisoipipi nnɛ́í séi rɛ sin yei ń we, sikɛ́ mɛfinɛ consɛ.
Li we rɛ u kɛyáa kɛ̃ kuu pisoi nnɛ́í nɛ asei n túhaanɛnɛ piyekei masilɛ, uu kɔ uyɛɛ itúhaanɛ ń tonɛnɛ piwɛ́ɛ másu. Pikpɔkpɔ kɛ́mɛɛ kuu liute yukusɛ uú nɛ ḿpá úye nyísɛ rɛ uyɛ̃ kuu itúhaanɛ tĩ.
Kapi n kṍ Pɔɔli un pikpɔkpɔ kɛ́mɛɛ piyisɛ nsímɛ́ símisi, picɔ api u sɛ́nnyi, picɔ api rɛ: Mɛcɔ mɛcɔ kari yɛ́ ha mpɔ́símɛ́ mmɛ̃ kutu ricɔ.
Pɔɔli uu pɛɛ pi yá uu tɔ́mpɔ.
Ḿpá nɛ lɛ̃, picɔ yɛ nɛ u konlɛ api ŋmurɛi apí nɛ kɛfa tɛnɛ: Pɛpɛɛ nní Areyopaasi kɛcápinɛ uwɛ́ɛ́sɛ usɛ kapi yɛ n sée rɛ Teniisi nɛ unɔ́si unyinɛ kapi yɛ n sée rɛ Tamariisi nɛ picɔ picɔ.
Pɔɔli uu limɛmáá Atɛɛni-i yisi uu Korɛnti sĩ.
Kei kuu Usuifi unyinɛ kapi yɛ n sée rɛ Akilasi nɛ risánɛ. Pɔnti kɛteni-i kapi u mari. Italii kɛtẽ kuú pɛɛ lɛ̃ leeri nɛ uunɔsi Pirisili rɛ uyɔ́ɔpi wɛ́ɛ́sɛ Kulooti yɛ rinɔ́ɔ hɛ rɛ Pisuifi nnɛ́í pikɛ́ Rɔm kɛteni-i le nnya. Pɔɔli uu yisi uu pi lɛɛpɔ.
Pi pɛɛ kɛsẽ́ pikónɛfukɛi lɛ. Kapi nní pikɛi pisɛ n wai nnya, uu pikɛmɛɛ́ tonɛ api pɛɛ kɛsẽ́ n kɛisi.
Ḿpá kɛwéntɛyaa kɛtúŋɛ́ kɛ́ye kɛ Pɔɔli uu yɛ Pisuifi kuyomɛyáhaalee-i nɛ Pisuifi nɛ Pikirɛki n tũ, un náási pikɛ́ kṍ pikɛ́ unkɔ́ ŋmurɛi.
Kɛ Silasi nɛ Timotee api Masetuwaani kɛtẽ-pɔ n yisimɛ api Korɛnti-i Pɔɔli lɛɛri kuu pɛɛ mɛyíkíyiki Nsímɛ́ Kɛcirɛ piyóó nɛ kutu ricɔ, un Pisuifi nyísɛlɛ̃ tɛ Yeesu yɛɛ usoi uyɛ̃ kɛ Uléécaa uu n wɛ́ɛ.
Kɛ Pisuifi apí nɛ u n kɛ́ŋɛnɛ pin kɔ u lámisi nnya, uu uilũ kuu n tanaalɛ̃ nkoŋo pikuwɛ́ɛ́-mɛ̃ péipɔ uu pi maa rɛ nɔ̃́ kaí nɛ tɛnɛnɛ. Nɔn m pɔ, nɔ́ɔ nɔ́mɛnɛ́círɛ fóm, ái nɛ́ɛ linyinɛ wa. Mpuri sanɛ pikɔ́-mɛ̃ kam nkpéni nní lɛ̃ tɔ́su.
Kuu pikɛkúrí kei n yisi, uú nɛ utisi unyinɛ kapi yɛ n sée rɛ Tituusi Yusituusi kɛyɔ n tɔ́su. Tituusi yɛ Uléécaa pakarɛlɛnlɛ, ukɛyɔ kɛn kɔ Pisuifi kuyomɛyáhaalee kɛkúrí we.
Kirisipuusi yɛ pɛɛ kuyómɛyáhaalee uwɛ́ɛ́sɛ lɛ. U nɛ ukɛyɔ pikɔ́ nnɛ́í api Upíima nɛ kɛfa tɛnɛ. Korɛnti pikɔ́ mɛyã pɛɛ Pɔɔli nsímɛ́ n kṍ pɔ́ɔ kɔ Upíima nɛ kɛfa tɛnɛ. Pɔɔli uu míni pi wolɛ.
Pɔɔli uu kɛsinɛ kɛnyinɛ kɛlárɛ́-i yɛ́nu Upíima un nɛ u símisi rɛ: Iwamɛ íi kapɛ pɔ́ wa. A nsímɛ́ nɛ riŋmɔ́ɔ́pú. Kapɛ risɛ́ɛ́!
Nɛ kɛpɔ́kúrí welɛ. Úka úu fenɛ ukɛ́ pɔ́ ricɔ́ŋ, li we rɛ pinɛ́soi yɛ kuyu kpɛ-i kulúi welɛ.
Lɛ̃ nnya kɛ Pɔɔli uu kei kuŋmɛ̃ kusɛ nɛ kuwɛ́lɛ́ tónɛ uu pisoi Nléécaasimɛ́ céési.
Kumúŋɛ́ kpɛ-i kɛ Rɔm ukɔ́ Kaliyɔɔ uú pɛɛ Akayii kɛteni-i iyɔ́ɔpi n tṹ kɛ Pisuifi api rinɔ́ɔ risɛ wa, api yisi api Pɔɔli kɛcáá nyɛrɛ, api u tini apí nɛ pitúhaanɛ sĩ.
Apí ha Kaliyɔɔ maa rɛ: Utisi nkó yɛɛ náási rɛ pisoi pikɛ́ unkɔ́ kṍ pikɛ́ yɛ mɛyáhaa féé mɛnyinɛ mɛɛ ámɛ isé n tíkilɛ̃ Uléécaa yáási.
Pɔɔli uu rɛ ukɛ́ rinɔ́ɔ yɔsí, aí nɛ sá Kaliyɔɔ ricuruu uu pi pɛsɛ rɛ: Nɔ̃́ Pisuifi, in pɛɛ rɛ piyaa nɛ́ɛ mɛwai kópɛ mɛnyinɛ kuu wa kaní nɛ nɛ́ u ka, nɛ́ pɛɛ níŋɛsi am kutu nɔ́ cɔ yarɛ kai m pisɛ.
Amá in anɔ́ɔlempi nɛ́ɛ anyíri nɛ́ɛ nɔ́rinɛ́cúruu isé kɛcáá ikɛŋɛnɛ, nɔ́ɔ yɛ́ mmɛ̃ ceri ani wai. Ám la kɛ́ lɛ̃ yɛ mpuri itúhaanɛ li!
Kei kuu pɛɛ kɛtúhaanɛ kɛ-i pi lakasɛ.
Pinnɛ́í api pɛɛ kuyómɛyáhaalee uwɛ́ɛ́sɛ Sɔsitɛɛni tini api kɛtúhaanɛ kɛ-i ipépi u loni. Ḿpá nɛ lɛ̃, ái nkpáni uyɔ́ɔpi Kaliyɔɔ mɛ́ka wa.
Pɔɔli uu kɔ Korɛnti-i Yeesu pikɔ́ kɛ́mɛɛ kɛtónɛ kpá ai siyáa kɔ́ɔ́nú. Uu limɛmáá pi yá u nɛ Pirisili nɛ Akilasi api kúninɔi loni pin nɛ Sirii kɛtẽ tɔ́su. Pikɛ́ kɛlenɛ n tɔ́mpɔ, Pɔɔli yɛ pɛɛ Sɛnikirɛɛsi-pɔ uriyu rikoósilɛ, rinɔ́ɔ kuu Uléécaa n yekei kɛcáá nnya.
Api Efɛɛsi tuipɔ, Pɔɔli uu kei upisencɔ yá. Uu Pisuifi kuyomɛyáhaalee loni u nɛ Pisuifi api kei n yɔ́i.
Pɛ̃ api u pisɛ rɛ ukɛ́ siyáa sinyinɛ pikɛkúrí tonɛ.
Amá úu ŋmurɛi, uu pɛɛ pi pɛsɛ rɛ: [Li pisɛ rɛ kɛ́ ha anyã́ nnyɛ́ nyɛɛ nní ń wemɛ Yerusalɛm-pɔ li]. Uléécaa un n la, nɛ́ nɔ́kɛnɛ́mɛɛ pɛɛmɛ. Uu pɛɛ kúninɔi Efɛɛsi-i loni uu tɔ́mpɔ.
Kuú ha Sesaree-pɔ ń suí, Yerusalɛm kuú nɛ risairi uú ha piyómɛyáhaa yáási uu pɛɛ kɛlenɛ Antiyɔɔsi sĩ.
Uu kei tonɛ ai siyáa wai, uu pɛɛ Kalasii nɛ Firisii sitẽ-mɛ̃ tiki un Yeesu pikɔ́ nnɛ́í pɛɛ kei ń we ikari kpásɛlɛ̃ tɛ pikɛ́ nɛ nfatɛnɛ n ŋmɔ́ɔ́púlɛ̃.
Usuifi unyinɛ yɛɛ we api yɛ u séi rɛ Apoloosi. Alɛkisantiri-pɔ kapi u mari. U nsímɛ́ nyulɛ ńsɔnɛ un kɔ Nléécaasimɛ́ atɛlɛ́ nyu ái nkáripi. Uu kɛyáa yisi uu Efɛɛsi sĩ.
U Upíima nsímɛ́ nyulɛ ńsɔnɛ, un Yeesu nkɔ́ céési un kɔ símisi téí-téí yarɛ lɛ̃ kai n wɔ́laalɛ̃. Amá lɛ̃ kɛ Yohani uu pisoi míni n wólɛ ŋmanɛ kɛcáá kuu nyu.
Uu kuyómɛyáhaalee-i lompɔ uú nɛ uripɔɔ n símisi. Kɛ Pirisili nɛ Akilasi api lɛ̃ n kṍ un símisi, api u séi apí nɛ pikɛyɔ sĩ apí ha Uléécaa ncee u kpã́iisɛ téí-téí.
Uu pɛɛ limɛmáá rɛ u la ukɛ́ Akayii kɛtẽ-mɛ̃ ha. Piyómɛyáhaa api u ŋmɔ́ɔ́púsɛ, api kɔ kei-pɔ pikɔ́ rítɛlɛ́ wɔ́lu rɛ un n hapɔ, pikɛ́ mɛmárɛcɔ ńsɔnɛ u yɔsí. Kuu kei n tuipɔ, pɛ̃ nnɛ́í kɛ Uléécaa uu ípɛɛlɛ́ɛ n nyísɛ apí nɛ Yeesu kɛfa tɛnɛ kuu yóriyɛ ái kumúŋɛ́ má.
U yɛ pɛɛ kɛyu rikpã́iisɛlɛ uu ḿpá úye kɛyu-i Pisuifi nsímɛ́ kɛ́su, uú nɛ Nléécaasimɛ́ atɛlɛ́ tíki uu pi cereisɛ rɛ Yeesu kɛ Uléécaa uu wɛ́ɛ.
Kumúŋɛ́ kpɛ-i kɛ Apoloosi uú pɛɛ Korɛnti-i ń we, Pɔɔli yɛ pɛɛ yisilɛ uu Asii ayɔpɛ silõ lɔ́ɔ́ uu Efɛɛsi sĩ, uu kei Yeesu pipirɛtiki pinyinɛ yɛnu.
Uu pi pisɛ rɛ: Kani Yeesu nɛ kɛfa n tɛnɛ, Uléécaa yɛ Nfáasɔnɛ nɔ́ hɛɛ? Api u pɛsɛ rɛ: Ticuruu ári Nfáasɔnɛ nkɔ́ ńka komaalɛ̃.
Uu kɔ pipisɛ pi kpá rɛ: Míni mɛ́ye mpuri kapi pɛɛ nɔ́ wólɛ? Api rɛ Yohani mɛni kuu pisoi n wólɛ kapi rɔ́ wólɛ.
Pɔɔli uu pɛɛ pi maa rɛ: Pɛpɛɛ n ŋmurɛi rɛ pi yɛ́ mɛfinɛ consɛ kɛ Yohani uu yɛ pɛɛ míni wolɛ. Uu yɛ kɔ Isirayɛɛli pikɔ́ maa rɛ pikɛ́ Yeesu yɛɛ masí ukɛpirɛ n sɔ́nti nɛ kɛfa tɛnɛ.
Kɛ pipirɛtiki pɛ̃ api anɔ́ɔ nyɛ̃ n kṍ, api tíyɛsɛ api Upíima Yeesu rinyiri nɛ míni pi wolɛ.
Pɔɔli uu anípɛ pikɛcáá láa, Nfáasɔnɛ nn pikɛcáá súiri. Api pɛɛ mɛyu mpehẽ mpehẽ pisímɛ́ loni pin kɔ nɛ Uléécaa rinyiri pisoi símisi.
Pinnɛ́í yɛ pɛɛ walɛ pitisi kɛfi nɛ pitɛ́.
Pɔɔli uu kuyómɛyáhaalee-i lompɔ, uu kɛ́yu kpã́iisɛ uu iwarɛ itaani nɛ Uléécaa iyɔɔpi kɛcáá pi símisi cáká-cáká rɛ pikɛ́ kṍ.
Amá pinyinɛ pɔ́ɔn pɛɛ yúlu rɛ ápi nɛ kɛfa tɛnɛnɛ, pin kɔ Upíima icélaa iyɛ̃ tiwúí kɛ́mɛɛ sɛ́nnyi pin lámisi. Pɔɔli uu mɛsɛ upipirɛtiki kpísi uú nɛ kei nyɔsɔ́, uu yɛ pɛɛ ḿpá kɛyáa kɛ́ye utisi unyinɛ kapi yɛ n sée rɛ Tiranuusi ripoo-i isúkuli kɛ́mɛɛ pi n céési.
Ai wai iŋmɛ̃ itɛ́ nɛ iriyu. Lɛlɛɛ tíyɛsɛ kɛ Pisuifi nɛ Pikirɛki nnɛ́í pɛɛ Asii kɛteni-i ń we api Upíima nsímɛ́ kṍ.
Uléécaa yɛ pɛɛ kumúŋɛ́ kpɛ-i Pɔɔli nɛ ritikilɛ uú nɛ mɛwaisaŋa wapisi.
Lɛ̃ ai tíyɛsɛ ricuruu pisoi api yɛ ilũ nɛ sinírípi sɛɛ Pɔɔli rińca kpísi apí ha pitóikɔ́ kɛcáá láa, api pélu, aníri aa kɔ lelu.
Kei kɛ Pisuifi pinyinɛ pɛɛ n kɔɔnii pin pisoi aníri pɛ́sɛi pɔ́ɔ kɔ rɛ pi yɛ́ Upíima Yeesu rinyiri sée apí nɛ pisoi aníri pɛ́sɛi. Api yɛ pɛɛ a maa rɛ: Nɛ Yeesu uyɛ̃ nsímɛ́ kɛ Pɔɔli uu n yóólɛ̃ tinyiri nɛ rinɔ́ɔ nɔ́ hɛ rɛ ani pisoi mpí kani nní n cɔ́ŋlɛ̃ kɛ́mɛɛ le.
Pisuifi pɛpɛɛ yɛ Uléécaa inyɔ́ɔnsɛ n wa uwɛ́ɛ́sɛ usɛ kapi yɛ n sée rɛ Sefa piŋmánɛ pisɛɛi pɛɛ mɛwai mɛ̃ lɛ̃ wai.
Amá kuníri aku kɛyáa kɛnyinɛ pi pɛsɛ rɛ: Nɛ Yeesu nyulɛ, nɛn kɔ Pɔɔli isoi nyu. Nɔ̃́ ní, nɔ́ɔ pɛɛ mpíí píye?
Kei kɛ unírihélaa uyɛ̃ uu yisi uu pi kápáá, uu pinnɛ́í rikɔhɔ feriyɛ. Uu rikpákárá nɛ íwɛ pi wai apí ha nɛ itói yɔ́ɔi, ai tɔ́su apí nɛ ukɛyɔ-i mɛŋmanɛ popirimɛ api itóó súúni.
Pisuifi nɛ Pikirɛki pɛɛ Efɛɛsi-i ń we api kóm tɛ lɛ̃ kai wa. Iwamɛ ii pi loni, pisoi api pɛɛ Upíima Yeesu rinyiri mɛyã́ n taásɛlɛ̃.
Pɛpɛɛ pikɛmɛɛ Kirisi nɛ kɛfa n tɛnɛ mɛyã api yɛ pɛɛ sĩ́ apí ha pisoi kɛcɔpɛ lɛ̃ kapi n wapisi yámnɛntɛ.
Pɛpɛɛ pɛɛ mɛŋmanɛiwai n wai mɛyã pɔ́ɔ kɔ nɛ piatarɛtɛlɛ́ sɔ́naapɔ api pisoi kɛcɔpɛ nna a ŋmakaankɛɛ. Pi asilalɛwoó kɛ́ɛ́nlɛ aí lelu mɛwóópipi ákotokú kuwóó (50.000).
Lɛ̃ kɛ Upíima nnaŋɛ nn tíyɛsɛ unsímɛ́ nń nɛ ḿpá yei kɔ́ɔ́nú ńsɔnɛ.
Lɛ̃ mɛmáá, Pɔɔli uu pɛɛ kɛmúŋɛ́ wai rɛ ukɛ́ Masetuwaani nɛ Akayii sitẽ-mɛ̃ cɔ ukɛ́ nɛ Yerusalɛm tu. Uu rɛ un kei n tu, li kɔ pisɛ rɛ ukɛ́ Rɔm kuyu rilóólú.
Uu pɛɛ pisoi pɛɛ pikɛi u n lɛ́ni kɛcɔpɛ pitɛ́ yukusɛ uu Masetuwaani-pɔ tum. Pɛ̃ kuu n tũ pɛɛ Timotee nɛ Erasiti. Uricuruu uu nkáripi Asii kɛteni-i kɛtónɛ kpá.
Ńcɔkɔi píima nnyinɛ nn likumúŋɛ́ kpɛ-i Upíima ncee pitiki kɛcáá nnya Efɛɛsi kuyu-i léeri.
Utisi unyinɛ yɛɛ pɛɛ kei we, api yɛ u séi rɛ Temetiriisi. U pɛɛ úyu lɛ. Piléé pinyinɛ kapi yɛ pɛɛ kɔ kei n sée rɛ Aritemiisi siwosoopi kuu yɛ pɛɛ́ nɛ yíraanɛ uu sisiyukɛ-yukɛ nɛ nwóóweni yuhu yarɛ sítumpiwɛɛ́u. Upikɛi pɛɛ pɛɛ u nɛ upinípɛkɛikɔ́cɔ kuláa wailɛ ńsɔnɛ.
Uu kɛyáa kɛnyinɛ upikɛicɔ pɛ̃ nnɛ́í cápinɛ uu pi maa rɛ: Pinɛ́sánɛ, nɔ́rinɛ́cúruu yɛ nyulɛ rɛ pirɔ́kɛi mpí karí nɛ le.
Nɔ́rinɛ́cúruu yɛ kɔ nyánilɛ nɔn kɔ kómɛi rɛ ái nkpáni Efɛɛsi nté ŋmanɛ, amá Asii kɛtẽ nnɛ́í kɛcáá kɛ Pɔɔli uyɛ̃ uu pisoi tálaankɛɛ api ŋmurɛi rɛ ápi yɛ́ piléé kɛ sisoipipi asi ń sɛrí nɛ kutu n cɔlɛ̃, tɛ ái Uléécaa.
Tɔnsá piwai n ceri, mɛwai mɛ̃ nɛ́ pirɔ́kɛi riyu kpu, amɛ pirɔ́lééyaha píima Aritemiisi kapi Asii nnɛ́í nɛ sitẽ sicɔ-pɔ n yáási fíísɛ, úka úu yɛ pɛɛ pi n waisɛlɛ̃.
Kɛ pisoi pɛɛ n cápinɛlɛ̃ api anɔ́ɔ nyɛ̃ n kṍ, ai kuwɔ́i pi feriyɛ api cáái rɛ: Lipíima lɛɛ Efɛɛsi piléé Aritemiisi!
Ńcɔkɔi nn pɛɛ kuyu nnɛ́í yipu. Pisoi api kómɛinɛ apí nɛ kɛkpíntahai n sairilɛ̃, api Pɔɔli pisencɔ Masetuwaani pikɔ́ pitɛ́ tini apí nɛ pɛ́nɛpɔ. Pɛpɛɛ Kayusi nɛ Arisitariki.
Pɔɔli uú n la ukɛ́ pisoi pɛɛ n cápinɛlɛ̃ kɛyu-i léépɔ, amá Yeesu pipirɛtiki apí nɛ u yulu.
Aí nɛ upisanɛ Asii pikawe píima pinyinɛ pɛ́nɛ api ukɛmɛɛ pisoi tumpɔ apí nɛ u kɛsu rɛ úu kapɛ kɛkpíntahai kɛ-i lompɔ.
Pisoi yɛ pɛɛ welɛ pin kɛcápinɛ kɛ-i mɛ́woo cáái, úka úu ucɔ nkɔ́ kómɛi, lin pi túírɛsɛntɛ. Pimɛyã ápi kɔ nyu lɛlɛɛ kei pi n cápinɛsɛlɛ̃.
Kei kɛ Pisuifi pinyinɛ api Alɛkisantiri kɛ́yu-mɛ̃ titépɔ, pisoi api pɛɛ́ m músu rɛ uyɛɛ nɛ ńcɔkɔi mmɛ̃ ka. Alɛkisantiri pɔ́ɔ pɛɛ kunípɛ síka rɛ u la ukɛ́ uriyu hɛɛrɛ.
Kɛ pisoi api n céri rɛ Alɛkisantiri yɛ Usuifi lɛ, api pɛɛ rinɔ́ɔ risɛ wai apí n cáái rɛ: Efɛɛsi piléé Aritemiisi pɛɛ Lipíima! Api lɛ̃ n cáái aí nɛ ituŋɛ mɛkɔ́ɔ́nú mɛtɛ́ tulu.
Kuyu utɛlɛwɔlɛ uu fe uu pisoi sɛ́ɛ́sɛ, uu pɛɛ pisɛ rɛ: Nɔ̃́ Efɛɛsi pikɔ́, wóo yɛ úu kɛtẽ kɛcáá nyu rɛ Efɛɛsi kuyu pikɔ́ pɛɛ pilééyaha píima Aritemiisi nɛ pikɛyu kɛɛ kɛléécaa-pɔ n lóimɛ kɛcáá paílɛ̃?
Úka úu we yɛɛ yɛ́ nsímɛ́ mmɛ̃ n kɛ́si. Lɛ̃ nnya, ani nɔ́anɛ́kíŋ niŋukusɛ, áni kapɛ ń-yɔɔnɛ-yɔɔnɛ nɛ linyinɛ wa.
Pisoi mpí kaní nɛ ń ka ápi kurɔ́yómɛyáhaalee-i líka caai, ápi kɔ pirɔ́léé Aritemiisi lámaankɛɛ.
In tɛ úyu Temetiriisi nɛ upikɛicɔ yɛ unyinɛ nɛ nsímɛ́ má, sitúhaanɛyaa yɛ welɛ, pitúhaanɛ pin kɔ we. Pi yɛ́ fe api kei kɛtahai u séi apí nɛ pi túhaanɛ.
Nɔn kɔ pɛɛ ń-ye ncɔ m má, tɔ́ ha riyɔ́ɔpipoo-i mmɛ̃ símisi yarɛ kai m pisɛ.
Insá lɛ̃, lɛlɛɛ nɛni kɛyaa nkɛ́ nní ń wa yɛ́ tíyɛsɛ arí n we yarɛ pitencɔkɔi. Ári yɛ́ ńka yɛ̃ tɔkɛ́ símisi likɛ́ nɛ n nyísɛ rɛ tɔ alari málɛ tɔkɛ́ nní n cápinɛlɛ̃. Tinɔ́ɔ tɛ̃ kuú ma uú nɛ pisoi kpiisɛ.
Kɛ ńcɔkɔi nn Efɛɛsi-i rińfa, Pɔɔli uu Yeesu pipirɛtiki cápinɛ uu ikari pi kpásɛ, uu pɛɛ yisi uu Masetuwaani kɛtẽ-mɛ̃ tɔ́mpɔ.
Kuu n tuipɔ, u nɛ kei pikɔ́ api yɔ́i uú nɛ ikari pi kpásɛ, uu kɔ Kirɛɛsi kɛtẽ-mɛ̃ tɔ́mpɔ.
Uu kei tonɛ iwárɛ itaani. Kai n tu rɛ ukɛ́ kúninɔi lõ ukɛ́ Sirii kɛtẽ-mɛ̃ ha kuu kṍ tɛ Pisuifi yɛ kómɛinɛlɛ rɛ pikɛ́ u kpu. Uu rɛ u yɛ́ mɛsɛ Masetuwaani-mɛ̃ pɛɛsɛ.
Upisencɔ anyiri yɛ nnyɛ́: Peeree kuyu ukɔ́, Piruusi uŋmánɛ kapi yɛ n sée rɛ Sopatɛɛri nɛ Tɛsaloniki pikɔ́ mpí: Arisitariki nɛ Sekɔntusi nɛ Tɛripu ukɔ́ Kayusi nɛ Timotee nɛ Asii kɛtẽ pikɔ́ mpí: Tisiiki nɛ Torofim.
Pɛpɛɛ kɛkpéẽ nɛ rɔ́ wa apí ha Turowaasi-pɔ rɔ́ m mɛ̃́.
Anyã́ nyɛ-i kapi yɛ akpɔ́nɔ́ nyɛɛ áa pitɛ m má n li mɛtɛnɛ-maá kɛ tɔ́ɔ Filipu ha arí ha kei kúninɔi loni. Siyáa sinupũ kari ncée wa arí nɛ Turowaasi-i pi lɛɛpɔ. Ari kei kɛsẽ́ tonɛ siyáa sisɛɛi.
Kɛwéntɛyaa ukóso kari cápinɛlɛ̃ tɔn akpɔ́nɔ́ hɔ́ɔ́nɛ Pɔɔli ukɛ́ nɛ liukóso kui. Lɛ̃ nnya kuu yɔ́i kɛsinɛ akɛ́ ha nɛ pelu.
Kɛ́yɔ kɛcáá kulee kunyinɛ-i karí pɛɛ cápinɛlɛ̃, sífiráa kulúi sin sɛriilɛ̃.
Kɛ Pɔɔli uu lɛ̃ piyɔ́i ń nɔŋ́lɛ̃, nnɔ̃ píima nnyinɛ nn uŋmánɛ unyinɛ kapi yɛ n sée rɛ Itiikusi kpápíí. Kulee kɛpolɛ kɛkúrí kuú pɛɛ tṹ. Ai u hii uú ha kɛléécaayɔ mɛtɔ́si táánũ kulee kpɛ-i lóiri. Apí hapɔ api u yukusɛ un pikpɔ masí.
Pɔɔli uu cɛ́pipɔ uú ha wula uu u sakaa uu múlú uu rɛ: Nɔ́kɛnɛ́wuu ákɛ kapɛ tɔ, u nɛ nfáa málɛ.
Pɔɔli uu yisi uu pítaá pɛlɛ, uú ha akpɔ́nɔ́ hɔ́ɔ́nɛ uu le. Uu kɔ nsímɛ́ nɔŋ́ aí nɛ kpã́ii, uu pɛɛ yisi uu tɔ́mpɔ.
Api uŋmánɛ uyɛ̃ pɔ̃́ nɛ kulu nɛ unfaa. Ḿpá úye rikiŋ ari lɛ̃ nnya niŋɛsi hái.
Ari ntɔ́nɛ́í kúninɔi loni arí ha Asoosi-pɔ Pɔɔli mɛ́ru. Uyɛɛ wɛ́ɛ rɛ u yɛ́ sɔ́nɛ uú ha pɛɛ kei-pɔ kúninɔi loni.
Kuu Asoosi-i rɔ́ n lɛɛpɔ, ari kei kɛsẽ́ kúninɔi loni arí nɛ Mitilɛɛni sĩ.
Ari kei yisi ari liukóso mmarɛ Ciyoo kɛtẽ nɛ kɔ. Ari liukóso Samoosi tulu. Ai weesi ari pɛɛ Milɛti tulu.
Pɔɔli ricuruu yɛ pɛɛ rɛ úu Efɛɛsi-i nyɛrɛnɛ, ái kapɛ nɛ Asii kɛteni-i mɛ́woo u n náŋaisɛ nnya. U pɛɛ yɔ́ɔnɛlɛ rɛ un n fe, ukɛ́ Pantekooti kɛtúŋɛ́ Yerusalɛm tu.
Pɔɔli uu pɛɛ Milɛti-i pisoi yukusɛ uu tum tɛ pikɛ́ ha Efɛɛsi-pɔ Uléécaa icápinɛ piwɛ́ɛ́sɛ u séemɛ.
Kɛ pɛ̃ api ukɛkúrí ń ka, Pɔɔli uu pi maa rɛ: Nɔ́rinɛ́cúruu yɛ nyulɛ isoi iyɛ̃ kaḿ nɛ nɔ́ ń le hái kɛyáa foí kɛ̃-mɛ kam Asii kɛtẽ kúna n cɔ.
Nɛ mɛnɛ́círɛ ricɛpisɛlɛ nɛn nɛ Upíima pikɛi wai, Pisuifi pin wɛ́ɛ́si pikɛ́ nɛ́ kpu, api íwɛ nɛ́ wai nɛn mɛ́nini nɛ ncɔ́ŋ kɛ́mɛɛ we.
Tiwúí kɛ́mɛɛ nɛ nɔ́sinɛ́yɔ-i kam lɛlɛɛ yɛ́ nɔ́ n yóriyɛ nɔ́ símisi, ám líka nɔ́ pesí.
Pisuifi nɛ Pikirɛki kam sée am símisi rɛ pikɛ́ Uléécaa inipɛɛ-i mɛfinɛ consɛ api Urɔ́píima Yeesu nɛ kɛfa tɛnɛ.
Nɛ nkpéni lɛ̃ Nfáasɔnɛ rinɔɔ tikilɛnlɛ nɛn nɛ Yerusalɛm tɔ́su, ám kɔ nyu yo yɛɛ kei nɛ́ mɛ́mpɔ.
Amá Nfáasɔnɛ yɛ ḿpá kuyu kúye-i nɛ́ símisilɛ nn kɔ nɛ́ nyísɛ rɛ akpanii nɛ íwɛ píima yɛ kei-pɔ nɛ́ mɛ̃́.
Nnɛ́fáa ricuruu nn nɛ́ cɔ́ŋlɛ. Nɛ kpére pinɛ́kɛi nɛ kɛ́tɔ tu, am lɛ̃ kɛ Upíima Yeesu uu nɛ́ m pisɛ nɛ kɛfa kɛsɛ wai, li nɛ nɛ́ risá. Pikɛi pɛpɛɛ nní rɛ kɛ́ riyóó rɛ Uléécaa ipɛɛlɛ́ɛ kuu rɔ́ n nyísɛ yɛ Nsímɛ́ kɛcirɛ lɛ.
Nɛ yɛ̃ tɛ mɛtɔ́rɔɔ kam nní nɔ́kɛnɛ́cɔpɛ we. Nɔ́ nɛ picɔ pɛ̃ nnɛ́í kam Uléécaa iyɔɔpi nsímɛ́ rin-yóó áni nɛni píkai piyɛ́nɛ nɛ́ kpánɛ.
Lɛ̃ nnya kaḿ la kɛ́ nɛni kɛyaa nkɛ́ nɔ́ símisi nɔkɛ́ kṍ tɛ: Nɔ́ úye un m pɔ, ái kɛnɛ́mɛɛ léeri.
Li we rɛ nɛ lɛ̃ nnɛ́í kɛ Uléécaa uu n yekei rɛ ukɛ́ wa nɔ́ símisilɛ ám líka nɔ́ pesí.
Ani nɔ́mɛnɛ́círɛ tĩ ńsɔnɛ, ani kɔ Uléécaa pikɔ́ imɛ́rɛ́ kɛ Nfáasɔnɛ nn nɔ́ ń tĩ́ tɛ ani n séni kɛcáá m paílɛ̃. Uléécaa yɛɛ uricuruu kɛpipi mɛnyɛ nɛ pisoi pansɛsɛ upikɔ́. Ani ńsɔnɛ pi m múílɛ̃.
Nɛ nyulɛ rɛ pisoi kpááree pinyinɛ yarɛ ákpɛ yɛ́ mɛnɛ́tɔ́mpɔ-maá nɔ́ ripimɛ, api nɔ́kɛnɛ́cɔpɛ pinyinɛ cɔ́pii.
Pinyinɛ ricuruu yɛ́ nɔ́kɛnɛ́cɔpɛ yisi, api nnɔ́ɔmɛsimɛ́ nɛ Yeesu pipirɛtiki pinyinɛ feriyɛ api pincee pi tikisɛ.
Lɛ̃ nnya, áni kapɛ lɔpilɛ. Áni kapɛ palɛi rɛ iŋmɛ̃ itaani nnɛ́í kam yɛ kɛtúŋɛ́ nɛ kɛsinɛ pinyinɛ-i nɛ mɛ́nini icélaa nɔ́ m pehelɛntɛ.
Nɛ nkpéni Uléécaa nɛ uipɛɛlɛ́ɛ nsímɛ́ anipɛ-i nɔ́ wa. Uyɛɛ ńnaŋɛ má ukɛ́ nɛ nfatɛnɛ kɛ́mɛɛ nɔ́ n ŋmɔ́ɔ́púsɛlɛ̃. Uyɛɛ yɛ́ kɔ lisɔnɛ kuú nɛ upisoi nnɛ́í m mɛ̃́ nɔ́ hɛ.
Ám úka siwóó nɛ́ɛ úka uwura nɛ́ɛ úka mɛlapɛ káipi.
Nɔ́rinɛ́cúruu yɛ nyulɛ rɛ anɛ́nípɛ nnyɛ́ kaḿ nɛ kɛisi tɔ́ nɛ pinɛ́séncɔ arí nɛ ntɔ́cɔ́ŋ nnɛ́í wai.
Nɛ lɛ̃ nɔ́ nyísɛlɛ rɛ lɛ̃ kai pisɛ rɛ usoi ukɛ́ kɛisi uú nɛ píwɛkɔɔ́ n lɛ́ni. Ani kɔ Upíima Yeesu rinɔɔ ntí kɛcáá léisɛ. Uyɛ̃ ŋmaa yɛɛ rɛ: Uyɛɛ n hɛ yɛ mpɔ́ɔnarɛ málɛ ai tɔ́su uyɛɛ ihɛɛ n yɔ́su.
Kɛ Pɔɔli uu lɛ̃ pimáa ḿ masí, u nɛ pɛ̃ api wúla api kɛyómɛ yáási.
Pinnɛ́í api pɛɛ limɛmáá ténisi apí nɛ Pɔɔli pira api mɛtɔ́rɔɔ u yáási rɛ Uléécaa ukɛ́ u sarumpɔ.
Kɛ Pɔɔli uú pɛɛ ḿ maa rɛ ápi nɛni píkai piyɛ́nɛ u kpánɛ nnya kɛ piapɔɔ aa lɛ̃ sei mɛyã́ caailɛ̃. Api pɛɛ yisi api u saruni apí nɛ kúninɔi-i tulu.
Kɛ tɔ́ nɛ pɛ̃ ari kei lɛ̃ icée n hɔ́ɔnɛnɛ, ari kúninɔi loni arí nɛ mɛsɛ nɛ mɛsɛ Kɔɔsi n sairilɛ̃. Ai weesi, ari Rootɛsi tɔ́mpɔ ari kei yisi nɛ Patara-pɔ.
Ari kei kúninɔi yɛnu kun Fenisii kɛtẽ-mɛ̃ sĩ. Ari kpɛ̃ loni arí nɛ tɔ́mpɔ.
Kari Siipuru kɛtẽ kɛɛ míni kɛpáápáá ń we n yɛ́mpɔ, ari kɛ yá ari kumíi-mɛ̃ tiki hái nɛ Sirii kɛtẽ-pɔ, arí nɛ Tiiri tulu. Kei kɛ kúninɔi aku kuilũ topilɛnɛ.
Ari kei Yeesu pipirɛtiki lɛɛpɔ, ari pikɛkúrí tonɛ siyáa sisɛɛi. Nfáasɔnɛ nn pi símisi api Pɔɔli maa rɛ úu kapɛ Yerusalɛm ha.
Amá kɛ siyáa sɛ̃ asi n tɔ́mpɔ, ari yisi ari kɔ nsẽ́ nɔŋ́. Api pinnɛ́í yisi nɛ pipinɔsi nɛ pisiwã api rɔ́ sáruni apí nɛ kuyu leepɔ. Ari kei mínimaa ritimɛ wula ari kɛyómɛ yáási.
Ari pɛɛ limɛmáá yáhaanɛ arí nɛ kpii. Tɔ́ɔ kúninɔi loni, pɛ̃ api pisiyɔ kúúni.
Tiiri-i kari mɛtɔ́rɔɔ kúninɔi lõ arí nɛ Putolemayisi sĩ. Ari kei Yeesu pikɔ́ yáási arí nɛ kɛyáa kɛsɛ pikɛmɛɛ́ tonɛ.
Kai n weesi, ari yisi ari Sesaree tulu. Arí ha Filipu yɛɛ Nsímɛ́ Kɛcirɛ nɛ n kɔ́ɔ́núlɛ̃ kɛyɔ-i tonɛ. U pisoi pisɛɛi pɛ̃ kapí pɛɛ Yerusalɛm-pɔ n wɛ́ɛ usɛ lɛ.
U pɛɛ pikpére pina málɛ pɛɛ ápi utisi n nyu. Pi yɛ pɛɛ Uléécaa rinyiri nɛ símisilɛ.
Tɔn kei lɛ̃ we lin siyáa kulúi wai kɛ antepu uyɛ̃ kapi yɛ n sée rɛ Akapuusi uu Yutee kɛtẽ-pɔ leemɛ uu kɛrɔ́mɛɛ́ weri.
Uu Pɔɔli kutampála kpísi uu ána nɛ anípɛ hɔpu uu rɛ: Nfáasɔnɛ yɛ maa rɛ nní mɛcɔ kɛ Pisuifi apí ha Yerusalɛm-pɔ kutampála nkú ute íŋmɛ hɔpunɛ, api pɛɛ limɛmáá mpuri sanɛ pikɔ́ anipɛ-i u wai.
Kari anɔ́ɔ nyɛ̃ n kṍ, tɔ́ nɛ Sesaree-pɔ Yeesu pikɔ́ ari Pɔɔli súúluisɛ rɛ úu kapɛ Yerusalɛm ha.
Pɔɔli uu pɛɛ rɔ́ pɛsɛ rɛ: Yo nnya kani téni nɔn la nɔkɛ́ inɛ́piŋɛ riyɔɔsɛ? Ái pihɔpɛ ŋmanɛ kɛ nɛ́ɛ nɛ mɛnɛ́círɛ cápinɛlɛ̃ nɛn mɛ̃́. Lin kɔ n wa rɛ kɛ́ Upíima Yeesu kɛcáá Yerusalɛm-pɔ kpu, nɛ we.
Kari umɛkɔ́ m pɔɔnɛ, ari sɛ́ɛ́ ari pɛɛ mɛsɛ maa rɛ Upíima mɛla mɛkɛ́ wa.
Kari kɛlõ kɛ-i siyáa sinyinɛ n tónɛ, ari mɛrɔ́círɛ cápinɛ ari Yerusalɛm tɔ́mpɔ.
Yeesu pipirɛtiki pɛɛ Sesaree-i ń we kɛcɔpɛ pinyinɛ api yisi api rɔ́ sáruni apí nɛ Siipuru ukɔ́ unyinɛ kɛyɔ rɔ́ sĩ́ tɛ pikɛ́ kei rɔ́ yɔsí. Pi yɛ u sée rɛ Manasɔɔ. Hái ái nɛni-mɛ kuu Yeesu tikilɛ̃.
Kari Yerusalɛm n tuipɔ, Yeesu pikɔ́ apí nɛ mpɔ́ɔnarɛ rɔ́ yɔ́su.
Kai kóso n weesi, Pɔɔli uu rɔ́ tíki ari Yakupu kɛyɔ sĩ. Piwɛ́ɛ́sɛ picɔ nnɛ́í pɔ́ɔ kɔ kei cápinɛpɔ.
Pɔɔli uu yisi uu pi yáási uu pɛɛ lɛ̃ nɛ lɛ̃ kɛ Uléécaa uú nɛ upikɛi rintíki uú nɛ mpuri sanɛ pikɔ́ kɛcɔpɛ wai pi kɛɛnkɛɛ kélé-kélé.
Kapi lɛ̃ n kṍ, api Uléécaa pakarɛ, api pɛɛ Pɔɔli maa rɛ: Pɔ nyánii, umárɛcɔ! Pisuifi yarɛ pílɛ pílɛ ákotokú kɛfi kumúŋɛ́ pɛɛ nté Upíima nɛ kɛfa tɛnɛ pin kɔ irɔ́sé tíkilɛ̃ ńsɔnɛ.
Pi kɔ pɛɛ pi símisilɛ rɛ pɔ yɛ Pisuifi pɛɛ mpuri sanɛ pikɔ́ kɛcɔpɛ ń we céésilɛ rɛ ápi kapɛ yɛ Moisi isé waisɛ, tɛ lɛ̃ nnya, ápi kapɛ yɛ siwã́ tiké, ápi kapɛ yɛ kɔ inyɛ́kii wa.
Tɔkɛ́ nkpéni ń-ye kpísi? Ḿpá likɛ́ íye wa, pi yɛ́ kṍ tɛ pɔ ka.
Lɛ̃ nnya, a mmɛ̃ kari nní pɔ́ m maanɛ ritiki. Pitisi pina pinyinɛ yɛ nté kɛrɔ́cɔpɛ welɛ pɛɛ rinɔ́ɔ n yekei rɛ pi yɛ́ pimɛcirɛ Uléécaa pa.
Pirinɔɔ tɛ̃ ituŋɛ yɛ tɔ́mpɔlɛ. A pi kpísi, nɔ́ nɛ pɛ̃ ani kɛsẽ́ píyufunɛ inyɔ́ɔnsɛ wai, aa lɛ̃ kapí nɛ n nyɔ́ɔnsɛnɛ kɛcáá hɛ́ɛ́lɛ. Kei kɛ pisoi api yɛ́ pɛɛ yɛ̃́ tɛ lɛ̃ kapi kɛpɔ́cáá n símaankɛɛ yɛ nnɔ́ɔmɛ lɛ, api kɔ yɛnu rɛ pɔ̃́ ticuruu yɛ Moisi isé tíkilɛnlɛ.
Tɔ mpuri sanɛ pikɔ́ pɛɛ Kirisi pikɔ́ m pansɛ pɔ̃́ títɛlɛ́ piwɔ́lɛ masilɛ ari pi símisi rɛ tɔ símaanɛlɛ aí tonɛ rɛ ápi kapɛ yɛ inyɔ́ɔnsɛsarɛ nɛ́ɛ mɛ́nyɛ li. Aapi kapɛ yɛ kɔ isɛɛ kápi rimpá piké mɛ́nyɛ lesɛ isarɛ li. Pikɛ́ kɔ pimɛcirɛ tĩ, ápi kapɛ iwásá n wai.
Kai kóso n weesi, Pɔɔli uu pitisi pɛ̃ kpísi apí ha kɛsẽ́ akópɛ pihɛɛrɛ inyɛkii wai uu pɛɛ Uléécaa kɛyɔ loni uu kumúŋɛ́ kpɛ-i kɛ inyɔ́ɔnsɛ tɔrɔɔ siyaa así ha n tɛnɛnɛ pisoi símisi.
Siyáa sisɛɛi sɛ̃ kapi yɛ nɛ áyu n fũ sin nɛ kɛtɔ́ŋɛ́ tuinɛ, Pisuifi pinyinɛ pɛɛ Asii kɛtẽ-pɔ n léeri api Uléécaa kɛyɔ-i Pɔɔli yɛnu. Api pisoi nnɛ́í tálaankɛɛ api u tini.
Apí n cáái rɛ: Isirayɛɛli pikɔ́, ani kam ani rɔ́ lɛ̃́! Usoi uyɛɛ ḿpá yei nɛ ḿpá úye Isirayɛɛli pikɔ́ kɛcáá nsímɛ́ kópɛ n símisi un kɔ tee rɛ úka úu kapɛ yɛ Moisi isé nɛ Uléécaa kɛyɔ nkɛ́ waisɛ yɛ nkó. U nkpéni ntɔ́rɔɔ sei nɛ Pikirɛki kei lonlɛ uu kɔ kɛlõ sɔnɛ kɛ̃ mɛ́kpɛrinkpɛ waisɛ.
Pi pɛɛ kuyu kɛ́mɛɛ Pɔɔli nɛ Efɛɛsi ukɔ́ kapi yɛ n sée rɛ Turɔfim yɛnlɛ api pɛɛ́ m músu rɛ Pɔɔli yɛ nɛ Uléécaa kɛyɔ u lompɔlɛ.
Ai kuyu nnɛ́í nɔ́kɔrɛ, pisoi api awɛ́lɛ́ nnɛ́í n léenti pin kálaapɔ. Pisoi api Pɔɔli tini apí nɛ Uléécaa kɛyɔ iyaa leepɔ api mɛsɛ nɛ mɛsɛ kɛ hánɛsi.
Pin pɛɛ nkpéni náási pikɛ́ u kpu. Nsímɛ́ nn Rɔm pisɔ́ɔ́ca uwɛ́ɛ́sɛ kutu-i loni rɛ Yerusalɛm kuyu nnɛ́í yɛ nɔkɔrɛ.
Uyɛ̃ uu mɛsɛ nɛ mɛsɛ pisɔ́ɔ́ca kpéẽ nɛ pisɔ́ɔ́ca picɔ cápinɛ uú nɛ riwúí-mɛ̃ wurupɔ. Kapi usɔ́ɔ́ca wɛ́ɛ́sɛ nɛ pisɔ́ɔ́ca picɔ n yɛ̃́, api pɛɛ Pɔɔli ipépi yá.
Usɔ́ɔ́ca wɛ́ɛ́sɛ uyɛ̃ uu pɛɛ nyɔsɔ́pɔ uú nɛ Pɔɔli kɔ, uu u tini uu rinɔ́ɔ hɛ rɛ pikɛ́ akpanii atɛ́ nɛ u paasi. Uu pɛɛ pisoi pɛɛ n lémaalɛ̃ pisɛ rɛ: Úye kɛcirɛ lo? Yo kuu mpíí wa?
Amá pisoi api pɛɛ mɛ́woo nɛ mɛcɔ n cáái, úka úu kɔ ucɔ nkɔ́ kómɛi. Usɔ́ɔ́ca wɛ́ɛ́sɛ úu pɛɛ ńka kómɛi. Uu mɛsɛ upisɔ́ɔ́ca rinɔ́ɔ hɛ rɛ pikɛ́ Pɔɔli kpísi pikɛ́ nɛ pisɔ́ɔ́ca kɛyɔ ha.
Kɛ Pɔɔli uu sitákui kapi yɛ nɛ kulee rińtaá n tu, pisɔ́ɔ́ca api rikpákárá kɛ pisoi apí nɛ u ń la nnya u sakaa.
Pisoi riwúí yɛ pɛɛ u tikilɛnlɛ pin cáái rɛ: Ani u kpu!
Kapi ń la pikɛ́ Pɔɔli nɛ pisɔ́ɔ́ca kɛyɔ lõ, uu usɔ́ɔ́ca wɛ́ɛ́sɛ pisɛ rɛ: Nɛ ncée má kɛ́ símisii? Usɔ́ɔ́ca wɛ́ɛ́sɛ uu u pisɛ rɛ: Pɔ́ Mɛ́kirɛki kómɛilɛɛ?
Lɛ̃ nnya, ái pɔ́ɔ Esipiti ukɔ́ uyɛɛ sé nní ńcɔkɔi nɛ ń ka uu pisoi kṍ ákotokú ana kpísi uú nɛ kucɛsi kóima loni rɛ pikɛ́ atɔpi u lɛ̃́ɛ?
Pɔɔli uu u pɛsɛ rɛ: Nɛ̃́ nɛ Usuifi lɛ. Silisii kɛtẽ-pɔ, Tarisi kuyu-i kapi nɛ́ mári. Ḿpá yei-pɔ kaku kɔ ríyu má. Nɛ pɔ́ we rɛ a ncée nɛ́ hɛ kɛ́ risoiwuí ntí rinɔ́ɔ maa.
Usɔ́ɔ́ca wɛ́ɛ́sɛ uu ncée u hɛ rɛ ukɛ́ símisi. Pɔɔli uu sitákui kɛcáá nyɛrɛ uu pisoi pɛ̃ kunípɛ síka rɛ pikɛ́ risɛ́ɛ́. Api pinnɛ́í sɛ́ɛ́ keu. Pɔɔli uu pɛɛ pimɛyu kapi yɛ n sée rɛ Mɛ́-epiree nɛ rinɔ́ɔ pi maa rɛ:
Pinɛ́sáa nɛ pinɛ́márɛcɔ, nɛ la kɛ́ nkpéni rinɛ́yu hɛɛrɛ.
Kapi n céri rɛ pimɛyu kapi yɛ n sée rɛ Mɛ́-epiree kuú nɛ pi símisi, api pisɛ́ɛ́ nyɔ́ɔnsɛ. Uu rɛ:
Nɛ Usuifi lɛ, Silisii kɛtẽ-pɔ, Tarisi kuyu-i kapi nɛ́ mári. Amá Yerusalɛm nté kapi nɛ́ rimúlú. Kamaliyɛɛli yɛɛ pɛɛ unɛ́célaa. Uyɛɛ nɛ́ céesi lɛ̃ kam yɛ́ pirɔ́sáa isé rintíki kélé-kélé. Ám yɛ pɛɛ Uléécaa likɔ́ nɛ akpɛ́ri wa, yarɛ káni yɛ nní nɛ akpɛ́ri li n wa mɛcɔ.
Nɛ yɛ pɛpɛɛ Yeesu n tíkilɛ̃ n wéékusɛlɛnlɛ aḿ ha nɛ pi kóni. Nɛ yɛ pɛɛ pitisi nɛ pinɔ́si cɔ́piilɛ am pahaankɛɛ am kukpaniilee wai.
Uléécaa usina nɛ kuyu piwɛ́ɛ́sɛ yɛ́ fe apí nɛ nnɛ́nɔ́ɔ símisi rɛ ám kiraasɛ. Piricuruu yɛ átɛlɛ́ nɛ Tamaasi nɛ́ tumaalɛnlɛ rɛ kɛ́ fe kɛ́ Yeesu pikɔ́ pɛɛ kei ń we cɔ́pii kɛ́ pahaankɛɛ kɛ́ nɛ Yerusalɛm ha kɛ́ ha íwɛ pi wa.
Kam pɛɛ kɛyáa kɛnyinɛ ncée kpísi, kɛ́ nɛ Tamaasi n nyahaipɔ, ituŋɛ in la ikɛ́ kɛcírɛ tu. Kei kɛ mɛtɛ́í píima mɛnyinɛ amɛ kɛyómɛcaa-pɔ mɛsɛ nɛ mɛsɛ leemɛ amɛ tapu amɛ́ nɛ nɛ́ kɔ́ɔ́nú.
Am kɛteni-i lólu, am kóm lin nɛ́ tee rɛ: Sɔɔli, Sɔɔli, yo kɛcirɛ nnya kaa lɛ̃ nɛ́ wéékusɛlɛ̃?
Am pɛɛ pisɛ rɛ: Pɔ́ɔ úye, Upíima? Uu rinɔ́ɔ nɛ́ yɔ́su rɛ: Nɛ́ɛ Nasarɛti ukɔ́ Yeesu kaa nní ń we pɔn wéékusɛlɛ̃.
Pinɛ́séncɔ api mɛtɛ́í mɛ̃ yɛnu, amá ápi pɛɛ uyɛɛ nɛ nɛ́ n símisi rinɔɔ ríka kõ. Kei kam pɛɛ rɛ:
Kɛ́ íye wa, Upíima? Upíima uu nɛ́ pɛsɛ rɛ: A yisi, a Tamaasi ha. Pi yɛ́ ha kei-pɔ pɔ́ símisi lɛ̃ kaa yɛ́ n wa.
Kɛ mɛtɛ́í píima mɛ̃ amɛ nɛ́ n nyíinsɛ nnya, pinɛ́séncɔ api kunípɛ nɛ́ múlú api tɔ́rɔi apí nɛ Tamaasi sĩ.
Utisi unyinɛ yɛ pɛɛ kei welɛ api yɛ u séi rɛ Ananiyasi. U pɛɛ Uléécaa isé tíkilɛnlɛ ńsɔnɛ. Pisuifi nnɛ́í pɛɛ Tamaasi-i ń we yɛ pɛɛ ukɛcáá anɔ́ɔ sɔnɛ símisilɛ.
Uu kɛnɛ́kúrí weri uu nɛ́ maa rɛ: Unɛ́márɛcɔ Sɔɔli, ipɔ́nípɛɛ ikɛ́ nkpéni wúkulɛ. Kei nní kɛ inɛ́nípɛɛ ii wúkulɛ am u yɛnu.
Uu kɔ kpá rɛ: Pirɔ́sáa Uleecaa yɛ tíyɛsɛlɛ rɛ a umɛla ceri aa kɔ asei ute ceru aa liute nkɔ́ kóm,
tɛ li we rɛ pɔ́ɔ yɛ́ masí pisoi nnɛ́í inipɛɛ-i uiseérakɔɔ́ li aa lɛ̃ kaa n yɛ̃́ nɛ kaa n kṍ pi símisi.
Uu pɛɛ nɛ́ pisɛ rɛ: Yo nnya kaa nkpéni kɔ pɛɛ náŋaisɛ? A yisi pikɛ́ míni pɔ́ wolɛ aa Yeesu rinyiri séi ukɛ́ apɔ́kópɛ pɔ́ sárɛi.
Pɔɔli uu kɔ kpá rɛ: Kam Yerusalɛm m pɛlɛ, nɛ Uléécaa kɛyɔ-i halɛ am kɛyómɛ yáási. Kam ń we nɛn kɛyómɛ yáási, am lólu yarɛ kɛnípɛɛhee kɛɛ nɛ́ tĩ́.
Upíima kam yɛ̃́ uu nɛ́ maa rɛ: A mɛkɛɛ Yerusalɛm kuyu-i le. Pisuifi ápi yɛ́ mmɛ̃ kaa kɛnɛ́cáá n símisinɛ ŋmurɛi.
Kei kam pɛɛ u pɛsɛ rɛ: Piricuruu yɛ nyulɛ, Upíima rɛ nɛ pɛɛ Pisuifi ayomɛyáhaalee kalɛnlɛ nɛn pɛpɛɛ pɔ́ n tíkilɛ̃ cɔ́pii nɛn kukpaniilee wai nɛn kɔ pi kaiinkɛɛ.
Tinɛ́cúruu yɛ pɛɛ welɛ kumúŋɛ́ kpɛ-i kapí pɛɛ úseérakɔɔ́ Etiyɛɛni mɛnyɛ n kɔɔni. Pimɛwai mɛɛ pɛɛ́ nɛ nɛ́ risálɛ am pɛpɛɛ nní u n kópu ilũ múlú.
Upíima uu pɛɛ nɛ́ maa rɛ: A yisi, kɛtaa-pɔ kaḿ la kɛ́ pɔ́ tũ, mpuri sanɛ pikɔ́ kɛ́mɛɛ.
Pisoi riwúí tɛ̃ ari Pɔɔli kutu n cɔlɛ̃ aí nɛ kumúŋɛ́ kpɛ-i kuu anɔ́ɔ nyɛ̃ ḿ ma tulu. Kei kapi sicááila lõ tɛ: Ani kpu. Ái nɛ sá rɛ nkó ukɛ́ nfáa m má!
Ai kuwɔ́i pi wai api pɛɛ m pupukɛɛ pin piilũ máhani pin fóŋɛɛ pin nkoŋo yukusɛ.
Kei kɛ Rɔm pisɔ́ɔ́ca uwɛ́ɛ́sɛ uu pɛɛ rinɔ́ɔ hɛ rɛ pikɛ́ Pɔɔli nɛ pisɔ́ɔ́ca kɛkalɛ-i lompɔ pikɛ́ isɛ́í u súúkɛɛ ukɛ́ símisi úu la. Pɛɛ́ uyɛ-i, pi yɛ́ pɛɛ céri lɛ̃ nnya kɛ pisoi api n cáái pin nɛ u téni.
Amá kapi u m paasi rɛ pikɛ́ u kaii, uu usɔ́ɔ́ca kpéẽ pisɛ rɛ: Nɔ ncée má rɛ nɔkɛ́ Rɔm kɛtẽ ukɔ́ kɛ nsímɛ́ ńn kahanɛ n kpu isɛ́í súúkɛɛ?
Kɛ usɔ́ɔ́ca kpéẽ uyɛ̃ uu lɛ̃ n kṍ, uu sĩ́ uú ha usɔ́ɔ́ca wɛ́ɛ́sɛ símisi rɛ: Usoi uyɛɛ Rɔm ukɔ́ lɛ, íye kaa nkpéni wainɛ?
Kei kɛ usɔ́ɔ́ca wɛ́ɛ́sɛ uyɛ̃ uu pɛɛ Pɔɔli kɛkúrí hápɔ uu u pisɛ rɛ: A nɛ́ símisi kɛ́ kṍ tɛ pɔ Rɔm ukɔ́ lɛɛ. Pɔɔli uu rɛ: Ɛɛɛ!
Usɔ́ɔ́ca wɛ́ɛ́sɛ uu kɔ kpá rɛ: Siwóó píima kɛ nɛ́ɛ hɛ́ɛlɛ aḿ nɛ pansɛ kɛyupipi. Pɔɔli uu rɛ: Nɛ̃́ nɛ hái kɛnɛ́marɛ-mɛ kɛyupipi lɛ.
Pɛpɛɛ pɛɛ ń la pikɛ́ u n káii ukɛ́ símisi api mɛsɛ nɛ mɛsɛ ukɛkúrí yisi. Iwamɛ ii usɔ́ɔ́ca wɛ́ɛ́sɛ ricuruu loni, kuu n yɛ̃́ tɛ u tíyɛsɛ api Pɔɔli paasi api káii un kɔ nɛ Rɔm ukɔ́ nnya.
Kai kóso n weesi, usɔ́ɔ́ca wɛ́ɛ́sɛ uú n la ukɛ́ yɛ̃́ lɛ̃ kɛ Pɔɔli uu n wa kɛ Pisuifi apí nɛ pitele u n sɛ́lɛ̃. Uu akpanii kɛ́mɛɛ u lesɛ uu pɛɛ rinɔ́ɔ hɛ rɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ pitúhaanɛ píima nnɛ́í pikɛ́ cápinɛ. Uu pɛɛ tíyɛsɛ apí nɛ Pɔɔli hapɔ uu pikɛcɔpɛ u nyɛrɛsɛ.
Pɔɔli uu pitúhaanɛ píima pɛ̃ inípɛɛ tapu uu pɛɛ rɛ: Pimárɛcɔ, nɛ inɛ́soi kɛ́mɛɛ Uléécaa inipɛɛ-i ńsɔnɛ kɛisilɛ hái nɛ nɛni-mɛ. Kɛfa kɛsɛ kaḿ nɛ u tikilɛ̃.
Kei kɛ Uléécaa usina Ananiyasi uu pɛɛ pɛpɛɛ Pɔɔli kɛkúrí ń we rinɔ́ɔ hɛ rɛ pikɛ́ nnɔ́ɔ kɛcáá u pi.
Pɔɔli uu pɛɛ rɛ: Pɔ̃́ kɛ Uléécaa uu pépunɛ, pɔ́ mmɛlɛ tomɛ́ mmú. Pɔ kei tũ tɛ pɔkɛ́ isé ritiki pɔkɛ́ nɛ nɛ́ túhaanɛ, ái pɔkɛ́ isé rikɛ́ŋɛ́ɛ́ aa rinɔ́ɔ hɛ rɛ pikɛ́ nɛ́ káii!
Pɛpɛɛ nɛ u n kɔ́lɛ̃ api rɛ: Uléécaa usina yɛɛ Uléécaa pikɛi n wai kaa nní lámaankɛɛ!
Pɔɔli uu rɛ: Ám nyu rɛ Uléécaa usina lo, pimárɛcɔ. Li Uléécaa ritɛlɛ́-i wɔ́laalɛ̃ tɛ kapɛ kupɔ́yu uyukɔɔ́ kɛcáá nkópɛ n símaankɛɛ.
Pɔɔli yɛ pɛɛ picére máálɛnlɛ rɛ Pisatusee nɛ Pifarisi pɛɛ kɛtúhaanɛ kɛ-i kɛsẽ́ we. Lɛ̃ nnya kuu kɛtúhaanɛ kɛ-i ricáái rɛ: Nɛ Ufarisi lɛ, pimárɛcɔ! Unɛ́sáa pɔ̃́ kɔ Ufarisi. Kam n tálɛ̃ tɛ Uléécaa yɛ nkpɔ kɛ́mɛɛ pikpɔkpɔ yukusɛnɛ nnya kapí nɛ nté nɛ́ túhaanɛ.
Ukɛ́ nɛ lɛ̃ pimáa ḿ masí, Pifarisi nɛ Pisatusee pin nsímɛ́ pipásainɛ rikápáá, pisoi api kénɛ, ḿpá píye nɛ pikunai.
Pisatusee ápi yɛ ŋmurɛi rɛ pikpɔkpɔ yɛ̀ɛ̀ nkpɔ kɛ́mɛɛ yisi, ápi yɛ kɔ ŋmurɛi rɛ piléécaatumɛ nɛ lifáakɔ́ lɛɛ ái nní kúyɛnɛ ń we yɛ we. Amá Pifarisi pɔ̃́ nɛ yɛ linnɛ́í ŋmurɛilɛ.
Iwɔ́ɔ ii cɔni, isé picélaa pinyinɛ pɛɛ Pifarisi kunai-mɛ̃ ń we api yisi api kɛ́su apí nɛ kɛtẽ kpɛɛni api rɛ: Ári usoi nkó nkópɛ ńka nyáni. In n la, lifáakɔ́ lɛɛ ái kúyɛnɛ ń we nɛ́ɛ uléécaatumɛ unyinɛ yɛɛ nɛ u símisi.
Iwɔ́ɔ ií taá, hái aí nɛ usɔ́ɔ́ca wɛ́ɛ́sɛ iwamɛ wai rɛ ápi kapɛ nté lɛ̃ n wai apí nɛ Pɔɔli cɛ́ɛ́riinɛ. Uu lɛ̃ nnya pisɔ́ɔ́ca rinɔ́ɔ hɛ rɛ pikɛ́ riwúí-i lompɔ pikɛ́ Pɔɔli lesɛpɔ pikɛ́ nɛ pisɔ́ɔ́ca kɛkalɛ u ha.
Kɛsinɛ akɛ wai, Upíima uu Pɔɔli kɛkúrí nyɔsɔ́pɔ uu rɛ: A ikari wa. Lɛ̃ kaa nní Yerusalɛm nté inɛ́seérakɔɔ́ n li, li we rɛ pɔkɛ́ limɛcɔ Rɔm-pɔ i li.
Kai kóso n weesi, Pisuifi pinyinɛ api cápinɛ apí ŋmulaanɛ api Uléécaa kɛyu-i wééri rɛ pinsá Pɔɔli n kpu, ápi líka mɛlélé má.
Pɛpɛɛ lɛ̃ tińŋmulaanɛ yɛ pisoi afɛɛna rifaaulɛ.
Api yisi apí ha pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ kuyu piwɛ́ɛ́sɛ lɛɛpɔ, api pi maa rɛ: Tɔ mɛrɔ́círɛ kpísilɛ ari hɛ, ari Uléécaa kɛyu-i wééri rɛ tɔnsá Pɔɔli n kpu, ári líka mɛlélé má.
Lɛ̃ nnya, nɔ́ nɛ pitúhaanɛ tɔrɔɔ, ani ńsɔnɛ kómɛinɛ, ani kpárá aní ha usɔ́ɔ́ca wɛ́ɛ́sɛ pisɛ rɛ ukɛ́ nɛ Pɔɔli nɔ́ kam nɔkɛ́ nsímɛ́ mmɛ̃ tipérésɛ nɔkɛ́ yɛ̃́ nkɛ̃́. Tɔ̃́ nɛ mɛrɔ́círɛ picápinɛ máálɛnlɛ rɛ tɔkɛ́ ncée u riké tɔkɛ́ u kpu.
Kei kɛ Pɔɔli umɛrɛpi unyinɛ uu nsímɛ́ mmɛ̃ kõ, uu yisi uu pisɔ́ɔ́ca kɛkalɛ sĩ, uu lompɔ uú ha Pɔɔli kutu-i wai.
Pɔɔli uu pɛɛ usɔ́ɔ́ca kpéẽ usɛ séi uu u maa rɛ: A uŋmánɛ nkó usɔ́ɔ́ca wɛ́ɛ́sɛ kɛ́mɛɛ sárumpɔ. U lalɛ ukɛ́ nnyinɛ u símisi!
Usɔ́ɔ́ca kpéẽ uyɛ̃ uú nɛ usɔ́ɔ́ca wɛ́ɛ́sɛ kɛ́mɛɛ Pɔɔli umɛrɛpi sĩ uú ha rɛ: Ukpaniikɔ́ Pɔɔli yɛɛ nɛ́ sée uu nɛ́ maa rɛ kɛ́ uŋmánɛ nkó nɛ kɛpɔ́mɛɛ kam tɛ u nnyinɛ málɛ ukɛ́ pɔ́ símisi.
Kei kɛ usɔ́ɔ́ca wɛ́ɛ́sɛ uyɛ̃ uu uŋmánɛ uyɛ̃ sée, uu kunípɛ u tini apí nɛ iyaa leepɔ. Uu pɛɛ u pisɛ rɛ: Ń-ye kaá la pɔkɛ́ nɛ́ símisi?
Uŋmánɛ uyɛ̃ uu rɛ: Pisuifi pɛɛ rinɔ́ɔ risɛ wa rɛ pikɛ́ rikpárá pikɛ́ kóso pɔ́ pisɛ rɛ a Pɔɔli nɛ kɛtúhaanɛ píima-i hapɔ kɛkɛ́ unsímɛ́ mmɛ̃ ńsɔnɛ ripérésɛ pikɛ́ yɛ̃́ nkɛ̃́.
Pin n ka, kapɛ nɛ kutu pi ricɔ. Li we rɛ pikɛcɔpɛ, pisoi yɛ afɛɛna rifaau pɛɛ ń la pikɛ́ Pɔɔli tĩ. Pi wéérilɛ rɛ pinsá u n kpu, ápi líka mɛlukɛ nɛ́ɛ mɛnírɛ́ má. Pi pimɛcirɛ picápinɛ máálɛnlɛ, tipɔ́nɔ́ɔ ŋmanɛ kapi nkpéni mɛ̃́.
Usɔ́ɔ́ca wɛ́ɛ́sɛ uu pɛɛ uŋmánɛ uyɛ̃ maa rɛ: Kapɛ tíyɛ unyinɛ ukɛ́ kṍ tɛ pɔ mmú nɛ́ símisi. Uu pɛɛ rɛ ukɛ́ nkpéni n ŋme ukɛ́ tɔ́mpɔ.
Usɔ́ɔ́ca wɛ́ɛ́sɛ uu pɛɛ limɛmáá pisɔ́ɔ́ca kpéẽ pitɛ́ séi uu pi maa rɛ: Ani pisɔ́ɔ́ca pílɛ pílɛ mɛtɛ́ nɛ pisantonɛ kuwóó nɛ afɛɛrɛ́ nɛ pipáŋ́kɔɔ́ pílɛ pílɛ mɛtɛ́ cápinɛ pikɛ́ n nyu rɛ pi yɛ́ fe api kɛsinɛ mɛsɛ ámɛ we kɛfi kumúŋɛ́ Sesaree tɔ́mpɔ.
Ani kɔ isã nyɔ́ɔnsɛ yɛɛ yɛ́ nɛ uyɔ́ɔpi píima Felikisi kɛ́mɛɛ Pɔɔli n tu líka ái yɛ́ u n wa.
Usɔ́ɔ́ca wɛ́ɛ́sɛ uu kɔ rítɛlɛ́ wɔ́lu uu pi múísɛ rɛ pikɛ́ ha Felikisi pa. Lɛ̃ kuu n wɔ́i yɛ nní.
Nɛ pɔ́ yáasi, Upíima Felikisi. Nɛ́ɛ Kulooti Lisiyaasi. Nɛ́ɛ rítɛlɛ́ ntí pɔ́ wɔ́lu.
Pisuifi yɛ usoi nkó kam nní pɔ́ m pápɔlɛ̃ tinlɛ rɛ pikɛ́ u kpu. Kei kam pɛɛ kṍ tɛ u Rɔm kɛtẽ ukɔ́ lɛ, am pɛɛ́ nɛ pinɛ́sɔ́ɔ́ca hapɔ am u comɛ.
Am pɛɛ rɛ kɛ́ kṍ tɛ ń-ye kɛcirɛ kɛ Pisuifi apí nɛ u cɛ́si, am pɛɛ u kpísi aḿ nɛ pikɛtúhaanɛ píima sĩ.
Kei kam pɛɛ céri rɛ piisé kɛcáá kapi nsímɛ́ pásainɛ. Ám unkópɛ ńka yɛ̃ kapi yɛ́ nɛ usoi ń kpu nɛ́ɛ kapi yɛ́ nɛ akpanii u n wa.
Am kɔ limɛmáá kóm tɛ Pisuifi yɛ ŋmúlaankɛɛ rɛ pi yɛ́ u kpu. Lɛ̃ nnya kam mɛsɛ nɛ mɛsɛ pɔ́ u papɔlɛ̃, am kɔ upiteecɔ símisi rɛ pikɛ́ ha kɛpɔ́mɛɛ kɛtahai u sée.
Pisɔ́ɔ́ca api usɔ́ɔ́ca wɛ́ɛ́sɛ rinɔɔ kuu n hɛ tiki, api Pɔɔli kpísi api kɛsinɛ nɛ Antipatiriisi u tɔ́mpɔ.
Kai kóso n weesi, pisɔ́ɔ́ca pɛɛ ána n sɔ́nɛ api pikɛkalɛ-i pɛɛsɛ, pisantonɛ ŋmanɛ apí nɛ Pɔɔli tɔ́mpɔ.
Kapi Sesaree n tuipɔ, pisantonɛ api rítɛlɛ́ uyɔ́ɔpi píima Felikisi pa, api kɔ Pɔɔli u nyísɛ.
Kɛ uyɔ́ɔpi píima uu rítɛlɛ́ pikɛ́ɛ̃ ḿ masí, uu Pɔɔli pisɛ rɛ u kuwɛ́lɛ́ kúye ukɔ́ lɛ? Kuu n kṍ tɛ Silisii ukɔ́ lo,
uu u maa rɛ: Pipɔ́teecɔ pin n ka, nɛ́ pɛɛ pɔ́ písɛisɛ am kóm. Uu pɛɛ rinɔ́ɔ hɛ rɛ pikɛ́ Pɔɔli kpísi pikɛ́ ha Erooti kɛyɔ-pɔ hánɛsi.
Ai wai siyáa sinupũ, Uléécaa usina Ananiyasi nɛ kuyu piwɛ́ɛ́sɛ pinyinɛ nɛ usímɛ́yɔɔ́ unyinɛ kapi yɛ n sée rɛ Tɛrituluusi api Sesaree-i hapɔ. Api uyɔ́ɔpi píima Felikisi-i sĩ́ tɛ pikɛ́ ha Pɔɔli kɛtahai sée.
Uyɔ́ɔpi uu Pɔɔli séipɔ, Tɛrituluusi uu yisi uu picɛ́ u kápáá, uu uyɔ́ɔpi maa rɛ: Urɔ́sáa, uyɔ́ɔpi píima! Pɔ́ɔ tíyɛsɛ kari nkíŋniŋɛ-i we hái ái nɛni-mɛ. Kɛtẽ kaa ńsɔnɛ m múílɛ̃ nnya kɛ nconsɛ mɛyã nn kɛrɔ́tẽ nkɛ́ kɛcáá wa rɛ likɛ́ nɛ kɛ sɔnɛsi.
Tɔ pakarɛ! Nɛ pipɔ́kɛi nɛ lɛ̃ kaa mɛsɛ́rɛ nɛ ḿpá yei rɔ́ n wai.
Ám la kɛ́ kɔ picɔ́ŋ pɔ́ rikpá. Amá nɛ rikɔ́ŋ pɔ́ wúkulɛ rɛ a kɔ nɛ kɛfa rɔ́ fénnɛ, aa nkáripi kutu rɔ́ cɔ.
Tɔ yɛ̃ tɛ utisi nkó yɛ likpááree linyinɛ lɛ. Uyɛɛ Nasarɛti pikɔ́ mɛkóólɛ icápinɛ uyukɔɔ́. Kɛtẽ nnɛ́í Pisuifi kɛcɔpɛ kuu ńcɔkɔi tanaalɛ̃.
Ticuruu u pɛɛ náásilɛ ukɛ́ Uléécaa kɛyɔ mɛ́kpɛrinkpɛ waisɛ, kari pɛɛ́ nɛ u tĩ. [Tɔ pɛɛ́ lalɛ tɔkɛ́ nɛ u túhaanɛ yarɛ kɛ irɔ́sé ii m pisɛ.
Amá usɔ́ɔ́ca wɛ́ɛ́sɛ Lisiyaasi uú weri uú nɛ ńnaŋɛ arɔ́nípɛ-i u yɔ́su.
Uu pɛɛ Pɔɔli piteecɔ pɛ̃ maa rɛ pikɛ́ nɛ nsímɛ́ pɔ́ lɛɛmɛ.] Pɔn tipɔ́cúruu Pɔɔli m písɛisɛ, pɔ́ yɛ̃́ tɛ mmɛ̃ karí nɛ u n cɛ́si yɛ asei lɛ.
Pisuifi tɔrɔɔ api yisi api Tɛrituluusi kɛcáá kpá api rɛ mɛsei, lɛ̃ kai li.
Kei kɛ uyɔ́ɔpi píima Felikisi uu pɛɛ́ nɛ kunípɛ Pɔɔli rinɔ́ɔ hɛ rɛ ukɛ́ unkɔ́ símisi. Pɔɔli uu rɛ: Urɔ́sáa uyɔ́ɔpi, nɛ nyulɛ rɛ hái ái nɛni-mɛ kaa kɛrɔ́tẽ nkɛ́ kɛcáá itúhaanɛ le. Lɛ̃ nnya kaḿ nɛ kɛfa kɛsɛ kɛpɔ́yu-i rinɛ́yu hɛɛrɛnɛ.
Pɔ́ fe aa ripɔ́cúruu pisɛ aa kóm tɛ kaḿ nɛ Yerusalɛm-i ń ka, siyáa kɛfi nɛ sitɛ́ yɛ nsí. Uléécaa kam piyáhaa ka.
Úka úu kɛyáa kɛnyinɛ nɛ́ lɛɛpɔ, tɔ́ nɛ unyinɛ tɔn Uléécaa kɛyɔ-i nɛ́ɛ kuyómɛyáhaalee-i nɛ́ɛ kuyu-i we tɔn yɔ́i nɛ́ɛ tɔn pisoi kupakarɛcirɛ́ tálaankɛɛ.
Pisoi mpí ápi yɛ́ ńka yɛ̃ pikɛ́ rɛ mmɛ̃ kapí nɛ nkpéni nté nɛ́ cɛ́si.
Amá nɛ́ kɛpɔ́yu-i asei símisi rɛ nɛ ncée falɛ mmɛ̃ kapi nní n kpíilɛ̃ tɛ mɛkóólɛ icápinɛ ukɔ́ lɛ. Amá pirɔ́sáa Uleecaa kam pɛɛ yáási nɛn kɔ lɛ̃ nnɛ́í lɛɛ isé nɛ antepuyɛ atɛlɛ́ kɛ́mɛɛ n wɔ́laalɛ̃ nɛ kɛfa tɛnɛlɛ̃.
Lɛ̃ kam n tálɛ̃ kɛ pɛ̃ ticuruu pɔ́ɔ kɔ tálɛ̃ tɛ Uléécaa yɛ pisoi sɔnɛ nɛ pikópɛ pɛɛ n kpí nkpɔ kɛ́mɛɛ yukusɛ.
Lɛ̃ nnya kam mɛsɛ́rɛ ŋmɔ́ɔ́púlɛ̃ tɛ kɛ́ Uléécaa n tikilɛ̃ nɛ kɛfa kɛsɛ.
Kaḿ nɛ nté n yisi, li iŋmɛ̃ kulúi walɛ. Nɛ nɛni pɛɛmɛ rɛ kɛ́ nnɛ́puri pikɔ́ linyinɛ hɛ, kɛ́ kɔ nyɔ́ɔnsɛ kɛ́ nɛ Uléécaa yáási.
Lɛ̃ kaḿ pɛɛ́ nɛ Uléécaa kɛyɔ-i kparálɛ̃ kapí nɛ nɛ́ lɛɛpɔ, nɛn akópɛ pihɛɛrɛ inyɛkii piwai máamɛ. Tisoiwuí ríka ári pɛɛ kɛnɛ́kúrí cápinɛlɛ̃. Ám kɔ pɛɛ ńcɔkɔi ńka wai.
Pisuifi pinyinɛ pɛɛ Asii kɛtẽ-pɔ leemɛ api kei nɛ́ lɛɛri. In pɛpɛɛ pɛɛ nnyinɛ má pikɛ́ nɛ nɛ́ cɛ́si, pɛ̃ kai pɛɛ́ nɛ sá rɛ pikɛ́ kɛpɔ́mɛɛ kam.
Nɛ́ɛ pɛpɛɛ nté nní ń we pikɛ́ símisi nkɛ̃́ tɛ kari kɛtúhaanɛ píima-i pitúhaanɛ ń ha, nkópɛ ń-ye kapi kɛnɛ́cáá yɛ̃́?
Nɛ́ɛ nnɛ́kópɛ kam nɛni n wa mɛɛ lɛ̃ kam kɛtúhaanɛ kɛcɔpɛ rin-yóó rɛ: Kam n ŋmurɛi rɛ pikpɔkpɔ yɛ̀ɛ̀ nkpɔ kɛ́mɛɛ yisilɛ nnya kapi nkpéni nɛ nɔ́kɛnɛ́yu-i nɛ́ túhaanɛ.
Felikisi yɛ pɛɛ Kirisi ncee kɛcáá nyulɛ. Uu nsímɛ́ piké nɛ yá uu pitúhaanɛ kɛyáa tɛ́ŋ́sɛ, uu pɛpɛɛ Pɔɔli kɛtahai n sée maa rɛ: Usɔ́ɔ́ca wɛ́ɛ́sɛ Lisiyaasi un píyei n ka, nɛ́ pɛɛ nɔ́nnɛ́símɛ́ ripérésɛ ńsɔnɛ.
Uu pɛɛ usɔ́ɔ́ca kpéẽ tinɔ́ɔ hɛ rɛ ukɛ́ Pɔɔli kukpaniilee-i wa ukɛ́ ukɛcáá m paílɛ̃, amá ukɛ́ nɛ kɛ́yu u m purú, úu kapɛ yɛ yɛ̀ rɛ upikɔ́ ápi kapɛ u lɛ̃́.
Pɔɔli uu kei lɛ̃ n we aí nɛ siyáa sinyinɛ kɔ́ɔ́nú. Uyɔ́ɔpi píima Felikisi nɛ unɔ́si Turisii apí hapɔ. Unɔ́si uyɛɛ Usuifi lɛ. Uyɔ́ɔpi Felikisi uu tum api Pɔɔli u séipɔ, uu u pisɛ rɛ ukɛ́ u símisi, yo kapi yɛ rɛ usoi yɛ Kirisi Yeesu nɛ kɛfa tɛnɛ?
Kɛ Pɔɔli uu asei pitiki nɛ lɛ̃ kɛ usoi uu yɛ́ umɛcirɛ rimmúlú nɛ lɛ̃ kɛ Uléécaa uu pisoi n túhaanɛnɛ nsímɛ́ ń lõ, ai Felikisi cɔ́ŋ. Kei kuu pɛɛ Pɔɔli maa rɛ: Pɔ́ fe aa nkpéni lɛ̃ tɔ́mpɔ. Nɛn píyei kɛ́yu n yɛ̃, nɛ́ kɔ pɔ́ sée.
U pɛɛ́ lɛ̃ tálɛ̃ tɛ Pɔɔli ukɛ́ siwóó u hɛ. Lɛ̃ nnya kuu mɛsɛ́rɛ u séleipɔ pin yɔ́i.
Ai lɛ̃ n we iŋmɛ̃ itɛ́ ií nɛ tɔ́mpɔ. Pɔrisuusi Fɛsituusi uu Felikisi ripɔhɔ iyɔ́ɔpi tonɛ. Felikisi uu Pisuifi mpɔɔnarɛ n la, uu lɛ̃ nnya Pɔɔli kukpaniilee-i n yálɛ̃.
Fɛsituusi uu Sesaree kɛteni-i hapɔ uu siyáa sitaani wai, uu pɛɛ limɛmáá yisi uu Yerusalɛm tɔ́mpɔ.
Kei kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pisuifi pɛɛ kuyu iwɛ́ɛ́sɛ n tṹ api yisi api ukɛmɛɛ́ Pɔɔli kɛtahai séi.
Api kɔ u welu rɛ ukɛ́ nɛ pi kõ ukɛ́ ncée pi hɛ pikɛ́ Pɔɔli nɛ Yerusalɛm pɛɛpɔ. Tipinɛ kapi lɛ̃ wa pikɛ́ nɛ ncée u ń kpu.
Fɛsituusi uu pi pɛsɛ rɛ Pɔɔli yɛ Sesaree-pɔ kpaniilɛnlɛ. Uyɛ̃ ticuruu yɛ́ kɔ nfáani kei pɛlɛ.
Uu kɔ pi kpá rɛ: Nɔ́pinɛ́yukɔɔ́ pikɛ́ nɛ́ ritiki. In tɛ usoi nkó yɛ linyinɛ caai, pikɛ́ ha kɛtahai u sée.
Fɛsituusi uu Yerusalɛm-i tonɛ siyáa sipaha nɛ́ɛ kɛfi kumúŋɛ́ uu pɛɛ kɛlenɛ Sesaree pɛlɛ. Kai kóso n weesi, uu kɛtúhaanɛ-i sĩ́ uú tonɛ, uu tum api Pɔɔli kpíípɔ.
Kuu n hápɔ, Pisuifi pɛɛ Yerusalɛm n léépɔ apí hapɔ, api u kálisi api nsímɛ́ píima nnyinɛ nɛ kɛtahai u séi. Ńn kusa kulúi we. Amá piuka úu fe ukɛ́ nyísɛ rɛ asei kapi símisi.
Pɔɔli pɔ́ɔ kɛ́su uu rɛ: Ám nɛ Pisuifi isé nɛ́ɛ Uléécaa kɛyɔ nɛ́ɛ Rɔm uyɔɔpi Sesaa púnnɛ.
Fɛsituusi uu Pisuifi mpɔɔnarɛ n la, uu lɛ̃ nnya Pɔɔli pisɛ rɛ: Pɔ ŋmurɛi rɛ pikɛ́ nɛ Yerusalɛm pɔ́ ha pikɛ́ ha kei-pɔ kɛnɛ́mɛɛ́ nɛ nsímɛ́ mmú pɔ́ túhaanɛɛ?
Pɔɔli uu u pɛsɛ rɛ: Sesaa ripoo-i kam nní nyɛnu, kei kai nɛ sá rɛ pikɛ́ nɛ nɛ́ túhaanɛ. Tipɔ́cúruu yɛ nyulɛ ńsɔnɛ rɛ ám Pisuifi líka caai.
Nɛn ncaai nnyinɛ n wa kapi yɛ nɛ usoi ń kpu, ám nkpɔ kɛsu. Amá in tɛ pi nɛ nɛ́ rikpárálɛ, úka úu ncée má ukɛ́ pianipɛ-i nɛ́ ritépɔ. Nɛ pisɛ rɛ pikɛ́ nɛ nnɛ́símɛ́ Sesaa kɛ́mɛɛ tu.
Fɛsituusi nɛ pɛpɛɛ mɛsɔhɔ u n kpariisɛ api símaanɛ, uu pɛɛ Pɔɔli maa rɛ: Pɔ rɛ mpɔ́símɛ́ nkɛ́ Sesaa kɛ́mɛɛ tu. Lɛ̃ nnya, Sesaa kɛ́mɛɛ kaa yɛ́ kɔ ha.
Ai siyáa kulúi kɔ́ɔ́nú, uyɔ́ɔpi Akiripa nɛ uyɛ́i Pereniisi api Sesaree-i Fɛsituusi piyáhaa sĩ.
Kapi siyáa kulúi n wa, Fɛsituusi uu Pɔɔli nsímɛ́ mmɛ̃ kpísi uu Akiripa símisi. Uu rɛ: Felikisi yɛɛ pɛɛ nté iyɔ́ɔpi n tónɛ uú nɛ nɛ́ tisɛ yɛ ukpaniikɔ́ unyinɛ kulee wailɛnlɛ nɛ nɛni-mɛ.
Kam Yerusalɛm ń ha, pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ nɛ Pisuifi pɛɛ kuyu iwɛ́ɛ́sɛ n tṹ api kɛnɛ́mɛɛ kɛtahai u séi api rɛ kɛ́ wa unsímɛ́ nkɛ́ kpu.
Kei kam pɛɛ pi pɛsɛ rɛ: Rɔm pikɔ́ kɛ́mɛɛ, usoi un linyinɛ n caai, ncée ńn we rɛ pikɛ́ u kpu, pinsá kahanɛ u n túhaanɛ. Li pisɛ rɛ u nɛ upiteecɔ pikɛ́ tonɛ kɛlenɛ ukɛ́ uriyu hɛɛrɛ.
Lɛ̃ nnya kapi nté nɛ́ ritikimɛ. Ám nkpáni náŋaisɛ. Kai kóso n weesi, aḿ nɛ mɛsɛ nɛ mɛsɛ kɛtúhaanɛ n tɔ́su aḿ ha tonɛ, am tum api utisi nkó kpííri.
Kɛ upiteecɔ api ń ka, ápi fe pikɛ́ nkópɛ nnyinɛ kaḿ pɛɛ́ nɛ u m músu nyísɛ.
Amá piinyɛkii nsímɛ́ nɛ utisi unyinɛ yɛɛ n kpu api yɛ u séi rɛ Yeesu kɛ Pɔɔli pɔ́ɔ n tee rɛ u nfáa málɛ nkɔ́ ŋmanɛ kɛcáá kapi kɛ́ŋɛnɛ.
Ai mɛ́woo nɛ́ wai, ám pɛɛ céru íye kam yɛ́ nɛ li wa. Lɛ̃ nnya kam tɛ kɛ́ Pɔɔli pisɛ rɛ un n la, ukɛ́ Yerusalɛm ha pikɛ́ ha nɛ kei-pɔ u túhaanɛ.
Amá Pɔɔli uu yúlu uu rɛ u la rɛ Rɔm uyɔɔpi Sesaa ricuruu ukɛ́ nsímɛ́ kɛcáá ripaí. Lɛ̃ nnya kam tɛ pikɛ́ kukpaniilee-i u n yálɛ̃ kɛ́ kam kɛ́ nɛ Sesaa u papɔ.
Kei kɛ Akiripa uu pɛɛ Fɛsituusi maa rɛ: Nɛ pɛɛ́ la kɛ́ rinɛ́cúruu utisi nkó kutu ricɔ. Fɛsituusi uu u pɛsɛ rɛ: Kóso kaa yɛ́ kutu u ricɔ.
Kai kóso n weesi, Akiripa nɛ Pereniisi api mɛyɔ́ɔpilapɛ tani, pi nɛ pipipirɛtiki api kɛnɔŋla wai apí nɛ kutúhaanɛlee lompɔ, pisɔ́ɔ́ca wɛ́ɛ́sɛ nɛ kuyu piyukɔɔ́ pin tikilɛ̃. Fɛsituusi uu rinɔ́ɔ hɛ api Pɔɔli kpíípɔ.
Fɛsituusi uu pɛɛ rɛ: Uyɔ́ɔpi Akiripa nɛ nɔ́ pitɔ́rɔɔ mpí nɔ́ɔ nní ń ka, ani utisi nkó ripaí ńsɔnɛ. Pisuifi riwúí nnɛ́í yɛ kalɛ api Yerusalɛm-pɔ nɛ nté kɛnɛ́mɛɛ kɛtahai u séi, pin cáái rɛ ái nɛ sá rɛ usoi nkó ukɛ́ kɔ nfáa rikpá.
Nɛ nsímɛ́ mmɛ̃ tipérélɛ am yɛ́nu rɛ úu ncaai ńka wa kapi yɛ nɛ usoi ń kpu. Amá kɛ uricuruu uu m pisɛ rɛ pikɛ́ nɛ unsímɛ́ Rɔm uyɔɔpi kɛ́mɛɛ tu nnya kam ŋmurɛi rɛ pikɛ́ nɛ kei u ha.
Ám nyu íye kɛcirɛ kam yɛ́ utisi nkó kɛcáá wɔ́i kɛ́ nɛ upíima símaapɔ. Lɛ̃ nnya ricuruu kaḿ nɛ nɔ́kɛnɛ́mɛɛ u ka. Pɔ̃́, uyɔ́ɔpi Akiripa kɛ́mɛɛ kaḿ nɛ u ka rɛ pɔn pipísɛisɛ u m masí, nɛ́ nnyinɛ yɛ̃ am títɛlɛ́-i wɔ́lu.
Ái nɛ sá rɛ kɛ́ mɛ́woo ukpaniikɔ́ nɛ Rɔm uyɔɔpi-i ha, kám pɛɛ lɛ̃ nnya kapi pitele u n wai n wɔ́i.
Akiripa uu pɛɛ Pɔɔli maa rɛ: Pɔ nkpéni ncée málɛ pɔkɛ́ ripɔ́yu hɛɛrɛ tɔkɛ́ kṍ. Pɔɔli uu pɛɛ kunípɛ síka, uu nsímɛ́ kpísi uu rɛ:
Uyɔ́ɔpi Akiripa, li nɛni kɛyáa nkɛ́ nɛ́ láárú rɛ nɛ́ ncée yɛ̃ am nsímɛ́ nnɛ́í kɛ Pisuifi apí nɛ nɛ́ rinkpárá kɛpɔ́yu-i símisi.
Li we rɛ pɔ Pisuifi inyɛkii nɛ piisímɛ́ kɛcáá kapi n kɛ́ŋɛnɛntɛ mɛyíkíyiki ńsɔnɛ nyulɛ. Lɛ̃ nnya, nɛ rikɔ́ŋ pɔ́ wúkulɛ rɛ a niŋɛsi aa kutu nɛ́ cɔ.
Pisuifi nnɛ́í yɛ nyulɛ lɛ̃ kam hái inɛ́ŋmánɛ-mɛ nnɛ́puri pikɔ́ kɛcɔpɛ nɛ Yerusalɛm kɛ́mɛɛ inɛ́soi n li.
Hái ái nɛni-mɛ kapi nɛ́ nyu. Pin n la, piricuruu yɛ́ nɛ pinnɔɔ símisi rɛ nɛ pɛɛ Pifarisi kɛ́mɛɛ welɛ. Tɔ́ɔ yɛ ári pɛɛ pirɔ́yómɛyáhaa isé nɛ akpɛ́ri wai.
Kam n tálɛ̃ tɛ Uléécaa yɛ́ lɛ̃ kuu pirɔ́sáayaha ḿ ma wa nnya kapí nɛ nté nní nɛ́ túhaanɛ.
Isirayɛɛli pikɔ́ ipuri kɛfi nɛ itɛ́ iyɛ̃ pɔ̃́ nɛ kɔ mɛsɛ́rɛ kɛsinɛ nɛ kɛtúŋɛ́ Uléécaa yáásilɛ in nɛ tálɛ̃ tɛ i yɛ́ lɛ̃ kuu mɛkɛɛ-mɛ pirɔ́sáayaha ḿ ma yɛ̃. Kam likɛcáá n tálɛ̃ nnya kɛ Pisuifi api pitele nɛ́ wai, uyɔ́ɔpi Akiripa!
Yo nnya kɛ nɔ̃́ Pisuifi áni pɛɛ́ la nɔkɛ́ ŋmurɛi rɛ Uléécaa yɛ́ fe uu mɛyíkíyiki pikpɔkpɔ yukusɛ?
Tinɛ́cúruu ŋmaa yɛ pɛɛ́ musilɛ rɛ kɛ́ ńnaŋɛ nɛ tápaankɛɛ úka úu kapɛ Nasarɛti ukɔ́ Yeesu rinyiri nɛ kɛfa tɛnɛ.
Lɛ̃ kam Yerusalɛm-pɔ n wa yɛ lɛ̃. Nɛ rinɛ́cúruu ŋmaa Uléécaa pikɔ́ mɛyã kukpaniilee tanlɛ. Pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ pɛɛ yɛ ncée nɛ́ hɛ rɛ kɛ́ lɛ̃ wa. Pin kɔ n la pikɛ́ pi kṍ, li yɛ pɛɛ́ nɛ nɛ́ risálɛ.
Nɛ yɛ pɛɛ ayómɛyáhaalee rikalɛ aḿ ha kei íwɛ pi n wai, nɛn náási rɛ pikɛ́ pinfatɛnɛ kɛsi. Kunɛ́fatoi yɛ pɛɛ pikɛcáá tɔsilɛ, hái ricuruu am yɛ pi n wéékusɛlɛ̃ nɛ acɔ̃yu-pɔ.
Limɛkɔ́-i kɛ pɛpɛɛ yɛ Uléécaa inyɔ́ɔnsɛ n wa piwɛ́ɛ́sɛ api kɛyáa kɛnyinɛ rítɛlɛ́ nɛ́ rimúísɛ api ncée nɛ́ hɛ am yisi am Tamaasi sĩ.
Ituŋɛ kɛcírɛ kumúŋɛ́, nɛn ncée-i we, uyɔɔpi Akiripa. Kei kam mɛtɛ́í mɛnyinɛ yɛ̃ mɛn kɛyómɛcaa-pɔ leeri, mɛn tapaalɛ̃, mɛn ituŋɛ mɛtɛ́í fe amɛ́ nɛ tɔ́ nɛ pinɛ́séncɔ kɔ́ɔ́nú.
Ari ntɔ́nɛ́í kɛteni-i lólu, am pɛɛ kóm, lin nɛ Mɛ-epiree nɛ́ tee rɛ: Sɔɔli, Sɔɔli, yo nnya kaa nɛ́ wéékusɛlɛ̃? Mɛ́woo kaá nɛ nɛ́ tɔpiriinkɛɛ yarɛ kɛminaa.
Kei kam pɛɛ pisɛ rɛ: Pɔ́ɔ úye, Upíima? Uu nɛ́ pɛsɛ rɛ: Nɛ́ɛ Yeesu kaa ń we pɔn wéékusɛlɛ̃.
A nkpéni yisi aa nyɛrɛ. Lɛ̃ nnya kam mɛnɛ́círɛ pɔ́ n nyísɛ yɛ nní: Nɛ la rɛ a pansɛ unɛ́kɛikɔ́, aa yɛ kɔ́ɔ́nú aa lɛ̃ kaa nɛni nní nɛ́ n yɛ̃́ nɛ lɛ̃ kam n sɔ́nti kɛ pɔ́ n nyísɛ picɔ símisi.
Mpɔ́puri pikɔ́, Pisuifi kɛcɔpɛ kam pɔ́ lesɛnɛ kɛ́ mpuri sanɛ pikɔ́ kɛ́mɛɛ pɔ́ tũ.
Nɛ pɔ́ tum tɛ a ha piinipɛɛ wúkulɛ aa kuŋmaha-i pi lesɛ aá nɛ mɛtɛ́í-i pi sĩ. A kɔ Setani anipɛ-i pi lesɛ aá nɛ Uléécaa kɛ́mɛɛ pi sĩ. In tɛ pi nɛ kɛfa nɛ́ tɛnɛlɛ̃, Uléécaa yɛ́ piakópɛ pi sárɛi uu kɔ lisɔnɛ kuú nɛ upikɔ́ m mɛ̃́ pi hɛ.
Lɛ̃ kɛ́mɛɛ, ám pɛɛ lɛ̃ kai kɛyómɛcaa-pɔ nɛ́ n nyísɛmɛ kɛsi, uyɔ́ɔpi Akiripa!
Amá Tamaasi pikɔ́ nɛ Yerusalɛm pikɔ́ kam Nléécaasimɛ́ mɛfoí riyóó, am pɛɛ limɛmáá Yutee kɛtẽ tɔrɔɔ pikɔ́ nnɛ́í nɛ sitẽ sicɔ pikɔ́ yóó. Nɛ pi símisi rɛ pikɛ́ mɛfinɛ consɛ pikɛ́ Uléécaa-mɛ̃ pansɛpɔ apí n wai likɛ́ n nyísɛlɛ̃ tɛ pi mɛfinɛ consɛlɛ.
Nsímɛ́ mmɛ̃ nnya kɛ Pisuifi api Uléécaa kɛyɔ-i nɛ́ tĩ́, pin wɛ́ɛ́si pikɛ́ nɛ́ kpu.
Amá hái nɛ nɛni-mɛ, Uléécaa yɛ nɛ́ nɛn nɛ we nɛn uiseérakɔɔ́ le, ḿpá úye, siwã́ nɛ piwɛ́ɛ́sɛ siyu-i. Ám yɛ nféé ńka ma, lɛ̃ kɛ antepuyɛ nɛ Moisi api mɛkɛɛ-mɛ n yɛ̃́ api símisi rɛ li wemɛ mɛmáá.
Nɛ yɛ maa rɛ: Uyɛ̃ kɛ Uléécaa uu n wɛ́ɛ yɛ́ kam uu íwɛ le, uu kpi uu ufoí pikpɔkpɔ kɛ́mɛɛ yisi. Uyɛɛ yɛ́ nsímɛ́ mɛɛ mɛtɛ́í ḿ má Pisuifi nɛ mpuri sanɛ pikɔ́ hɛ.
Pɔɔli un lɛ̃ we un uriyu hɛɛrɛ, Fɛsituusi uu cááipɔ rɛ: Pɔ isɔhɔ torilɛ, Pɔɔli! Mɛpɔ́nyuwɛ píima yɛ isɔhɔ pɔ́ tóroisɛlɛ.
Kei kɛ Pɔɔli uu pɛɛ rinɔ́ɔ u yɔsí rɛ: Ám isɔhɔ tori, urɔ́sáa! Mmú kam nní n símisi yɛ mɛníŋɛ nsímɛ́ sɔnɛ lɛ nn kɔ asei tikilɛ̃.
Nɛ nyulɛ rɛ uyɔ́ɔpi Akiripa yɛ nní nnɛ́í lɛɛ nní ń wa pikómɛ máálɛnlɛ. Lɛ̃ nnya kaḿ nɛ rinɛ́pɔ́ɔ ukɛyu-i símisi. Ái mɛpíílú mɛnyinɛ-i kai kɛlõ kuŋmaha-i lɛ̃ wa.
Pɔ antepuyɛ nsímɛ́ nɛ kɛfa tɛnɛlɛ̃ɛ, uyɔ́ɔpi Akiripa? Nɛ nyulɛ rɛ pɔ nɛ kɛfa n tɛnɛlɛnlɛ.
Akiripa uu pɛɛ Pɔɔli pɛsɛ rɛ: Pɔ lalɛ pɔkɛ́ nɛ́ feriyɛ kɛ́ nté nní pansɛ Kirisi ukɔ́!
Pɔɔli uu rɛ: Lin yɛ́ nfáani nɛ́ɛ lin yɛ́ píyei-pɔ, li kpére lɛ̃ wa! Nɛ Uléécaa welu rɛ ái kapɛ pɔ̃́ ŋmanɛ, amá likɛ́ nɔ́nnɛ́nɛ́í mmú nɔ́ɔ nɛni nní kutu nɛ́ n cɔ́lɛ̃, nɔ́ɔ yɛ́ mɛnɛ́cɔ n we. Akpanii nnyɛ́ ŋmanɛ akɛ́ nɔ́ ripárí.
Kei kɛ uyɔ́ɔpi Akiripa nɛ uyɔ́ɔpi píima Fɛsituusi nɛ Pereniisi nɛ pɛ̃ nnɛ́í pɛɛ kei kɛsẽ́ ń we api pɛɛ yisi,
api iyaa leepɔ, api pɛɛ pimɛcɔpɛcirɛ n tee rɛ: Usoi nkó úu líka caai kapi yɛ́ nɛ usoi ń kpu nɛ́ɛ kapi yɛ́ nɛ akpanii u n wa.
Kei kɛ Akiripa uu pɛɛ Fɛsituusi maa rɛ: Usoi nkó unsá pɛɛ́ m pisɛ rɛ pikɛ́ nɛ Rɔm uyɔɔpi Sesaa kɛ́mɛɛ u ha, pi yɛ́ pɛɛ fe api u yápɔ.
Kai n símisi aí tonɛ rɛ kúninɔi kari yɛ́ lõ arí nɛ Italii sĩ, api Pɔɔli nɛ pikpaniikɔ́ picɔ pinyinɛ kpísi api usɔ́ɔ́ca kpéẽ unyinɛ kapi yɛ n sée rɛ Yuliisi anipɛ-i wai. U Rɔm kutɔpilee kpɛ̃ kapi yɛ n sée rɛ Rɔm uyɔɔpi kutɔpilee kɛ́mɛɛ úyukɔɔ́ usɛ lɛ.
Atiramiiti kuyu kɛ kúninɔi kpɛ̃ kari n lõ aku lééri kun Asii sitẽ aninɔi sinyɛrɛ kanɛi. Ari ku loni ari tɔ́mpɔ. Masetuwaani ukɔ́ unyinɛ yɛɛ Tɛsaloniki-pɔ ń we api yɛ u séi rɛ Arisitariki yɛ pɛɛ kɛrɔ́mɛɛ welɛ.
Ari liukóso Sitɔɔ kuyu tulu. Yuliisi yɛ pɛɛ Pɔɔli ńnarɛ wailɛ. Uu ncée u hɛ rɛ ukɛ́ upisanɛ rilóólú, un yɛ yo n la, pikɛ́ fe pikɛ́ yɛ nɛ kutu u ricɔ.
Kari kei n yisi tɔn tɔ́su, kuyɔ aku kɛrɔ́yu-mɛ̃ m pepuri, ari pɛɛ Siipuru kuwɛ́ɛ́ kpɛ̃ mɛ̃ kɛ kuyɔ áku ń we tiki.
Ari pɛɛ Silisii nɛ Pamfilii mɛnimaa tɛ́ŋ́ arí nɛ Lisii kɛteni-i Miiri kuyu tulu.
Rɔm usɔ́ɔ́ca kpéẽ uyɛ̃ uu kei kúninɔi kucɔ kunyinɛ yɛnu kpɛɛ Alɛkisantiri n lééri kun Italii-mɛ̃ sĩ. Uu kpɛ-i rɔ́ tani.
Siyáa kulúi kari nnánnári nɛ kúninɔi sɔ́nɛ. Íwɛ píima kari li ari kɛlenɛ Kiniiti tulu. Kuyɔ áku ŋmurɛi tɔkɛ́ lɛ̃ n tikilɛ̃ tɔkɛ́ nɛ kɛ́yu-mɛ̃ ha. Ari pɛɛ mɛsɛ Salimonee kuwɛ́ɛ́-mɛ̃ míni kɛpáápáá kɛtẽ kapi yɛ n sée rɛ Kirɛɛti mɛcáa tiki.
Ari íwɛ píima le arí nɛ rikóitimɛ kanɛi arí nɛ kɛlõ kɛnyinɛ tulu. Pi yɛ kei sée rɛ Áninɔi-Kɛnyɛrɛ-Sɔnɛ. Lasee kuyu kaí nɛ kɔlɛ̃.
Ái kusa rɔ́ náŋaisɛ. Anɔ́ɔpahaa kɛyaa yɛ pɛɛ pitɔ́mpɔ masilɛ. Kúninɔi pilonɛ nɛ ncée pinɔŋ́ yɛ́ fe apí nɛ nkpɔ weri.
Lɛ̃ nnya kɛ Pɔɔli uu kúninɔi pikɛikɔ́ símisi ńsɔnɛ pikɛ́ kṍ. U pi maa rɛ: Pinɛ́sánɛ, nɛ yɛ̃ tɛ ntɔ́cée mmú pitiki yɛ́ nɛ nkpɔ rɔ́ kam. Kúninɔi nɛ ilũ kaku n topori yɛ mɛyã caainkɛɛnɛ. Ái nkpáni ilũ nɛ kúninɔi ŋmanɛ, amá nɛ tɔ́ɔpi.
Amá Rɔm usɔ́ɔ́ca kpéẽ uyɛ̃ uu kúninɔi utíkíí nɛ kuute nkɔ́ nɛ kutu n cɔlɛ̃ ai tɔ́su Pɔɔli nkɔ́ kuu ḿ ma.
Ai kɔ yá, áninɔi kɛnyɛrɛ ákɛ pɛɛ́ nyaḿ tɛ pikɛ́ kei nnyiyɛ píima kumúŋɛ́-i siyáa wa. Kúninɔi pikɔ́ mɛyã api pɛɛ lɛ̃ nnya rɛ pi yɛ́ kei yisi. Pi lɛ̃ pɛɛ náásilɛ rɛ lin íye n we, pikɛ́ Kirɛɛti aninɔi kɛnyɛrɛ kɛ̃ kapi yɛ n sée rɛ Fenikisi tu, áninɔi kɛnyɛrɛ kɛɛ ituŋɛ kɛlólɛ́ awɛ́lɛ́ kɛtɛ́-mɛ̃ kɛ́yu palɛnlɛ̃. Kei kapi la pikɛ́ nnyiyɛ píima kumúŋɛ́-i siyáa wa.
Kɛ kúninɔi aku lɛ̃ n nyɛnu lin náŋai, kɛyɔpi kɛnyinɛ akɛ ituŋɛ kumii-mɛ̃ pepuri, api músu rɛ pi yɛ́ fe api nkpéni lɛ̃ kapi ń la wai. Api pɛɛ kɛsáu kapi yɛ nɛ kúninɔi n nyɛrɛsɛ sakaa api ncée kpísi. Api míni kɛpáápáá kɛtẽ kapi yɛ n sée rɛ Kirɛɛti n kanɛi.
Mɛsɛ nɛ mɛsɛ, kuyɔ kunyinɛ kapi yɛ n sée rɛ Erakilɔɔ aku míni kɛpáápáá kɛtẽ-mɛmpɔ pepuri nɛ ńnaŋɛ.
Ai kúninɔi kpáú lin nɛ tɔ́su, ái kunyɛrɛsɛ we. Ari mɛsɛ yá aí nɛ rɔ́ n tɔ́su.
Ari míni kɛpáápáá kɛtẽ síńsápi kɛnyinɛ kɛkúrí tɔ́mpɔ. Pi yɛ kɛ̃ sée rɛ Kulotaa. Ari pɛɛ náási arí nɛ fe ari kɛnɔ́ipi kapi yɛ nɛ pisoi n léisɛ lesɛ.
Kúninɔi pikɛikɔ́ api kúninɔi kɛ́mɛɛ kɛ tampɔ. Api pɛɛ limɛmáá iŋmɛ pahaankɛɛ apí nɛ kúninɔi kɔ́ɔ́nú. Iwamɛ ii pi wai rɛ ápi kapɛ ha Lipii mɛnimaa ritimɛ rinyɛnɛtũ tinyinɛ rikam. Api pɛɛ kusáŋáá maamaa kpɛɛ kuyɔ n wai cɛpisɛ. Api nnánnári n sɔ́nɛ pin kuyɔ tikilɛ̃.
Kuyɔ aku lɛ̃ tɔ́ m pepu kun ḿpapɛ kpálɛ̃ aí nɛ rɔ́ weesi, api pɛɛ mɛsɛ ilũ kɛ kúninɔi aku n topori n hasu pin míni-i sariipɔ.
Kai kɔ piweesi rinkpá, api kúninɔi ikɛilũ inyinɛ pifóŋɛɛ kápáá.
Ai wai siyáa kulúi, ituŋɛ nɛ awárɛpi áa kúyɛnɛ wa, mɛyɔ mɛn lɛ̃ nɛ ńnaŋɛ pepu, ari pɛɛ́ m músu rɛ ntɔ́kɔ́ yɛ tɛnɛlɛ.
Ai náŋai, tɔ́ úka úu ilukɛ li. Pɔɔli uu pɛɛ yisi uu pisoi kɛcɔpɛ nyɛrɛ uu rɛ: Pinɛ́sánɛ, nɔn pɛɛ nnɛ́kɔ́ kutu rincɔ, tɔ yɛɛ pɛɛ Kirɛɛti-pɔ tonɛ ári yɛ ásáláú píima nnyɛ́ nɛ risánɛ tɔkɛ́ nɛ ilũ fóŋɛɛ.
Lɛ̃ nnya, kɛ́ nkpéni nɔ́ símisi ani rikíŋ tápisi ńsɔnɛ. Nɔ́ úka úu kpinɛ. Kúninɔi ŋmanɛ kpɛɛ ásáláú wainɛ.
Uléécaa uyɛɛ nɛ́ n te nɛn kɔ u kɛisi Uleecaatumɛ yɛ kɛsinɛ nkɛ́ kɛnɛ́mɛɛ kalɛ.
Uu nɛ́ maa rɛ: Iwamɛ íi kapɛ pɔ́ wa, Pɔɔli! Pɔ Sesaa kɛ́mɛɛ pitúhaanɛ sinlɛ páí! Pɔ̃́ kɛ Uléécaa uu n la nnya, u yɛ́ kɔ pipɔ́séncɔ nnɛ́í nfáa tíyɛ.
Lɛ̃ nnya, ani ikari wa, pinɛ́sánɛ. Nɛ nɛ kɛfa tɛnɛlɛ̃ tɛ lɛ̃ kɛ Uléécaa uu ḿ ma kai lenɛ.
Amá kuyɔ yɛ́ rɔ́ lesɛ aku míni kɛpáápáá kɛtẽ kɛnyinɛ ritimɛ sá.
Karí nɛ n wemɛ, sisinɛ kɛfi nɛ sina kari lɛ̃ Metitɛranee mɛnimaa kɛ́mɛɛ wa, mɛyɔ mɛn tɔ́ kpáúlɛ̃. Ai kɛsinɛcɔ kumúŋɛ́ kúninɔi pikɛikɔ́ wai yarɛ tɔ nɛ kɛtẽ kóima kɛnyinɛ nnyáã walɛ.
Api mɛ́ŋmɛ kapi yɛ nɛ míni mɛcímá ḿ musí kpísi api fóm, api yɛ́nu rɛ simɛtiri afɛɛtaani nɛ sisɛɛi kamɛ címú. Api kɛ́yu-mɛ̃ nyɔsɔ́pɔ api kɔ pimúŋɛ́ kpá, api yɛ́nu simɛtiri sitɛ́ ási we afɛɛtaani.
Api pɛɛ́ n wuru rɛ kúninɔi áku kapɛ aparɛcaŋaa anyinɛ rikam. Api pɛɛ lɛ̃ nnya sisáu sina kapi yɛ nɛ kúninɔi n nyɛrɛsɛ kɛpirɛ-mɛ̃ cɛpisɛpɔ, api pɛɛ m mɛ̃́ pin yɔɔnɛ rɛ likɛ́ weesi.
Kúninɔi pikɛikɔ́ yɛ pɛɛ lalɛ pikɛ́ léepɔ pikɛ́ wuri. Lɛ̃ nnya kapi kɛnɔ́ipi kɛ̃ kapi yɛ nɛ pisoi n léisɛ míni-i ricɛpisɛ api pɛɛ kpárá rɛ pi lalɛ pikɛ́ ha nɛ kɛsáu kɛ́yu-mɛ̃ ku nyɛrɛsɛ.
Pɔɔli uu Rɔm usɔ́ɔ́ca kpéẽ nɛ pisɔ́ɔ́ca picɔ maa rɛ: Pisoi pɛ̃ pinsá kúninɔi kɛ́mɛɛ n tonɛ, áni nkpɔ-i mɛ́lelɛ má.
Pisɔ́ɔ́ca api pɛɛ mɛ́ŋmɛ mɛɛ kɛnɔ́ipi kapi yɛ nɛ n léisɛ m múílɛ̃ seḿ, api kɛ yá akɛ lólu.
Likɛ́ kɛlenɛ n weesi, Pɔɔli uu pinnɛ́í maa rɛ pikɛ́ ilukɛ li. Uu rɛ: Siyáa kɛfi nɛ sina yɛ nsí kani nɛ mpɔ́ɔcaai tũ nɔn mɛ̃́ áni kɔ líka li.
Nɛ la kɛ́ nɔ́ símisi rɛ ani ilukɛ li. Li pisɛ rɛ nɔkɛ́ li nɔkɛ́ nɛ nfáa m má. Nɔ́ úka nnyúpi ricuruu ńn ríyu kɛcáá wɛhɛnɛ.
Kuu lɛ̃ ḿ ma, uu kukpɔ́nɔ́ kpísi, uu pinnɛ́í inipɛɛ-i Uléécaa pakarɛ uu pɛɛ ku kpɔkɔ́ri uu pilukɛ kápáá.
Kei kapi pɛɛ pinnɛ́í ikari wa api ilukɛ le.
Ntɔ́nɛ́í yɛ pɛɛ kúninɔi kpɛ-i walɛ pisoi pílɛ pílɛ mɛtɛ́ nɛ kuwóó nɛ afɛɛrɛ́ nɛ pikpuulũ (276).
Kɛ ḿpá úye uu pilukɛ ḿ masí uu lɛpu, api mɛlukɛpipi mɛɛ kúninɔi-i ń we n hasu pin mínimaa-i sariipɔ rɛ kúninɔi kukɛ́ nkáripi fakasi.
Kai n weesi, kúninɔi pikɛikɔ́ ápi kɛtẽ kɛ̃ ceri, amá api kɛtaa-pɔ kɛtenpampi kɛnyinɛ yɛnupɔ nɛ kɛkɛcáá kunyɛnɛ laii aí nɛ sĩ. Api pɛɛ rɛ pin n fe, pi yɛ́ wa kúninɔi akú ha kei tasi.
Lɛ̃ nnya kapi sisáu fénnɛ api mínimaa-i sariipɔ. Api kɔ áŋmɛ kapi yɛ nɛ kúninɔi kɛtíkíí m paasi fénnɛ. Api kɔ lɛ̃ mɛmáá kúninɔi kɛyu-mɛ̃ kusáŋáá tórɛsi api síka, kuyɔ aku pɛɛ kúninɔi n télɛ̃ lin nɛ kɛnyɛnɛpampi kɛ̃-mɛ̃ sĩ.
Amá api sĩ́ apí ha ínisã itɛ́ kɛpáápáá rinyɛnɛtũ tinyinɛ takári, kúninɔi riyu ari kei lompɔ aí tini síḿ, ái pɛɛ kunyɔ́kɔ-nyɔkɔ we. Ániwalɛ́ naŋɛ-naŋɛ anyinɛ pɔ́ɔ pɛɛ kɛpirɛ-mɛ̃ ku n forɛsi.
Kai pisɔ́ɔ́ca iwamɛ n wa rɛ pikpaniikɔ́ yɛ́ wééri api wúrunkɛɛ nnya, api pɛɛ́ n la pikɛ́ pi kṍ.
Kɛ Rɔm usɔ́ɔ́ca kpéẽ uu ń la ukɛ́ Pɔɔli riyu lɔ nnya, uú nɛ pi yulu rɛ ápi kapɛ lɛ̃ wa. Uu pɛɛ rinɔ́ɔ hɛ rɛ pɛpɛɛ piwéeri n nyu pikɛ́ mɛfoí rikpuu apí nɛ rikóitimɛ tɛ́ŋ́.
Amá pitɔ́rɔɔ pikɛ́ akpénkpélé nɛ kúninɔi siwɛ́lɛ́pi kɛcáá túnti apí nɛ pi tiki. Lɛ̃ kari mɛsei ntɔ́nɛ́í wa arí nɛ kɛtẽ kóima tulu ái úka ríka kpu.
Kai nkpɔ-i rɔ́ n lésɛ mɛmáá kari pɛɛ kṍ tɛ pi yɛ míni kɛpáápáá kɛtẽ kɛ̃ sée rɛ Maliti.
Kei pikɔ́ api kɛfa fénnɛ api ńsɔnɛ rɔ́ yɔ́su. Kɛ ikónɛ ii picuũ n kóri nnyiyɛ nn wai nnya, api nna píima nnyinɛ wai api rɔ́ yɔ́su, ari kɛkálɛ wai arí nɛ n kɔ́ɔ́nú.
Pɔɔli uu pɛɛ yisi uú ha sinaapi paálamɛ rɛ ukɛ́ nna-i risápɔ, tikpurii rinyinɛ tin sinaapi sɛ-i we. Kɛ nna kutoi aku ri n lɛɛpɔ, ari lééri ari Pɔɔli kunipɛ yéu.
Kɛ kɛtẽ kɛ̃ pikɔ́ api n yɛ̃́ iwáa iyɛ̃ in Pɔɔli kunipɛ saŋárilɛ̃, api pɛɛ pimɛcɔpɛcirɛ n tee rɛ: Ḿpá likɛ́ íye wa, usoi nkó yɛ usoikṍ unyinɛ lɛ. Míni-i kuu nní nkpɔ-i ŋmɛ́hɛrɛɛri. Amá Uléécaa yɛɛ asei n tíkilɛ̃ úu ŋmurɛi ukɛ́ nfáa li.
Amá Pɔɔli pɔ́ɔ iwáa nna-i mɛ́pɛ́pɔ, ái kɔ nkpáni mɛ́ka u wa.
Api pɛɛ́ m mɛ̃́ yarɛ pikɛ́ u yɛ̃ un píni un nɛ sĩ nɛ́ɛ u yɛ́ mɛsɛ nɛ mɛsɛ kei nní loolɛ uu kpi. Api mɛ́rɛsi ai náŋai, líka ái u wa. Api pɛɛ mɛsɛ kɛmúŋɛ́ consɛ api rɛ piléé pinyinɛ yɛ pi.
Kei kɛkúrí kɛ kɛtẽ kɛ̃ uyukɔɔ́ foí kɛyɔ akɛ́ pɛɛ́ we. Pi yɛ u sée rɛ Pupiliyuusi. Uyɛ̃ uu kei nfanarɛ nɛ kusánɛ rɔ́ wai, ari kei finɛ siyáa sitaani.
Pupiliyuusi usaa yɛ pɛɛ kumúŋɛ́ kpɛ-i pɔ́ɔ́lúlɛ un nɛ kupiŋɛtoi nɛ nlurɛ yarɛ ákpasɛhɛ́ finu. Pɔɔli uu sĩ́ uú ha u lóólú, uu ukɛcáá kɛyómɛ yáási uu anípɛ ukɛcáá láa uú nɛ u pɔisɛ.
Lɛ̃ mɛmáá, kɛtẽ kɛ̃ pitóikɔ́ picɔ apí weri api Pɔɔli yɛnu, uu pi pɔisɛ.
Api ḿpá yo nɛ ríyu rɔ́ waisɛ hái. Kari n tɔ́su, api lɛ̃ kai rɔ́ m pisɛ tɔkɛ́ nɛ ncée rintíki nnɛ́í rɔ́ pásii.
Iwárɛ itaani kari kei wa. Ari pɛɛ limɛmáá kúninɔi kunyinɛ kpɛɛ Alɛkisantiri n lééri loni arí nɛ tɔ́mpɔ. Nnyiyɛ kumúŋɛ́-i kakú pɛɛ Maliti-i nyɛrɛ. Pi kukɛcáá písika ayu lesɛlɛ.
Kari Sirakuusi n tu, ari kei tonɛ siyáa sitaani.
Ari kei yisi ari mínimaa mɛcáa kanɛi arí nɛ Rekiyo tulu. Kuyɔ aku liukóso ituŋɛ kumii-mɛ̃ pepuri, ari pɛɛ siyáa sitɛ́ ŋmanɛ kpísi arí nɛ Pusoli tulu.
Ari kuyu kpɛ-i pirɔ́cɔ Yeesu pikɔ́ yɛ́nu, api rɔ́ pisɛ rɛ tɔkɛ́ kei siyáa sisɛɛi pikɛmɛɛ́ tonɛ. Kei kari pɛɛ yisi arí nɛ Rɔm tulu.
Yeesu pikɔ́ pɛɛ Rɔm-i ń we yɛ pɛɛ kɛrɔ́cáá nyulɛ. Api hái Apiyusi kuyaa-i nɛ kei kapi yɛ n sée rɛ Sisánɛyɔ Sitaani-i rɔ́ tɛ́pɛi. Kɛ Pɔɔli uu pi n yɛ̃́, uu Uléécaa pakarɛ, ai kɔ ikari u kpásɛ.
Kari Rɔm-i n tuipɔ, usɔ́ɔ́ca kpéẽ uu usɔ́ɔ́ca wɛ́ɛ́sɛ anipɛ-i pikpaniikɔ́ wai api Pɔɔli ncée hɛ rɛ ukɛ́ umɛcirɛ kɛlõ tonɛ nɛ usɔ́ɔ́ca yɛɛ yɛ́ u m mɛ̃́.
Kapi Rɔm-i n tuipɔ siyáa sitaani mɛmáá, Pɔɔli uu Pisuifi piyukɔɔ́ pɛɛ kei ń we cápinɛ. Kapi n cápinɛpɔ, uu pi maa rɛ: Pimárɛcɔ, ám akópɛ áka ntɔ́puri mmú wa, ám kɔ pirɔ́sáa isé íka rilɔ́ɔ́, ḿpá nɛ lɛ̃, pi Yerusalɛm-pɔ nɛ́ tínlɛ api Rɔm pikɔ́ anipɛ-i wai.
Rɔm pikɔ́ apí nɛ nɛ́ túhaanɛ, ápi ńka yɛ̃ kapi yɛ́ nɛ nɛ́ ń kpu. Api pɛɛ rɛ pikɛ́ nɛ́ riyápɔ.
Amá Pisuifi api yúlu, am pɔɔnɛ am mɛsɛ rɛ Sesaa kaḿ la ukɛ́ ha nɛ nɛ́ túhaanɛ. Ái rɛ nnɛ́puri pikɔ́ kaḿ la kɛ́ pitele wa.
Lɛ̃ nnya kam tɛ kɛ́ nɔ́ yɛ̃́ kɛ́ kɔ rinɔ́ɔ nɔ́ maa nɔkɛ́ kṍ tɛ lɛ̃ kɛ Isirayɛɛli pikɔ́ api n tálɛ̃ nnya kam nté nní akpanii-i we.
Kei kapi pɛɛ u pɛsɛ rɛ: Ápi mpɔ́kɔ́ ńka kɛcáá Yutee-pɔ rítɛlɛ́ ríka rɔ́ wɔ́imɛ, urɔ́márɛcɔ úka úu kɔ kei-pɔ leemɛ ukɛ́ kam ukɛ́ kɛpɔ́cáá nnyinɛ rɔ́ kɛ́ɛ̃ nɛ́ɛ ukɛ́ mpɔ́kópɛ nnyinɛ rɔ́ símisi.
Amá tɔ la rɛ pɔ̃́ ŋmaa a nkpéni mmɛ̃ kaa m músu rɔ́ símisi. Tɔ kõ tɛ ḿpá yei kapi mpɔ́yómɛyáhaacee mmɛ̃ kaa nní ń tíkilɛ̃ yulu.
Pi nɛ Pɔɔli api kɛyáa yekei. Kai likɛyaa kɛ̃ n tu, api sĩ́ kulúi api Pɔɔli lɛɛpɔ kɛ́yɔ kɛ-i kuu n sói. Uu mmarɛ hái nɛ kɛsinɛcɔ-pɔ Uléécaa iyɔɔpi kɛcáá pi símisi, uu yɛ Moisi isé nɛ antepuyɛ atɛlɛ́ nɛ tiki un nɛ pi náási rɛ pikɛ́ Yeesu nɛ kɛfa tɛnɛ.
Picɔ apí mmɛ̃ kuu pi n símisi ŋmurɛi, picɔ api pikómɛ yulu.
Kapi lɛ̃ n tɔ́su ápi kómɛinɛ, Pɔɔli uu pɛɛ kɛkéripi pi maa rɛ: Asei kɛ Nfáasɔnɛ nń nɛ antepu Esayi ritiki nń nɛ nɔ́pinɛ́sáa maa rɛ:
A mpuri mmú pikɔ́-i ha, aa pi maa rɛ: Nɔ́ yɛ ńsɔnɛ kutu ricɔ amá áni yɛ́ɛ́ asei kõ nɔ́ yɛ ńsɔnɛ nyánɛi amá áni yɛ́ɛ́ yɛ̃.
Li we rɛ mpuri mmú pikɔ́ akiŋ yɛ takasilɛ, pi pimɛcirɛ atu tápisilɛ, api inípɛɛ wúkɛsi rɛ piatu áa kapɛ yɛ kõ, piinipɛɛ íi kapɛ yɛ kɔ yɛ̃. Pimɛsɔhɔ ámɛ kapɛ yɛ kɔ líka ceri nnya. Pɛɛ́ uyɛ-i, ápi yɛ pɛɛ nɛ̃́ Uléécaa kɛ́mɛɛ kam kɛ́ pi pɔisɛ.
Pɔɔli uu kɔ pimáa pi kpá rɛ pikɛ́ kṍ tɛ mpuri sanɛ pikɔ́ pɛɛ ń-yulalɛsimɛ́ kɛ Uléécaa uu m pámɛ te. Pɛ̃ nɛ́ kutu n ticɔ.
[Kuu lɛ̃ pimáa m masí, Pisuifi api ncée kpɔu apí n kɛŋɛnɛpɔ pin nɛ tɔ́su.]
Pɔɔli uu iŋmɛ̃ itɛ́ kɛ́yɔ kɛ-i kuu ń we un hɛ́ɛ́lɛ kɛ́mɛɛ tonɛ. Uu kei pɛpɛɛ ukɛmɛɛ́ n sɔ́naapɔ nnɛ́í yɔ́ɔ́i.
Uléécaa iyɔɔpi nsímɛ́ kuú pɛɛ yóólɛ̃ un kɔ Upíima Yeesu Kirisi nkɔ́ pisoi céési nɛ uripɔɔ, líka ái kɔ u pɛkɛsi.
Nɛ̃́ Kirisi Yeesu ukɛikɔ́ Pɔɔli, nɛ́ɛ rítɛlɛ́ ntí nɔ́ wɔ́lu. Uléécaa yɛɛ nɛ́ sée rɛ kɛ́ pansɛ utumɛ. U nɛ́ wɛ́ɛlɛ rɛ kɛ́ Unsímɛ́ Kɛcirɛ riyóó.
Uléécaa yɛ pɛɛ hái mɛkɛɛ-mɛ Uléécaa Nsímɛ́ atɛlɛ́ kɛ́mɛɛ antepuyɛ maasɛ rɛ u yɛ́ Nsímɛ́ Kɛcirɛ mmɛ̃ tɔ́ pa.
Ukɛpipi Urɔ́píima kɛcáá nsímɛ́ yɛ mu. Pi u marilɛ mɛsoi. U uyɔ́ɔpi Tafiti kɛpirɛ̃ lɛ.
Kɛ Uléécaa uu pikpɔkpɔ kɛ́mɛɛ u n yukusɛ nnya kuu u sée rɛ Ukɛpipi, uu kɔ Unfaasɔnɛ nɛ tiki uú nɛ linnaŋɛ u hɛ.
Urɔ́píima Yeesu Kirisi kɛ Uléécaa uú nɛ ritiki uú nɛ ípɛɛlɛ́ɛ nɛ́ nyísɛ rɛ kɛ́ pansɛ utumɛ, kɛ́ kɔ tíyɛsɛ ipuri nnɛ́í pisoi pikɛ́ Kirisi rinyiri nnya nɛ kɛfa tɛnɛ, pikɛ́ pɛɛ uyɛ̃ Uléécaa m pakarɛlɛ̃.
Nɔ́ mpí kɛ Yeesu Kirisi uu nní n sée, nɔ̃́ nɛ kɔ lipite pɛ̃ kɛ́mɛɛ́ welɛ.
Nɔ̃́ Rɔm pikɔ́ mpí nnɛ́í kɛ Uléécaa uu nní ń la uu kɔ nɔ́ wɛ́ɛ rɛ ani pansɛ upikɔ́ kam títɛlɛ́ ntí wɔ́lu. Urɔ́sáa Uléécaa nɛ Urɔ́píima Yeesu Kirisi pikɛ́ ípɛɛlɛ́ɛ nɔ́ nyísɛ api nkíŋniŋɛ nɔ́ hɛ!
Pi kɛtẽ nkɛ́ nnɛ́í nɔ́nnɛ́fatɛnɛ nsímɛ́ símisilɛ ńsɔnɛ. Lɛ̃ nnya kaḿ la kɛ́ nɛ Yeesu Kirisi ritiki kɛ́ nɛ nɔ̃́ nnya Uléécaa pɔɔnɛsɛ kɛlenɛ.
Uléécaa uyɛ̃ kam n yáási nɛn Ukɛpipi Nsímɛ́ Kɛcirɛ yóólɛ̃ yɛ́ itansei nɛ́ li rɛ mɛsɛ́rɛ kam nɔ́nnɛ́símɛ́ símisi
nɛn kɔ ḿpá píyei nɔ́kɛnɛ́cáá yáási. Nɛ yɛ pisɛ rɛ ukɛ́ lɛ̃ umɛla kɛ́mɛɛ ncée nɛ́ hɛ kɛ́ nɔ́kɛnɛ́mɛɛ́ hapɔ.
Lɛ̃ nnya, li pɛɛ mɛyíkíyiki ripɔ́ɔ nɛ́ we rɛ kɛ́ piyɛ́nɛ nɔ́ hapɔ kɛ́ lɛ̃ kɛ Nfáasɔnɛ nn nɛ́ n hɛ nɔ́ ritɛ́ŋ́sɛ nɔkɛ́ iníŋí wa.
Nɛ la kɛ́ maa rɛ nɛ nɔ́kɛnɛ́mɛɛ sɔ́nɛpɔlɛ rɛ nfatɛnɛ mmɛ̃ kɛ tɔ́ nɛ nnɔ̃́ ari kɛsẽ́ m má nkɛ́ tíyɛsɛ tɔkɛ́ ikari kpariisɛnɛ.
Pimárɛcɔ, nɛ la rɛ ani kõ tɛ nɛ pɛɛ mɛnɛ́círɛ cápinɛlɛ kɛ́ pilóólú nɔ́ hapɔ, amá hái nɛ nkpéni-mɛ ám kahanɛ ncée n yɛ̃. Nɛ pɛɛ́ la rɛ pinɛ́kɛi pikɛ́ kɔ nɔ̃́ kɛ́mɛɛ kuláa wa yarɛ kapi kɛtẽ kɛcáá isoipuri icɔ kɛ́mɛɛ kuláa n wa mɛcɔ.
Li nɛ́ pisɛ rɛ kɛ́ ḿpá píye kɛ́mɛɛ́ ha, ayu nɛ sicarɛ kɛ́mɛɛ pisoi nɛ pisɔhɔɔ nɛ pɛpɛɛ ápi líka n nyu kɛ́mɛɛ kai pisɛ rɛ kɛ́ ha.
Lɛ̃ nnya kai ripɔ́ɔ nɛ́ we rɛ kɛ́ kɔ nɔ́ mpí nɔ́ɔ nní Rɔm kuyu-i ń we Nsímɛ́ Kɛcirɛ riyóó.
Nsímɛ́ Kɛcirɛ mmɛ̃ ńn isɛi nɛ́ we. Ńnaŋɛ nnyinɛ yɛ mu kɛ Uléécaa uu yɛ nɛ pɛ̃ nnɛ́í pɛɛ nɛ kɛfa u n tɛnɛlɛ̃ ayu n lɔ. Pisuifi kuú nɛ koraanɛ uú nɛ mpuri sanɛ pikɔ́ kɛ́mɛɛ tulu.
Asei kɛcáá, kei kai yɛ nɛ nyísɛ rɛ Uléécaa yɛ̀ɛ̀ pisoi pansɛsɛlɛ asei pite. Uyɛɛ nɛ Uléécaa kɛfa n tɛnɛlɛ̃ mɛcirɛ kóló kuu yɛ nfatɛnɛ mmɛ̃ ŋmanɛ nnya yɛ̃ tɛ u asei ute lɛ. Lɛ̃ kai nní Nléécaasimɛ́ ritɛlɛ́-i wɔ́laalɛ̃ tɛ: Nkó yɛɛ nfatɛnɛ nnya m pansɛ asei ute yɛɛ nfáa má.
Uléécaa kuwɔi yɛ kɛyómɛcaa-pɔ wemɛlɛ. Pɛpɛɛ ápi u n waisɛlɛ̃ ápi kɔ umɛla tikilɛ̃ pɛɛ yɛ́ nɛ ku risánɛ. Pi nsímɛ́sei nyulɛ, amá pin pɛɛ pimɛwee kópɛ nɛ tápaalɛ̃ tɛ pisoi ápi kapɛ asei ceri.
Pi lɛ̃ kɛ kɛsoipipi akɛ yɛ́ ń fe akɛ Uléécaa kɛcáá céru pinyuwɛ máálɛnlɛ. Likumúŋɛ́ rɛ Uléécaa ricuruu yɛɛ li pi cereisɛ.
Asei kɛcáá, Uléécaa likɔ́ ái kúyɛnɛ we, amá umɛwai kɛ́mɛɛ kuu yɛ umɛcirɛ lesɛ uu nyísɛ kɛsoipipi akɛ́ nɛ u yɛnu. Uyɛɛ kɛtẽ nɛ kɛyómɛ wa nnya, pi yɛ́ fe api kei nɛ yɛnu rɛ u ńnaŋɛ tɛnɛcirɛ́ málɛ un kɔ Uléécaa. Sisoipipi ási yɛ́ ncée yɛ̃ sikɛ́ rɛ ási likɛcáá nyu.
Si Uléécaa nyulɛ, amá ási yɛ pɛɛ ríyu u waisɛ, ási yɛ kɔ u pɔɔnɛsɛ yarɛ kasi yɛ́ pɛɛ u m pɔɔnɛsɛ rɛ u Uléécaa nnya. Amá inírisimɛ́ kɛ pisoi apí nɛ mɛ́sunu apí nɛ pimɛcirɛ fómni, pikɛmúŋɛ́ akɛ pɛɛ kuníri kapi m má nnya kuŋmaha-i lompɔ.
Pin pimɛcirɛ nyáni yarɛ pi mɛwɛ́ɛ́sɛsɔhɔ málɛ, nɛ́mpákanɛ piníri ŋmaa yɛ pi.
Api yúlu rɛ ápi yɛ́ riwula pikɛ́ Uléécaa kpɔcirɛ́ pakarɛ, apí nya api consɛ api pɛɛ kɛsoipipi kɛɛ yɛ n kpu nɛ sinúipi nɛ ána ana likɔ́ nɛ límuŋui-muŋui sɛ́ru rɛ piléé api yɛ wula api lɛ̃ pakarɛ.
Lɛ̃ nnya kɛ Uléécaa uu pi riyá rɛ pikɛ́ mɛ́kpɛrinkpɛwai kapi pisifa-i m músu n wai pikɛ́ nɛ piipiŋɛ cirɛ isɛi m pɔ́rii.
Pi nnɔ́ɔmɛ likɔ́ kpísi apí nɛ Uléécaa kɛcáá nsímɛ́sei consɛ, api wúla api lɛ̃ kɛ Uléécaa uu n wa yáási, api pɛɛ Uléécaa yɛɛ ḿpá yo n wa piyáhaa yulu, in kɔ nɛ uricuruu kaí nɛ sá rɛ pikɛ́ yáási hái nɛ ḿpá píyei-pɔ. Amí.
Lɛ̃ nnya kɛ Uléécaa uu pisɛicirɛ́kɛi pi tã, pinɔ́si api pipila yá, pi nɛ pinɔ́sicɔ apí ha n sói, ái kɔ pɛɛ́ nɛ sá rɛ likɛ́ lɛ̃.
Pitisi pɔ́ɔ kɔ limɛcɔ pipinɔsi yá, apí ha nɛ nnáápí pipitisicɔ n sói, lin pisoi isɛi we. Lɛ̃ nnya, pimɛmarɛ kópɛ mɛ̃ kulaa kapi lɛ̃ yɛ̃.
Kápi nní n wɛ́ɛ́si pikɛ́ Uléécaa céri nnya, Uléécaa yɛ pi riyálɛ pikɛmúŋɛ́ akɛ cɔ́kɔi, api pɛɛ́ n wapisi ái nɛ sá.
Mɛwai kópɛ ncɔpuri nɛ rikpákárá nɛ nwóónaapí nɛ kufatoi kpɛɛ pisifa-i we. Pikáipinkɛɛ nɛ pisoikṍ nɛ pipásainɛ nɛ piyaalukɛ nɛ mɛ́marɛ kópɛ mɛɛ pisifa-i cɔpaalɛ̃. Pimɛcɔpɛcirɛ kapi wɔ́haanɛ, pin áyu kónaanɛ,
pin kɔ Uléécaa iláarɔ wai. Ápi yɛ úka waisɛ, pin áyu wɛ́ɛ́si, pin pimɛcirɛ nyísɛ. Pi mɛwai kópɛ piwai kɛ́mɛɛ pelaalɛnlɛ, ápi yɛ pisáa nɛ píni pakarɛ.
Ái we rɛ usoi ukɛ́ nɛ pi ritá, ápi ńla má [ápi yɛ líka narɛsi] ápi yɛ íwɛ tẽ́.
Pi kɔ pɛɛ isé kɛ Uléécaa uu n yekei nyulɛ. I maa rɛ pɛpɛɛ limɛwai mɛ̃ n wai yɛ nɛ sá rɛ pikɛ́ pi kṍ. Pi kɔ pɛɛ li wailɛ. Lɛ̃ mɛmáá, pi yɛ kɔ pɛpɛɛ lɛ̃ n wai kɛcáá rikpálɛ.
Ḿpá pɔn usoi úye mpuri, pɔ́ nkó pɔ́ɔ nní nɛ picɔ n túhaanɛ pɔn akópɛ pi palɛ̃, ái we rɛ pikɛ́ íwɛ pɔ́ tẽ́. Pɔ́ɔ nní nɛ picɔ n túhaanɛ pɔn akópɛ pi palɛ̃, mɛpɔ́círɛ kaa lɛ̃ akópɛ palɛ̃. Liriyíkí rɛ pɔ́ɔ nní nɛ picɔ n túhaanɛ, pɔ̃́ nɛ kɔ pimɛcɔ wailɛ.
Tɔ mɛyíkíyiki nyulɛ rɛ nsímɛ́sei kɛ Uléécaa uu yɛ nɛ pɛpɛɛ lɛ̃ n wai túhaanɛ.
Pɔ́ nkó pɔ́ɔ nní nɛ pɛpɛɛ lɛ̃ n wai n túhaanɛ pɔn kɔ pimɛcɔ wai, pɔ músu rɛ pɔ̃́ nɛ́ Uléécaa kɛtahai kɛ́mɛɛ́ lee?
Nɛ́ɛ Uléécaa mɛwai sɔnɛ píima nɛ uisoi niŋɛ-niŋɛ nɛ unfanarɛ kaa lómiisɛ. Áa nyu rɛ umɛwai sɔnɛ píima mɛɛ la rɛ a mɛfinɛ consɛɛ?
Amá ripɔ́kíŋ ntakɛ nɛ kaa n yúlu rɛ áa yɛ́ mɛfinɛ consɛ nnya, mɛpɔ́círɛ kaa lɛ̃ kuwɔ́i píima cápinɛ kɛyáa kɛ̃ kɛ Uléécaa uú nɛ nsímɛ́sei ukuwɔi kɛ́mɛɛ pisoi n túhaanɛnɛ.
Kɛtúhaanɛ kɛ-i kɛ Uléécaa uu yɛ́ ḿpá úye mɛwai ihɛ́ɛ́ u pa.
Uu pɛpɛɛ lisɔnɛ piwai nɛ n ŋmɔ́ɔ́púlɛ̃ nfáa tɛnɛcirɛ́ hɛ. Pi lɛ̃ wailɛ rɛ ukɛ́ umɛyɔɔpi pi hɛ ukɛ́ kɔ ríyu pi waisɛ ukɛ́ kɔ tíyɛsɛ pikɛ́ pansɛ picaaicirɛ́.
Amá Uléécaa yɛ́ pɛpɛɛ nɛ u n kɛ́ŋɛnɛ ápi la pikɛ́ nsímɛ́sei kutu ricɔ, pin pɛɛ lɛlɛɛ ái nɛ n sá kutu cɔlɛ̃ kɛcáá ukuwɔi píima súisɛ.
Píwɛlukɛ nɛ nwuutúũ mɛɛ mpí nnɛ́í pɛɛ mɛwai kópɛ n wai likɔ́. Pisuifi kaí nɛ mɛfoí mánɛ, ai pɛɛ́ nɛ mpuri sanɛ pikɔ́ kpá.
Tíyu nɛ ipakarɛ nɛ nkíŋniŋɛ mɛɛ mpí nnɛ́í pɛɛ lisɔnɛ n wai likɔ́. Pisuifi kaí nɛ mɛfoí mánɛ, ai pɛɛ́ nɛ mpuri sanɛ pikɔ́ kpá.
Uléécaa úu pisoi nɛ picɔ kóólɛnɛ.
Mpí nnɛ́í pɛɛ ápi isé kɛcáá n nyu apí nɛ akópɛ wai yɛ kpíninɛ ápi ikɛcáá nɛ pi túhaanɛnɛ. Amá pɛpɛɛ ikɛcáá ń nyu apí nɛ akópɛ wai yɛ kpíninɛ api ikɛcáá nɛ pi túhaanɛ.
Asei kɛcáá, ái mpí pɛɛ yɛ isé kutu ŋmanɛ rińcɔ pɛɛ Uléécaa inipɛɛ-i asei pite. Amá mpí pɛɛ isé n tíkilɛ̃ kapi yɛ ha maa rɛ asei pite.
In tɛ mpuri sanɛ pikɔ́ pɛɛ ápi Uléécaa isé n nyu yɛ pɛɛ isé iyɛ̃ tikilɛ̃, li wa yarɛ i pisifa kɛ́mɛɛ́ welɛ pin nɛ i sɔ́nɛ, ḿpá kápi nní i n nyu.
Pi lɛ̃ nyísɛlɛ rɛ lɛlɛɛ isé iyɛ̃ kɛ́mɛɛ ń we yɛ pisifa kɛ́mɛɛ́ welɛ. Pikɛmúŋɛ́ yɛ̀ɛ̀ pi nyísɛlɛ api céru rɛ pi yɛ pinyinɛ-i akópɛ walɛ, akɛ yɛ kɔ pinyinɛ-i alari pi pa.
Lɛlɛɛ ha leerinɛ kɛyáa kɛ̃ kɛ Uléécaa uu Nsímɛ́ Kɛcirɛ kam n yóólɛ̃ ḿ paínɛ uú nɛ pisoi túhaanɛ. Kirisi Yeesu kuú nɛ tikinɛ uú nɛ lɛ̃ nnɛ́í kɛ pisoi api n wai pin pékesi kɛcáá pi túhaanɛ.
Pɔ́ nkó pɔ́ɔ nní mɛpɔ́círɛ rinyíri n hɛ rɛ Usuifi, pɔn nɛ isé tálɛ̃, pɔn Uléécaa nnya rikɔ́kɔri wai,
pɔn umɛla nyu, pɔ̃́ kuu uisé kɛ́mɛɛ n céesi rɛ a yɛ lɛlɛɛ licɔ nɛ kɛkpéẽ ń we ceri,
pɔ́ɔ nní mɛpɔ́círɛ n nyáni rɛ pɔ́ɔ pinyíyɛ tɔrikɛɛ, pɔn kɔ pɛpɛɛ kuŋmaha kɛ́mɛɛ ń we mɛtɛ́í,
nɛ piníri nɛ siwã́ ucélaa, rɛ pɔ isé kɛ́mɛɛ mɛnyuwɛ nɛ nsímɛ́sei yɛ̃ nnya,
pɔ nkpéni nní lɛ̃ picɔ céesilɛ, aa pɛɛ mɛpɔ́círɛ picélaa pɔɔnɛ. Pɔ yɛ rɛ ápi kapɛ yɛ yáai, amá pɔ́ɔn pɛɛ yáái!
Pɔ yɛ kɔ rɛ ápi kapɛ yɛ iwásá wa, amá pɔ́ɔn pɛɛ iwásá wai! Pɔ yɛ rɛ pɔ piléé kɔ́hɔlɛ, pɔn kɔ pɛɛ pilikɔ́ yááinkɛɛ!
Pɔ́ɔ nní isé nnya rikɔ́kɔri n wai, pɔ yɛ kɔ isé rilɔ́ɔ́lɛ aá nɛ Uléécaa riyu kopu.
Li Nléécaasimɛ́ kɛ́mɛɛ wɔ́laalɛ̃ tɛ: Nɔ̃́ nnya, Uléécaa rinyiri yɛ mpuri sanɛ pikɔ́ kɛ́mɛɛ caailɛ.
Asei kɛcáá, in tɛ nɔ isé tíkilɛ̃ kɛ piké api yɛ́ kuláa nɔ́ wa. In tɛ nɔ isé rilɔ́ɔ́, nɔ́pinɛ́ké yɛ we yarɛ kukécirɛ́.
In tɛ ukécirɛ́ yɛ lɛ̃ kɛ isé ii m pisɛ kɛcáá sɔ́nɛ, áni yɛ̃ tɛ ukukécirɛ́ yɛ́ Uléécaa kɛ́mɛɛ́ n we yarɛ pi u rikélɛɛ?
Mpuri kécirɛ́ ukɔ́ un isé n tikilɛ̃, úu yɛ́ tíyɛsɛ pɔ́ nkó pɔ́ɔ nní isé n nyu áa yɛ pɛɛ i ritiki, pɔn kɔ kélɛ̃, aa yɛ́nu rɛ pɔ akópɛ málɛɛ?
Lɛ̃ nnya, ái ipiŋɛ kɛcáá piké mpí pɛɛ yɛ nyísɛ rɛ usoi yɛ Usuifi lɛ. Ái kɔ ipiŋɛ kɛcáá piké mpí pɛɛ piké yíkíyiki.
Amá lɛ̃ kɛ usoi uu kɛfa kɛ́mɛɛ ń we lɛɛ yɛ nyísɛ rɛ u Usuifi lɛ. Lɛ̃ kapi yɛ maa rɛ usoi yɛ mɛyíkíyiki kélɛnlɛ. Uléécaa Nfaasɔnɛ mɛké yɛ mɛ̃, ái isé mɛkɔ́. Ái pisoi kɛ́mɛɛ́ kɛ Usuifi uyɛ̃ mpuri ipakarɛ ii yɛ leemɛ, amá Uléécaa kɛ́mɛɛ le.
In lɛɛ ni, kuláa yɛ kúye rɛ usoi ukɛ́ Usuifi? Yo kɛ piké api yɛ yoriyɛ?
Kuláa yɛ linnɛ́í kɛ́mɛɛ́ welɛ áku kumúŋɛ́ má. Kufoí yɛɛ rɛ Pisuifi kɛ Uléécaa uú nɛ mɛfoí símisi uu Unsímɛ́ pianipɛ-i wai.
Asei yɛ kɔ nyɛ rɛ pikɛcɔpɛ pinyinɛ ápi asei ritiki. Lɛ̃ nnya, piasei kutikicirɛ́ yɛ́ tíyɛsɛ Uléécaa pɔ́ɔ kɔ asei pitíki yáá?
Ái nkpáni lɛ̃. Ái céreisɛ rɛ ḿpá usoi úye yɛ unɔ́ɔmɛ lɛ, amá Uléécaa pɔ̃́ nɛ asei tikilɛnlɛ. Li likɛcáá wɔ́laalɛ̃ tɛ: Li pisɛ rɛ apɔ́nɔ́ɔ akɛ́ n nyísɛlɛ̃ tɛ pɔ asei ute lɛ. Ńka ńn wenɛ kapi yɛ́ nɛ mɛpɔ́túhaanɛ kɛ́mɛɛ pɔ́ n cɛ́si.
Amá in tɛ arɔ́sei kutikicirɛ́ yɛ́ tíyɛsɛ ai nyísɛ rɛ Uléécaa yɛ asei tikilɛnlɛ, tɔ́ pɛɛ maa rɛ íye? Tɛ kɛ Uléécaa uu yɛ́ nní likɛcáá ukuwɔi rɔ́ ń nyísɛ nnya, úu asei tikilɛ̃ɛ? Lɛ̃ kɛ sisoipipi asi yɛ m pisɛ mɛcɔ kam nní pisɛ.
Ái nkpáni lɛ̃. In pɛɛ lɛ̃, íye kɛ Uléécaa uu yɛ́ nɛ pisoi nnɛ́í túhaanɛ?
In tɛ nnɛ́nɔ́ɔmɛ yɛ́ tíyɛsɛ ai nyísɛ rɛ Uléécaa yɛ asei tikilɛnlɛ, ai kɔ ríyu u waisɛ, yo nnya kɛ Uléécaa uu yɛ́ pɛɛ kɔ nɛ rɔ́ túhaanɛ rɛ tɔ pikópɛkɔɔ́ lɛ?
Yo nnya kári yɛ́ fe tɔkɛ́ maa rɛ: Lɛ̃ nnya, tɔkɛ́ akópɛ wa lisɔnɛ likɛ́ nɛ akɛmɛɛ léemɛ? Pisoi pinyinɛ pɛɛ tirɔ́yu n kópu yɛ rɛ tɔ́ɔ yɛ lɛ̃ ma. Uléécaa yɛ alari málɛ ukɛ́ lɛ̃ nnya lipite kutu ripasa.
Tɔ́ nkpéni maa rɛ íye? Tɛ tɔ̃́, Pisuifi yɛ mpuri sanɛ pikɔ́ fe, nɛ́ɛ íye? Ái nkpáni lɛ̃. Tɔ pisímɛ́ masilɛ rɛ akópɛ yɛ ńnaŋɛ málɛ an nɛ kɛsẽ́ Pisuifi nɛ mpuri sanɛ pikɔ́ múílɛ̃.
Li Nléécaasimɛ́ ritɛlɛ́ kɛ́mɛɛ wɔ́laalɛ̃ tɛ: Usoi úka úu asei tikilɛ̃. Ḿpá ucírɛníŋɛ yíkíyiki nkó nní úu we.
Úka mpuri úu mɛsɔhɔ má. Úka mpuri úu Uléécaa wɛ́ɛ́si.
Pinnɛ́í yɛ ncée kɛcirɛ pitíki riyálɛ. Api kɛsẽ́ pinnɛ́í isoi kpárá n wai. Úka mpuri úu lisɔnɛ wai, ḿpá ucírɛníŋɛ yíkíyiki nkó nní úu we.
Pinnɔɔsimɛ́ yɛ rikpíí lɛ tɛɛ n háalɛ̃. Pialempi kapí nɛ nnɔ́ɔmɛ wapisi. Mɛlõ yɛ pinnɔɔ-i kúlaalɛnlɛ yarɛ iwáa yɛɛ n kóni.
Awéeri nɛ nsímɛ́ kópɛ yɛɛ pinnɔɔ-i yipaalɛ̃.
Piana áa kusa mɛ́nyɛ pikɔikɛɛ kɛ́mɛɛ wɛ́lú.
Ḿpá yei kapi lompɔ, picaainkɛɛ nɛ picɔ íwɛ piwai yɛɛ pilikɔ́.
Ápi ncée mɛɛ yɛ nɛ nkíŋniŋɛ ń ka nyu.
Ápi piisoi kapi n le kɛ́mɛɛ Uléécaa wuru.
Tɔ kɔ pɛɛ nkpéni nyulɛ rɛ li Uléécaa isé kɛ́mɛɛ wɔ́laalɛ̃ tɛ pɛpɛɛ isé mɛtíki m má nnya kɛ isé iyɛ̃ ii wɔ́laalɛ̃, nsímɛ́ nkɛ́ nɛ ḿpá úye n lukaalɛ̃ nnya. Sisoipipi nnɛ́í yɛ Uléécaa inipɛɛ-i sikópɛkɔɔ́ lɛ.
Úka mpuri úu fe ukɛ́ lɛ̃ kɛ isé ii m pisɛ wa. Lɛ̃ nnya kɛ úka úu yɛ́ fe ukɛ́ Uléécaa kɛ́mɛɛ alari yɛ̃. Isé yɛ tíyɛsɛlɛ usoi uu céru rɛ u ukópɛkɔɔ́ lɛ.
Lɛ̃ kɛ isé ricuruu nɛ antepuyɛ apí pɛɛ mɛkɛɛ-mɛ ḿ ma yɛɛ nkpéni nní wa. Uléécaa úu nɛ isé ritiki ukɛ́ nɛ sisoipipi waisɛ asei pite.
Pɛ̃ nnɛ́í pɛɛ lɛ̃ kuú nɛ Yeesu Kirisi rintíki uu wai ŋmanɛ kóló nɛ kɛfa n tɛnɛ kuu yɛ sée rɛ asei pite. Likumúŋɛ́ rɛ Uléécaa úu pisoi nɛ picɔ kɛcɔpɛ kóólɛnɛ.
Sisoipipi nnɛ́í yɛ akópɛ walɛ, asi Uléécaa mɛyɔɔpi paa.
Amá Uléécaa yɛ uipɛɛlɛ́ɛ kɛ́mɛɛ pi pansɛsɛlɛ asei pite, faalaa ápi kɔ líka hɛ́ɛlɛ. Yeesu Kirisi yɛɛ umɛcirɛ kpísi uu hɛ nnya kɛ Uléécaa uú nɛ piayu lɔ.
Uyɛ̃ kɛ Uléécaa uu wɛ́ɛ rɛ ukɛ́ umɛnyɛ nɛ inyɔ́ɔnsɛ wa ikɛ́ pɛ̃ nnɛ́í pɛɛ umɛnyɛ mɛ̃ nɛ kɛfa n tɛnɛ akópɛ sárɛi ukɛ́ nɛ nyísɛ rɛ u asei ute lɛ. Úu pɛɛ mɛkɛɛ piakópɛ akpanii pi wa. U pɛɛ́ nɛ kɛ́yu pi purulɛ.
Lɛ̃ kuú nɛ nyísɛ rɛ u asei tikilɛnlɛ, úu nkpáni consɛ. Uléécaa yɛ kɔ lalɛ ukɛ́ nfáani kɛtẽ nkɛ́ kɛ́mɛɛ nyísɛ rɛ u kɔ nɛ urinɔɔ kuu ḿ ma kɛcáá welɛ. Likumúŋɛ́ rɛ pɛ̃ nnɛ́í pɛɛ Yeesu nɛ kɛfa n tɛnɛlɛ̃ ŋmanɛ kuu yɛ yɛ̃ tɛ asei pite.
Tɔ̃́, Pisuifi yɛ pɛɛ nnyinɛ má tɔkɛ́ nɛ picɔ rikɔ́kɔri n waii? Aai, ńka ńn we! Isé pitiki nnya nɛ́ɛ mɛwai sɔnɛ nnya? Ái nkpáni lɛ̃. Likumúŋɛ́ rɛ ái isé kai pisɛ rɛ usoi ukɛ́ ritiki, amá nfatɛnɛ kai pisɛ rɛ usoi ukɛ́ m má.
Tɔ kɔ yɛ̃ tɛ ái kɛ kɛsoipipi akɛ yɛ́ lɛ̃ kɛ isé ii m pisɛ n wa nnya kakɛ yɛ́ Uléécaa kɛyu-i asei m má, amá kakɛ́ nɛ kɛfa n tɛnɛ nnya kakɛ yɛ́ asei m má.
Nɛ́ɛ Uléécaa yɛ Pisuifi ŋmanɛ Uleecaa lɛ? Yarɛ úu mpuri sanɛ pikɔ́ Uleecaa, nɛ́ɛ íye? Ɛɛɛ, u kɔ mpuri sanɛ pikɔ́ Uleecaa lɛ, asei kɛcáá.
Uléécaa usɛ yɛɛ we yɛɛ nfatɛnɛ nnya pikéké pansɛsɛnɛ asei pite. Limɛcɔ kuu pikécirɛ́ nfatɛnɛ nnya pansɛsɛnɛ asei pite.
Yarɛ tɔ nkpéni lɛ̃ maa rɛ nfatɛnɛ nnya, isé nkɔ́ yɛ pɛɛ tɛnɛlɛ nɛ́ɛ? Ái nkpáni lɛ̃! Tɔ mɛníŋɛ isé nnaŋɛ nnɛ́í i palɛnlɛ.
Tɔ́ nkpéni urɔ́sáayaha Apiraham pɔ̃́ nkɔ́ maa rɛ íye? Yo kuu Uléécaa kɛ́mɛɛ yɛ̃́?
In pɛɛ Apiraham liwaiwai nnya kɛ Uléécaa uu u pansɛsɛ asei ute, Apiraham yɛ́ pɛɛ fe uu lirikɔkɔri n wai. Amá ái nkpáni lɛ̃ we Uléécaa kɛ́mɛɛ.
Nléécaasimɛ́ ritɛlɛ́ yɛ maa rɛ: Apiraham uú nɛ Uléécaa kɛfa tɛnɛ, Uléécaa uu lɛ̃ nnya u pansɛsɛ asei ute.
Ápi yɛ kɔ nkó yɛɛ pikɛi n wa uu liihɛ́ɛ́ yɔ́su maa rɛ faalaa kapi u hɛ. Ulikɔ́ yɛ ni kapi u pa.
Amá nkó yɛɛ úu pikɛi píka n wa ukɛ́ nɛ m pansɛ asei ute un pɛɛ́ nɛ uyɛɛ yɛ ukópɛkɔɔ́ m pansɛsɛ asei ute kɛfa tɛnɛlɛ̃, liute yɛ̀ɛ̀ unfatɛnɛ nnya pansɛlɛ asei ute.
Lɛ̃ kɛ Tafiti uu tee rɛ nkó yɛɛ úu pikɛi píka n wa, Uléécaa uu pɛɛ́ nɛ u pansɛsɛ asei ute yɛ únarɛkomɛ lɛ.
Pɛ̃ nnɛ́í kɛ Uléécaa uu akópɛ n sárɛi uu kɔ akɛcáá yárii yɛ pínarɛkomɛ lɛ.
Usoi nkó akópɛ kɛ Upíima úu n kɛ́ɛ́ni yɛ únarɛkomɛ lɛ!
Pikéké ŋmanɛ kapi tee rɛ pi pínarɛkomɛ lɛ nɛ́ɛ nɛ pikécirɛ́ pɔ̃́ kɔ? Tɔ pimáa masilɛ rɛ kɛfa kɛ Apiraham uú nɛ Uléécaa n tɛnɛ nnya kɛ Uléécaa uu u pansɛsɛ asei ute.
Íye kuú pɛɛ́ we Uléécaa uú nɛ u kpísi rɛ asei ute? U pɛɛ kélɛ̃ nɛ́ɛ úu kélɛ̃? Ápi pɛɛ kahanɛ u rinké. Úu pɛɛ kélɛ̃.
Kɛpirɛ kapi u riké ai nyísɛ rɛ Uléécaa yɛ unfatɛnɛ nnya u pansɛsɛlɛ asei ute api kɛlenɛ u ké. Apiraham yɛ lɛ̃ nnya pansɛlɛ pɛpɛɛ Uléécaa nɛ kɛfa n tɛnɛlɛ̃ usaa úu kɔ pɛɛ kélɛ̃. Yarɛ kɛ Uléécaa uu Apiraham m pansɛsɛ asei ute úu kɔ pɛɛ kélɛ̃ mɛcɔ kuu kɔ pɛ̃ pansɛsɛ.
Apiraham yɛ kɔ pikéké usaa lɛ. Ái pɛɛ pikéké nnɛ́í. Amá u pɛpɛɛ nfatɛnɛ m má yarɛ kuú m má api kɛlenɛ u ké usaa lɛ.
Asei kɛcáá, ái isé kɛ Apiraham uu pitíki fe nnya kɛ Uléécaa uu yekei rɛ u nɛ upipirɛ̃ yɛ́ masí kɛtẽ nnɛ́í n te. Amá kuu nfatɛnɛ m má Uléécaa uú nɛ u pansɛsɛ asei ute nnya yɛ ni.
In tɛ isé kɛ usoi uu yɛ ritiki uú nɛ lɛ̃ kɛ Uléécaa uu n yekei rɛ u yɛ́ wa yɛnu, nfatɛnɛ ńn pɛɛ líka yoriyɛ, urinɔɔ kuu n yekei yɛ pɛɛ mɛ́woo walɛ.
Li we rɛ isé yɛ Uléécaa kuwɔi yukusɛlɛ. Isé insá n we, ápi yɛ maa rɛ pi i rilɔ́ɔ́.
Lɛ̃ nnya, nfatɛnɛ mɛɛ yɛ tíyɛsɛ usoi uú nɛ lɛ̃ kɛ Uléécaa uu n yekei rɛ u yɛ́ wa yɛnu. Ípɛɛlɛ́ɛ ihɛɛ yɛ nyi. Lɛ̃ nnya, rinɔ́ɔ yekei yekei tɛ̃ pɔ̃́ nɛ kɔ Apiraham pipirɛ̃ nnɛ́í rikɔ́ lɛ, ái pɛpɛɛ isé n tíkilɛ̃ ŋmanɛ, amá nɛ pɛpɛɛ urɔ́sáa Apiraham mɛcɔ nfatɛnɛ m má yɛ pi. U ntɔ́nɛ́í usaa lɛ.
Li Nléécaasimɛ́ kɛ́mɛɛ ukɛcáá wɔ́laalɛ̃ tɛ: Nɛ pɔ́ kpísilɛ am waisɛ isoipuri kulúi usaa. U ntɔ́nɛ́í usaa lɛ Uléécaa kuú nɛ kɛfa n tɛnɛ kɛyu-i. Uléécaa uyɛɛ yɛ pikpɔkpɔ nfáa n hɛ, uu wai lɛlɛɛ ái pɛɛ ń we, aí weri.
U pɛɛ́ nɛ Uléécaa tálɛnlɛ un nɛ mɛ̃́ tɛ Uléécaa yɛ́ u waisɛ isoipuri kulúi usaa. Li we rɛ Uléécaa yɛ pɛɛ u maa rɛ: Pipɔ́pírɛ̃ yɛ́ masí kulúi n we. Ái kɔ pɛɛ lɛ̃ kutá we ukɛ́ nɛ m mɛ̃́.
Apiraham nfatɛnɛ yɛ pɛɛ́ nɛ welɛ nn páápú, amá un kɔ nɛ aŋmɛ̃ pílɛ kumúŋɛ́ má. U kɔ pɛɛ nyulɛ rɛ u nɛ nkpɔ nnyáã piwai masilɛ, úu yɛ́ nkpéni fe ukɛ́ kɛwã́ yɛ̃. Unɔ́si Sara páa kɔ nkpéni kuwánmarɛ we.
Amá ḿpá nɛ lɛ̃, úu Uléécaa rinɔɔ kɛsi, amá u mɛníŋɛ nfatɛnɛ píima nɛ Uléécaa ríyu waisɛlɛ úu nkpáni ritiŋa-tiŋa.
U nɛ kɛfa tɛnɛlɛ rɛ Uléécaa yɛ ńnaŋɛ málɛ ukɛ́ nɛ lɛ̃ kuu n yekei rɛ u yɛ́ wa wa.
Lɛ̃ nnya kɛ Uléécaa pɔ́ɔ kɔ u pansɛsɛ asei ute.
Tinɔ́ɔ ntí kapi nní ń wɔ́i rɛ: Uléécaa yɛ u pansɛsɛ asei ute, ái uyɛ̃ ŋmanɛ nnya kapi wɔ́i rɛ Uléécaa yɛ u pansɛsɛ asei ute.
Tɔ́ mpí kuu nní ḿ pansɛsɛ asei pite, tɔ̃́ nnya kapi kɔ lɛ̃ wɔi rɛ tɔ Uléécaa uyɛɛ Urɔ́píima Yeesu pikpɔkpɔ kɛ́mɛɛ n yukusɛ nɛ kɛfa tɛnɛ nnya.
Arɔ́kópɛ nnya kuu tíyɛ api u kopu, Uléécaa uu u yukusɛ rɛ ukɛ́ rɔ́ pansɛsɛ asei pite.
Ntɔ́fatɛnɛ nnya kɛ Uléécaa uu rɔ́ pansɛsɛ asei pite. Nkíŋniŋɛ yɛ nkpéni tɔ́ nɛ uyɛ̃ kɛcɔpɛ welɛ. Urɔ́píima Yeesu Kirisi yɛɛ tíyɛsɛ kai lɛ̃ wa.
Uyɛɛ tíyɛsɛ kɛ Uléécaa uu nfatɛnɛ nnya uipɛɛlɛ́ɛ ncee rɔ́ hɛ ari fe arí nɛ pɛ́nɛ ńsɔnɛ. Li nkpéni tɔ́ láárúlɛ rɛ tɔ́ kam ari umɛyɔɔpi kɛ́mɛɛ kɛtónɛ yɛnu.
Hái nɛ nkpéni ricuruu kari nní íwɛ n le, li rɔ́ láárúlɛ ái kumúŋɛ́ má. Tɔ nyulɛ rɛ íwɛ kɛ́mɛɛ kɛ usoi uu yɛ piŋmɔ́ɔ́pú peikɛɛ,
uu piŋmɔ́ɔ́pú kɛ́mɛɛ Uléécaa pitíki ceru nɛ asei, uu asei pitiki kɛ́mɛɛ fe uu yɛ Uléécaa nɛ n tálɛ̃ un mɛ̃́.
Uléécaa pitá ápi yɛ́ rɔ́ kíraasɛ. Nfáasɔnɛ mmɛ̃ kuu rɔ́ n hɛ kuú nɛ unla arɔ́kíŋ kɛ́mɛɛ wa.
Kári pɛɛ ńnaŋɛ m má tɔkɛ́ nɛ akópɛ kɛ́mɛɛ le kɛ Kirisi uu pikópɛkɔɔ́ nkpɔ yɔsí uu kpi. Uléécaa yɛɛ liituŋɛ iyɛ̃ yekei.
Li pɛɛ páápúlɛ pikɛ́ nɛ usoi sɔnɛ ricuruu nkpɔ ń yɔsí. In n la, unyinɛ yɛ́ pɛɛ fe uu ikari wai uu usoi sɔnɛ unyinɛ nkpɔ yɔ́su uu kpi.
Amá lɛ̃ kɛ́mɛɛ kɛ Uléécaa uu rɔ́ n nyísɛ rɛ u rɔ́ lalɛ yɛ nní: Karí pɛɛ arɔ́kópɛ kɛ́mɛɛ ń we kɛ Kirisi uu ntɔ́kpɔ yɔsí uu kpi.
Kɛ Uléécaa uu nkpéni nní Kirisi inyɔ́ɔnsɛ mɛnyɛ nnya rɔ́ m pansɛsɛ asei pite, ái céreisɛ rɛ Kirisi yɛ́ kɔ Uléécaa kuwɔi kɛ́mɛɛ rɔ́ lesɛ.
Pɛɛ́ uyɛ-i karí pɛɛ Uléécaa pilaarɔ kɛ Uléécaa uu Ukɛpipi nkpɔ nɛ iláarɔ iyɛ̃ kpu. Kuu nkpéni nní iláarɔ iyɛ̃ pikópɛ ḿ masí, ái céreisɛ rɛ u yɛ́ kɔ Ukɛpipi nfaa nɛ tirɔ́yu lɔ.
Lɛ̃ mɛmáá, li kɔ nkpéni rɔ́ láárúlɛ lin kɔ rikɔ́kɔri rɔ́ we rɛ tɔ́ nɛ Uléécaa yɛ larukusɛnɛ. Urɔ́píima Yeesu Kirisi yɛɛ tíyɛsɛ kai lɛ̃ wa. Uyɛɛ tíyɛsɛ kɛ tɔ́ nɛ Uléécaa ari larukusɛnɛ.
Limɛcɔ kaí we. Usoi usɛ, Atam nnya kɛ akópɛ aa kɛtẽ kɛcáá lommɛ aá nɛ nkpɔ weri. Kɛ pisoi nnɛ́í api akópɛ n wa nnya, nkpɔ nn pisoi nnɛ́í tɛ́ŋ́.
Uléécaa ukɛ́ kɛlenɛ Moisi isé ń lésɛmɛ, akópɛ yɛ pɛɛ kɛtẽ kɛcáá welɛ. Amá kɛ isé íi pɛɛ kahanɛ n léemɛ nnya, Uléécaa úu pɛɛ akópɛ kɛɛni.
Ḿpá nɛ lɛ̃, kai Atam kumúŋɛ́-i n kpísi aí nɛ Moisi-i tuiri, nkpɔ yɛ pɛɛ́ welɛ nn pisoi kóni, ḿpá pinsá Atam mɛcɔ rinɔ́ɔ kɛ Uléécaa uu n hɛ rinlɔ́ɔ́. Atam yɛ pɛɛ usoi ucɔ uyɛɛ n wemɛ kumííri lɛ.
Amá lɛ̃ kɛ Uléécaa uu n hɛ faalaa ái kusa piyɛ. Usoi usɛ kuú nɛ ritiki uú nɛ hɛ. Uyɛɛ Yeesu Kirisi. Kei kuú nɛ ulisɔnɛ pisoi mɛyã ticú nɛ nfanarɛ.
Uléécaa ihɛɛ faalaa mɛwai yɛ nɛ mɛmpehẽ nɛ lɛ̃ kɛ usoi usɛ kóló akópɛ aa n wa. Akópɛ asɛ kóló kɛ usoi uu wa apí nɛ u túhaanɛ aí nɛ u kpi. Amá lɛ̃ kɛ Uléécaa uu usoi n hɛ faalaa uakópɛ kului mɛwai-maá yɛɛ tíyɛsɛ kuu pansɛ asei ute.
In tɛ usoi usɛ akópɛ nnya kɛ nkpɔ nn pisoi kɛcáá kɛtónɛ yɛ̃, pɛ̃ kɛ Uléécaa uu ípɛɛlɛ́ɛ n nyísɛ uu pi pansɛsɛ asei pite yɛ́ kɔ Yeesu Kirisi ŋmanɛ nnya nfáa yɛ̃, u nɛ pɛ̃ api kɛsẽ́ iyɔ́ɔpi tonɛ.
Yarɛ kɛ usoi usɛ akópɛ aa n tíyɛsɛ apí nɛ ḿpá úye túhaanɛ aí nɛ u kpi mɛcɔ kɛ asei mɛwai mɛsɛ amɛ tíyɛsɛnɛ Uléécaa uú nɛ pisoi nnɛ́í pansɛsɛ asei pite, api pɛɛ nfáa yɛnu.
Asei kɛcáá, usoi usɛ kóló yɛɛ pipakarɛ ń yɛ nnya kɛ pisoi nnɛ́í api pansɛ pikópɛkɔɔ́. Limɛcɔ kɛ usoi usɛ kóló yɛɛ Uléécaa m pakarɛ nnya, pisoi mɛyã api pansɛnɛ asei pite.
Isé yɛ leemɛlɛ ii tíyɛsɛ akópɛ aa kulúi wai. Amá kei kɛ akópɛ aa kulúi n wa, Uléécaa yɛ kɔ kei pisoi ípɛɛlɛ́ɛ nyísɛlɛ ái nɛ kɛ́tɔ.
Yarɛ kɛ nkpɔ nn akópɛ nnya ńnaŋɛ n yɛ̃́ nn pisoi kɛcáá tonɛ, limɛcɔ kɛ nfáa tɛnɛcirɛ́ nń nɛ Uléécaa ipɛɛlɛ́ɛ kuu pisoi n nyísɛ nnya ńnaŋɛ yɛnunɛ nkɛ́ pisoi kɛcáá tonɛ. Urɔ́píima Yeesu Kirisi asei pitiki nnya kari nfáa tɛnɛcirɛ́ yɛ̃́.
Lɛ̃ nnya, tɔkɛ́ nkpéni rɛ íye? Tɛ tɔkɛ́ nkpéni akópɛ piwai nɛ kɛ́yu mahã uipɛɛlɛ́ɛ ikɛ́ pɛɛ mɛyã́ wa nɛ́ɛ?
Ái nkpáni lɛ̃! Akópɛ áa kɛrɔ́cáá ńnaŋɛ má. Íye kɛ tɔ́ɔ yɛ́ kɔ pɛɛ́ nɛ akópɛ kɛ́mɛɛ n we?
Áni nyu rɛ tɔ́ɔ nní ntɔ́nɛ́í Kirisi Yeesu kupɛ́nɛcɔ kɛ́mɛɛ míni n wólɛ, tɔ kɔ míni piwolɛ pɛ̃ kɛ́mɛɛ́ nɛ u ripɛ́nɛlɛ ari kɛsẽ́ kpii?
Kapi míni rɔ́ ń wólɛ, tɔ́ nɛ uyɛ̃ kapi lɛ̃ tipɛ́nɛ api kúlɛsi. Kɛsẽ́ kari lɛ̃ kpu. Yarɛ kuu kɔ Sáa Uléécaa nnaŋɛ nnya pikpɔkpɔ kɛ́mɛɛ n yisi, limɛcɔ kɛ tɔ́ɔ yɛ́ kɔ nkpéni nfáa falɛ yɛ̃.
Asei kɛcáá, in tɛ tɔ ripɛ́nɛ ari unkpɔ kɛ́mɛɛ kɛsẽ́ kpi, tɔ kɔ limɛcɔ pɛ́nɛnɛ arí n we arí nɛ umɛyisɛ kɛ́mɛɛ kɛsẽ́ yisi.
Tɔ kɔ nyulɛ rɛ isoi kpurɛ iyɛ-i karí pɛɛ ń we kapí nɛ ripɛ́nɛ api kunapɛ́ɛ́kɔɔ́ kɛcáá karii, ai wai rɛ akópɛ isoi iyɛ̃ íi nkpéni kɛrɔ́cáá ńnaŋɛ ńka má, ári kɔ nkpéni akópɛ ilasi le.
Li we rɛ usoi nkó yɛɛ nkpɔ ḿ masí yɛ akópɛ ilasi kɛ́mɛɛ lelɛ.
Tɔn m maa rɛ tɔ́ nɛ Kirisi yɛ ripɛ́nɛlɛ ari kɛsẽ́ unkpɔ kɛ́mɛɛ kpi, tɔ kɔ nɛ kɛfa tɛnɛlɛnlɛ rɛ tɔ́ nɛ uyɛ̃ yɛ́ kɛsẽ́ nfáa m má.
Tɔ nyulɛ rɛ Kirisi yɛɛ pikpɔkpɔ kɛ́mɛɛ n yisi úu kɔ píkai kpinɛ, nkpɔ ńn kɔ nkpéni ukɛcáá ńnaŋɛ ńka má.
Kuu n kpu nnya, akópɛ áa kɔ nkpéni ukɛcáá ńnaŋɛ ńka má. Nkpɔ cirɛníŋɛ kuu kpu. U nkpéni nfáa málɛ un nɛ Uléécaa mɛkɔ́-i we.
Lɛ̃ nnya, nɔ́ɔkɛ́ nɔ́mɛnɛ́círɛ n nyáni rɛ akópɛ áa nɔ́kɛnɛ́cáá ńnaŋɛ ńka má. Ani kɔ nɔ́mɛnɛ́círɛ n nyáni rɛ nɔ Kirisi Yeesu kupɛ́nɛcɔ kɛ́mɛɛ nfáa málɛ nɔn nɛ Uléécaa mɛkɔ́-i we.
Lɛ̃ nnya, akópɛ áa kapɛ kɔ nkpéni nɔ́inɛ́piŋɛ yɛɛ kɛyáa n kpinɛ kɛ́mɛɛ ńnaŋɛ m má. Áni kapɛ ilikáipi-káipi n tikilɛ̃.
Áni kapɛ nɔ́inɛ́piŋɛ kɛlõ kɛnyinɛ kpísi nɔkɛ́ akópɛ-i n wai. Amá ani nɔ́mɛnɛ́círɛ kpísi ani Uléécaa anipɛ-i wai yarɛ nɔ kpulɛ ani yisi, ani nɔ́inɛ́piŋɛ silõ kpísi ani Uléécaa hɛ aní nɛ lisɔnɛ n wai.
Akópɛ áa yɛ́ nɔ́kɛnɛ́cáá ńnaŋɛ yɛ̃. Li we rɛ isé íi kɔ nkpéni nɔ́kɛnɛ́cáá ńnaŋɛ ńka má. Amá Uléécaa nfanarɛ mɛɛ nɔ́kɛnɛ́cáá ńnaŋɛ má.
Lɛ̃ nnya, íye nkpéni? Tɛ tɔ́ nkpéni akópɛ piwai nɛ kɛ́yu mahã tɛ isé íi kɛrɔ́cáá ńnaŋɛ má rɛ Uléécaa ipɛɛlɛ́ɛ kɛ́mɛɛ karí we nnyaa? Ái nkpáni lɛ̃!
Áni nyu rɛ nɔn nɔ́mɛnɛ́círɛ n kpísi nɔn usoi m pa rɛ nɔkɛ́ uilasi n le nɔn u pakarɛlɛ̃, nɔ mɛyíkíyiki uyɛ̃ kani nní m pakarɛlɛ̃ pilasi lɛɛ? Nɔn nɔ́mɛnɛ́círɛ n kpísi nɔn akópɛ-i n tampɔ ani ailasi n le, nɔ́ lɛ̃ nnya kpí. Nɔn Uléécaa ilasi n le nɔn u m pakarɛlɛ̃, nɔ́ pɛɛ lɛ̃ nnya Uléécaa inipɛɛ-i pansɛ asei pite.
Amá tɔ Uléécaa pakarɛ: Nɔ pɛɛ akópɛ ilasi lelɛ, nɔ nkpéni kɛfa kɛsɛ nɛ icélaa tikilɛnlɛ yarɛ kapi nɔ́ a n céesi.
Yeesu Kirisi yɛ akópɛ ilasi kɛ́mɛɛ nɔ́ lésɛlɛ ani nkpéni pansɛ nɔn asei ilasi le.
Nɛ sisoipipi mɛcɔ símisilɛ rɛ áni yɛ mɛkɛɛ nsímɛ́ kṍ nnya. Nɔ pɛɛ mɛkɛɛ nɔ́mɛnɛ́círɛ kpísilɛ nɔn mɛ́kpɛrinkpɛ nɛ mɛwai kópɛ ilasi kɛ́mɛɛ wailɛ̃. Li tíyɛsɛlɛ ani pɛɛ isoi yɛɛ íi nɛ Uléécaa n sá n le. Limɛcɔ kani yɛ́ kɔ nɔ́mɛnɛ́círɛ kpísi ani lɛlɛɛ ń nyaḿ piwai ilasi n le, ai tíyɛsɛ ani pɛɛ isoi yɛɛ nɛ Uléécaa n sá n le.
Kumúŋɛ́ kpɛ-i kaní pɛɛ akópɛ ilasi n le, lisɔnɛ piwai ápi pɛɛ́ nɛ nɔ́ yɛ̃́.
Mɛwai mɛ̃ kaní pɛɛ n wapisi yɛ nkpéni isɛi nɔ́ welɛ. Yo kai nɔ́ yóriyɛ? Nkpɔ-mɛ̃ kamɛ́ nɛ nɔ́ sĩ.
Amá Uléécaa yɛ nkpéni akópɛ kɛ́mɛɛ nɔ́ lésɛlɛ uu nɔ́ pansɛsɛ upilasi. Nɔ́kunɛ́láa kpɛɛ kei rɛ lɛlɛɛ nɛ Uléécaa ń sá kani nkpéni wai nɔn nɛ kɛ́tɔ-pɔ nfáa tɛnɛcirɛ́ mɛ̃́.
Akópɛ kulaa kpɛɛ nkpɔ, amá lɛ̃ kɛ Uléécaa uu yɛ faalaa n hɛ yɛɛ nfáa tɛnɛcirɛ́ kari yɛ tɔ́ nɛ Urɔ́píima Kirisi Yeesu kupɛ́nɛcɔ kɛ́mɛɛ n yɛ̃́.
Pinɛ́márɛcɔ, nɔ pisoi lɛ pɛɛ isé n nyu. Nɔ̃́ kaḿ nɛ símisi. Nɔ palɛilɛ rɛ kumúŋɛ́ kpɛ-i kɛ usoi uu nfáa m má kɛ́mɛɛ́ kɛ isé ii ukɛcáá ńnaŋɛ máa?
Isé kɛ́mɛɛ, unɔ́si nkó yɛɛ n sɔ́ɔ̃ úu ncée má u nɛ ula pikɛ́ túúnnɛ ula uyɛ̃ un nɛ nfáa má. Amá ula un n kpu, isé iyɛɛ pɛɛ u nɛ ula kɛcɔpɛ ń we íi pɛɛ kɔ unɔ́si kɛcáá ńnaŋɛ mánɛ.
Amá in tɛ ula yɛ nfáa málɛ unɔ́si uú nɛ utisi féé sɔ́ɔ́ni, pi yɛ́ u sée rɛ unɔ́si wásánkaí. Amá ula un n kpu, isé yɛɛ u nɛ ula kɛcɔpɛ ń we íi pɛɛ ukɛcáá ńnaŋɛ ńka mánɛ, un pɛɛ́ uyɛ-i utisi féé n sɔ́ɔ̃, úu uwásánkaí.
Pinɛ́márɛcɔ, limɛcɔ kai kɔ nɔ̃́ kɛ́mɛɛ́ we. Isé íi kɔ nkpéni nɔ́kɛnɛ́cáá ńnaŋɛ ńka má, nɔ pikpɔkpɔ lɛ. Nɔ́ nɛ Kirisi yɛɛ kɛrɔ́cáá ń kpu yɛ ripɛ́nɛlɛ ani kɛsẽ́ kpi. Usoi féé yɛɛ nkpéni nɔ́ te. Uyɛɛ kpu Uléécaa uu u yukusɛ, tɔkɛ́ nɛ Uléécaa pikɛi n wai lin kuláa má nnya.
Asei kɛcáá, kumúŋɛ́ kpɛ-i karí pɛɛ kɛrɔ́múŋɛ́ cirɛ nɛ irɔ́soi n le, isé yɛ pɛɛ tíyɛsɛlɛ tɔn akópɛ káipinkɛɛ, an irɔ́soi kɛ́mɛɛ rɔ́ terii tɔn pɛɛ́ nɛ lɛlɛɛ yɛ nɛ nkpɔ ń ka wai.
Tɔ nkpéni isé nnaŋɛ kɛ́mɛɛ lelɛ. Tɔ nkpéni lɛlɛɛ pɛɛ ilási rɔ́ n tónsɛlɛ̃ anipɛ-i lelɛ. Nfáasɔnɛ nnaŋɛ kɛ́mɛɛ kari nkpéni isoi falɛ le. Ái nkpéni isé yɛɛ pɛɛ mɛkɛɛ kɛrɔ́cáá ńnaŋɛ m má anipɛ-i.
Lɛ̃ nnya, tɔkɛ́ nkpéni rɛ íye? Tɛ isé yɛ akópɛ lɛ nɛ́ɛ? Ái nkpáni lɛ̃. Amá isé yɛɛ tíyɛsɛ kaḿ nɛ akópɛ ceri. Likumúŋɛ́ rɛ isé insá pɛɛ́ m maa rɛ: Kapɛ yɛ ucɔ likɔ́ káipinkɛɛ, ám yɛ́ pɛɛ céri yo kapi yɛ sée rɛ ucɔ likɔ́ pikáipi.
Tinɔ́ɔ tɛɛ tíyɛsɛlɛ akópɛ aa kɛnɛ́mɛɛ ńnaŋɛ yɛnu, nɛn pɛɛ ḿpá yo mpuri kɛ́mɛɛ picɔ likɔ́ káipinkɛɛ. Isé insá n we, akópɛ yɛ kpuwaalɛnlɛ.
Nɛ pɛɛ mɛkɛɛ welɛ ám isé nyu, nɛn nfáa má. Kam nkpéni i n céri, iyɛ̃ ii pɛɛ kɛnɛ́mɛɛ ńnaŋɛ yɛnu, nɛ́ɛ pɛɛ kpi.
Ai pɛɛ nkpéni wai rɛ isé yɛɛ yɛ́ pɛɛ nfáa nɛ́ n hɛ yɛ nɛ nkpɔ kɛ́mɛɛ nɛ́ ha.
Isé yɛɛ tíyɛsɛ kɛ akópɛ aa lɛ̃ kii ḿ ma nnya ńnaŋɛ yɛ̃ aá nɛ kuyúi nɛ́ tani aa kɔ nɛ nɛ́ kópu.
Isé yɛ Uléécaa likɔ́ lɛ, lɛ̃ kii ḿ ma yɛ kɔ Uléécaa kɛ́mɛɛ léerilɛ, lin asei tikilɛ̃ lin kɔ nyaḿ.
Yarɛ lɛlɛɛ ń nyaḿ yɛ nkpéni pansɛlɛ lin nɛ̃́ kopu, nɛ́ɛ íye? Ái nkpáni lɛ̃! Akópɛ akɛ́ nɛ mɛyíkíyiki n nyísɛ rɛ a mɛsei akópɛ lɛ, a isé yɛɛ ń nyaḿ kpísilɛ aa pansɛsɛ nkpɔ, akópɛ aa pɛɛ lɛ̃ kɛ isé ii ḿ ma nnya n we lin nyáni rɛ akópɛ yɛ mɛsei likópɛ lɛ.
Asei kɛcáá, tɔ nyulɛ rɛ Nfáasɔnɛ mɛɛ isé te. Amá inɛ́piŋɛ mɛla kɛ nɛ́ɛ tíkilɛ̃. Nɛ we yarɛ pi nɛ́ kpísilɛ apí nɛ akópɛ yái.
Likumúŋɛ́ rɛ ám mɛnɛ́wai cirɛ asei kómɛi. Ám yɛ fe kɛ́ yɛ lɛ̃ kam ń la wa, amá lɛ̃ kam n kɔ́hɔ kam yɛ wa.
In tɛ ám likópɛ kam n wai piwai la, nɛ ma am ŋmurɛi rɛ isé yɛ nyamlɛ.
Li pɛɛ nyísɛlɛ rɛ ái rinɛ́cúruu nɛ́ɛ lɛ̃ wai, amá akópɛ nyɛɛ kɛnɛ́mɛɛ ń we nyɛɛ lɛ̃ wai.
Nɛ nyulɛ ŋmaa rɛ lisɔnɛ ái kɛnɛ́mɛɛ we, nɛ la kɛ́ rɛ mɛnɛ́wee kɛ́mɛɛ, lisɔnɛ piwai yɛ̀ɛ̀ ripɔ́ɔ nɛ́ walɛ, amá ám yɛ pɛɛ lipiwai fe.
Ám yɛ lisɔnɛ kam piwai ń la wa, amá likópɛ kám piwai ń la kam yɛ wa.
In tɛ lɛ̃ kám ń la kam yɛ wa, li nyísɛ rɛ ái nɛ́ɛ li wai, amá akópɛ nyɛɛ kɛnɛ́mɛɛ ń we yɛ nyɛ.
Nɛ yɛ̃ tɛ nní kɛ isé ii sɔ́nɛ. I la ikɛ́ lisɔnɛ wa, amá likópɛ lin pɛɛ mɛsɛ́rɛ kɛnyálɛ-i we.
Li kɛnɛ́fa kɛ́mɛɛ nɛ́ láárúlɛ rɛ kɛ́ Uléécaa isé m múílɛ̃,
amá nɛn pɛɛ kɔ inɛ́piŋɛ kɛ́mɛɛ isé féé icɔ nyáni. Isé iyɛ̃ nɛ iyɛɛ nɛ kɛnɛ́múŋɛ́ n sá íi kómɛinɛ. I akópɛ ilasi nɛ́ simrilɛ in tíyɛsɛlɛ̃ nɛn akópɛ nyɛɛ kɛnɛ́mɛɛ ń we isé tíkilɛ̃.
Linɛ́cɔ yɛ íwɛ welɛ! Wóo yɛ́ inɛ́piŋɛ yɛɛ nɛ nkpɔ nɛ́ n wɛ́ɛ́si kɛ́mɛɛ nɛ́ lesɛ?
Nɛ Urɔ́píima Yeesu Kirisi nɛ ritiki aḿ nɛ Uléécaa pɔɔnɛsɛ! Lɛ̃ nnya, nɛ kɛnɛ́múŋɛ́ kɛ́mɛɛ Uléécaa isé ilasi tunlɛ, amá nɛn pɛɛ inɛ́piŋɛ kɛ́mɛɛ akópɛ ilasi le.
Lɛ̃ nnya nkpéni, pɛpɛɛ nɛ Kirisi Yeesu m pɛ́nɛlɛ̃ pin nɛ we ápi má rɛ pikɛ́ Uléécaa kɛtahai kuú nɛ pisoi n túhaanɛnɛ iwamɛ n wai.
Asei kɛcáá, isé yɛɛ yɛ Kirisi Yeesu kupɛ́nɛcɔ kɛ́mɛɛ Nfáasɔnɛ nɛ rintíki ií nɛ nfáa hɛ yɛ isé yɛɛ yɛ akópɛ nɛ rintíki ií nɛ nkpɔ weri kɛ́mɛɛ nɛ́ lésɛlɛ.
Lɛ̃ kɛ isé ii piwai m pɔɔnɛ rɛ mɛrɔ́wee yɛ ńnaŋɛ i paasɛ nnya kɛ Uléécaa ricuruu uu wa. Ukɛ́ nɛ akópɛ nyɛɛ pisoi isoi kɛ́mɛɛ ń we an pi nyikilɛ̃ n feriyɛ nnya kuu Ukɛpipi tummɛ nɛ isoipiŋɛ yarɛ pikópɛkɔɔ́ mɛcɔ. Kɛnkpɔ mɛɛ lɛ̃ kɛ akópɛ aá nɛ ńnaŋɛ m má cirɛ nɛ a rinyiki.
Lɛ̃ nnya kari yɛ́ nkpéni fe ari isoi n le yarɛ kɛ isé ii m pisɛ. Ári nkpéni mɛrɔ́wee cirɛ tikilɛ̃ tɔn nɛ isoi le, amá tɔ nkpéni irɔ́soi lelɛ yarɛ kɛ Nfáasɔnɛ nn m pisɛ.
Asei kɛcáá, mpí pɛɛ pimɛwee cirɛ n tíkilɛ̃ pin nɛ isoi le yɛ lɛ̃ kapi ń la kɛmúŋɛ́ wailɛ, amá mpí pɛɛ piisoi n le yarɛ kɛ Nfáasɔnɛ nn m pisɛ yɛ Nfáasɔnɛ kɛmúŋɛ́ wailɛ.
Usoi mɛwee cirɛ pitiki ukɛ́ nɛ isoi n le yɛ̀ɛ̀ nɛ nkpɔ kɛ́mɛɛ u halɛ. Amá isoi pilukɛ yarɛ kɛ Nfáasɔnɛ nn m pisɛ yɛ̀ɛ̀ nɛ nfáa nɛ nkíŋniŋɛ kalɛ.
Usoi mɛwee cirɛ isoi pilukɛ yɛ̀ɛ̀ tíyɛsɛlɛ uu wai Uléécaa ulaarɔ. Mɛ́wee mɛ̃ ámɛ yɛ Uléécaa pakarɛ, ticuruu ámɛ yɛ́ fe mɛkɛ́ lɛ̃ wa.
Ái céreisɛ rɛ pɛpɛɛ pimɛwee cirɛ ilasi n tṹ pin nɛ isoi le ápi yɛ́ fe pikɛ́ lɛlɛɛ nɛ Uléécaa n sá wa.
Amá nɔ̃́ áni kɔ nkpéni nɔ́mɛnɛ́wee cirɛ ilasi tũ nɔn nɛ isoi le, amá lɛlɛɛ nɛ Nfáasɔnɛ n sá kani tíkilɛ̃, in tɛ asei kɛcáá, Uléécaa Nfaasɔnɛ yɛ nɔ́kɛnɛ́mɛɛ́ welɛ. Unyinɛ unsá Kirisi Nfaasɔnɛ m má, ái Kirisi yɛɛ u te.
Kirisi un nɔ́kɛnɛ́mɛɛ n we, asei kɛcáá, nɔ́inɛ́piŋɛ yɛ kɔ nɛ akópɛ nnya nkpɔ kɛ́mɛɛ́ welɛ, amá kɛ Uléécaa uu nɔ́ m pansɛsɛ asei pite nnya, Unfaasɔnɛ yɛ nfáa nɔ́ hɛlɛ.
In tɛ uyɛɛ pikpɔkpɔ kɛ́mɛɛ Yeesu n yukusɛ Nfaasɔnɛ yɛ nɔ́kɛnɛ́mɛɛ́ we, uyɛɛ pikpɔkpɔ kɛ́mɛɛ Kirisi Yeesu n yukusɛ yɛ́ kɔ tíyɛsɛ nɔ́inɛ́piŋɛ yɛɛ nɛ nkpɔ n sá ii Unfaasɔnɛ mɛɛ nɔ́kɛnɛ́mɛɛ ń we nnya nfáa m má.
Lɛ̃ nnya pimárɛcɔ, tɔ nkpéni riwómɛ málɛ, amá ái pɛɛ mɛrɔ́wee karí nɛ riwómɛ má kari yɛ́ nɛ irɔ́piŋɛ mɛla n wai.
Nɔn nɔ́mɛnɛ́la n tikilɛ̃ nɔn nɛ nɔ́inɛ́soi n le, nɔ kpíninɛ. Amá in tɛ nɔ Uléécaa Nfaasɔnɛ tíyɛ nn nɔ́kɛnɛ́mɛɛ pikɛi wai nn nɔ́inɛ́piŋɛ mɛwai kopu, nɔ́ nfáa wa.
Pɛ̃ nnɛ́í kɛ Uléécaa Nfaasɔnɛ nn n séni yɛ Uléécaa sipipi lɛ.
Ái nfáa mɛɛ nɔ́ m pansɛsɛ pilási pɛɛ iwamɛ nɛ n tṹ kaní yɔsí, amá Nfáasɔnɛ mɛɛ nɔ́ n kpísi nn waisɛ Uléécaa sipipi kaní yɔsí. Mmɛ mɛɛ yɛ tíyɛsɛ kari yɛ ricáái ari Uléécaa séi rɛ “Apa”, “Sáa”!
Uléécaa Nfaasɔnɛ ricuruu yɛ tirɔ́cúruu símisilɛ rɛ tɔ Uléécaa sipipi lɛ.
Tɔn Uléécaa sipipi, tɔ́ɔ kɔ masí lɛ̃ kuú nɛ rɔ́ m mɛ̃́ te. Tɔ́ nɛ Kirisi tɔ́ɔ kɛsẽ́ Uléécaa likɔ́ te. Tɔn Kirisi iwɛ kɛsẽ́ n li, tɔ́ nɛ Kirisi yɛ́ ha kɛsẽ́ umɛyɔɔpi kɛ́mɛɛ́ n we.
Nɛ nyáni rɛ íwɛ nnyí kɛ́mɛɛ kari nɛni nní ń we nɛ masí kɛpirɛ mɛyɔɔpi kɛ Uléécaa uu ń lesɛnɛ ukɛ́ rɔ́ nyísɛ ámɛ ńka kɛ́mɛɛ kumúŋɛisɛnɛ we.
Ḿpá yo kɛ Uléécaa uu n wa yɛ mɛyíkíyiki mɛ́nlɛ, nɛ kɛfa kɛsɛ Uléécaa ukɛ́ usipipi lesɛ ukɛ́ nyísɛ.
Ḿpá yo kɛ Uléécaa uu n wa yɛ pansɛlɛ líwookɔɔ́. Ái rɛ liricuruu mɛla kɛ́mɛɛ kaí nɛ lɛ̃ wa, amá Uléécaa yɛɛ lɛ̃ nɛ ńnaŋɛ li wai. U lɛ̃ walɛ un nɛ tálɛ̃ tɛ:
Ulikɔ́ kuu n wa yɛ́ kam ai ńnaŋɛ mɛɛ li n caai ai ilási kɛ́mɛɛ li n tonsɛlɛ̃ anipɛ-i lelu, ai pɛɛ́ nɛ liripɔɔ n we lin kɔ Uléécaa sipipi mɛyɔɔpi kɛ́mɛɛ́ we.
Tɔ kɔ pɛɛ nyulɛ rɛ ḿpá yo kɛ Uléécaa uu n wa yɛ hái nɛ nɛni-mɛ ŋmɔ́ɔ́púlɛnlɛ, lin íwɛ le yarɛ kɛ mɛmárɛnlõ amɛ yɛ unɔ́si n kɛ́hɛni.
Amá ái pɛɛ lɛ̃ ŋmanɛ. Tɔ̃́ nɛ kɔ ŋmɔ́ɔ́púlɛnlɛ tɔn nɛ mɛyíkíyiki mɛ̃́ tɛ tɔ́ mpí kɛ Uléécaa uu nní Unfaa n laansɛ, ukɛ́ mɛsei rɔ́ yɔsí yarɛ usipipi uu kɔ ńnaŋɛ mɛɛ mɛkɛɛ-mɛ rɔ́ n caai anipɛ-i rɔ́ lesɛ.
Amá tɔ tálɛnlɛ tɔn mɛ̃́. Pitá pɛ̃ kɛ́mɛɛ ŋmanɛ kɛ Uléécaa uu tirɔ́yu lɔ. Usoi un lɛ̃ kuu n tálɛ̃ un mɛ̃́ n nyáni, ápi yɛ pɛɛ rɛ u nɛ tálɛnlɛ. Usoi yɛ́ fe uu lɛ̃ kuu n nyáni maa rɛ u kɔ tálɛnlɛ u mɛ̃́ɛ?
Amá in lɛ̃ kári n nyáni kari tálɛ̃, tɔ yɛ li m mɛ́nlɛ nɛ ikari.
Limɛcɔ kɛ Nfáasɔnɛ pɔ́ɔ yɛ kɔ rɔ́ lɛ̃́ tɛ ári páápú nnya. Asei kɛcáá, ári piyómɛyáhaa kɛ́mɛɛ lɛ̃ kari yɛ́ɛ́ n we nyu. Amá Nfáasɔnɛ ricuruu yɛɛ kɛrɔ́cáá Uléécaa yáasilɛ nń nɛ iŋmɔpi yɛɛ íi nnɔ́ɔ nɛ kúmaa ń we kɛrɔ́cáá u téni.
Kei kɛ Uléécaa yɛɛ ḿpá úye kɛfa n nyu uu yɛ nɛ lɛ̃ kɛ Nfáasɔnɛ nn ń la nkɛ́ m pisɛ ceri. Nfáasɔnɛ yɛ̀ɛ̀ Uléécaa pikɔ́ kɛcáá yáasilɛ aí nɛ umɛla sá.
Tɔ kɔ nyulɛ rɛ ḿpá yo yɛ̀ɛ̀ pɛpɛɛ Uléécaa ń la nɛ lisɔnɛ kalɛ. Lipite pɛɛ nní pɛ̃ kuu lɛ̃ kuu piwai ń la nnya n sée.
Uléécaa yɛ tíyɛsɛlɛ rɛ pɛ̃ nnɛ́í kuu mɛkɛɛ-mɛ n céri uu kɔ mɛkɛɛ-mɛ pi wɛ́ɛ pikɛ́ Ukɛpipi mɛcɔ n we, Ukɛpipi kɛ̃ kɛkɛ́ pɛɛ pimárɛcɔ kulúi kɛ́mɛɛ kɛfoí kuu m mári.
Pɛ̃ nnɛ́í kɛ Uléécaa uu mɛkɛɛ-mɛ n yekei rɛ pikɛ́ lɛ̃ n we, u kɔ lipite pɛ̃ séelɛ, pɛ̃ kuu n sée, u kɔ pi pansɛsɛlɛ asei pite, pɛ̃ kuu m pansɛsɛ asei pite, u kɔ ríyu pi waisɛlɛ.
Tɔ́ nkpéni mmú kɛ́mɛɛ rɛ íye? Uléécaa un kɛrɔ́cáá n kpálɛ̃, wóo yɛ́ pɛɛ́ nɛ rɔ́ kɛ́ŋɛnɛ?
Ukɛpipi cirɛ kúu kaŋnɛ rɛ ákɛ kapɛ íwɛ li, amá u kɛ kpísilɛ uú nɛ ntɔ́nɛ́í akópɛ nnya nyɔ́ɔnsɛ, íye kai yɛ́ pɛɛ wa úu yɛ́ nɛ uipɛɛlɛ́ɛ kɛ̃ nnya ḿpá yo rɔ́ ḿ pa?
Wóo yɛ́ fe uú nɛ pɛ̃ kɛ Uléécaa uu n wɛ́ɛ túhaanɛ? Liute úu we. Likumúŋɛ́ rɛ Uléécaa yɛɛ yɛ usoi pansɛsɛ asei ute.
Wóo yɛ́ fe uu akópɛ pi pa? Liute úu we. Likumúŋɛ́ rɛ Kirisi Yeesu yɛɛ kpu, ái kɔ kei nɛ ripá, amá u nkpɔ kɛ́mɛɛ yisilɛ, Uléécaa kulukɛ-lukɛ-mɛ̃ kuu kɛ́yukɔɔ́tonɛ-i tṹ un kɛrɔ́cáá u welu!
Yoo yɛ́ fe ai Kirisi yɛɛ rɔ́ ń la anipɛ-i rɔ́ lesɛ? Íwɛ píima nɛ́ɛ mpɔ́ɔcaai nɛ́ɛ piwéékusɛ nɛ́ɛ nkṹ nɛ́ɛ mpárí nɛ́ɛ nkpɔ piloró nɛ́ɛ nkpɔ ricuruu ŋmaa?
Lɛ̃ kai nní Nléécaasimɛ́ ritɛlɛ́ kɛ́mɛɛ wɔ́laalɛ̃ tɛ: Pɔ̃́ nnya kari mɛsɛ́rɛ nkpɔ lorólɛ̃ pin tɔ́ nyáni yarɛ isáŋ kapí nɛ kɛsarɛyái-i pikópɛ n tɔ́su.
Amá tɔ lɛ̃ nnɛ́í kɛ́mɛɛ uyɛɛ nní rɔ́ ń la nnya feriyɛlɛ ái nɛ kɛ́tɔ.
Nɛ mɛyíkíyiki nyulɛ rɛ líka ái yɛ́ fe likɛ́ ńla mmɛ̃ kɛ́mɛɛ rɔ́ lesɛ. Ái nkpɔ, ái kɔ nfáa, ái kɔ piléécaatumɛ, ái kɔ liféé linyinɛ lɛɛ ńnaŋɛ m má, ái kɔ nfáani likɔ́ nɛ́ɛ masí kɛpirɛ likɔ́,
ái kɔ kɛcáá likɔ́ líka, ái kɔ lɛlɛɛ mɛtene ń we. Líka mpuri ái we. Urɔ́píima Kirisi Yeesu nnya kɛ Uléécaa uu rɔ́ nyísɛ rɛ u rɔ́ lalɛ. Lɛ̃ nnya, líka mpuri kɛ Uléécaa uu n wa, áli we lɛɛ yɛ́ ń fe ai Uléécaa nla kuu rɔ́ n nyísɛ kɛ́mɛɛ rɔ́ lesɛ.
Lɛ̃ kam nní ḿ maanɛ yɛ nsímɛ́sei lɛ. Nɛ Kirisi ukɔ́ lɛ, ám kiraasɛ. Uléécaa Nfaasɔnɛ yɛ tíyɛsɛlɛ am céru rɛ asei yɛ nyɛ.
Asei yɛ nyɛ rɛ tinɛ́pɔ́ɔ yɛ mɛyánsei caailɛnlɛ nɛn kɔ mɛsɛ́rɛ kɛnɛ́fa-i nɛ íwɛ pansɛntɛ.
Nɛ́ pɛɛ Uléécaa pisɛ rɛ ukɛ́ anɔ́ɔ nɛ́ wa tɔ́ nɛ Kirisi tɔkɛ́ túúnnɛ likɛ́ pinɛ́márɛcɔ, tɔ́ nɛ pɛ̃ kapi mpuri nsɛ-i m mári yoriyɛ.
Pi Isirayɛɛli pikɔ́ lɛ kɛ Uléécaa uu m pansɛsɛ upikɔ́, pin umɛyɔɔpi kɛ́mɛɛ́ we. Pɛ̃ kuú nɛ nkómɛinɛ sée uu isé pi pa, uu kɔ pi céési lɛ̃ kapi yɛ́ uinyɔ́ɔnsɛ n wa, uu rinɔ́ɔ pi yekei.
Uléécaa yɛ hái pɛɛ mɛkɛɛ-mɛ pipikpurɛ wɛ́ɛlɛ. Kirisi ricuruu yɛ ukɛpirɛ ukɔ́ lɛ, tɔn kei kapi kɛtẽ nkɛ́ kɛcáá u m mári m painɛ. Kirisi uyɛɛ pɛɛ kɔ ḿpá yo fe. Uyɛɛ Uléécaa yɛɛ ḿpá píyei ipakarɛ n te. Amí!
Ái we rɛ usoi ukɛ́ musí rɛ Uléécaa rinɔɔ ári nkpéni ńnaŋɛ ńka má. Ái rɛ Isirayɛɛli pikɔ́ nnɛ́í pɛɛ Isirayɛɛli pikɔ́ yíkíyiki.
Limɛcɔ, ái rɛ Apiraham kumarɛ pikɔ́ nnɛ́í pɛɛ Apiraham sipipi yíkíyiki. Uléécaa yɛ Apiraham maa rɛ: Isaaki kɛ́mɛɛ́ kaa sipírɛ̃ yɛnunɛ api yɛ ripɔ́nyíri si séi.
Lɛ̃ nnya, ái Apiraham sipipi nnɛ́í sɛɛ Uléécaa sipipi. Uléécaa yɛ maa rɛ usipipi yíkíyiki sɛɛ nní sɛ̃ kapi Urinɔɔ kuu n yekei kɛcáá ḿ mári.
Asei kɛcáá, tinɔ́ɔ tɛɛ n yisunu yɛ ntí: Kɛ́ nɛ kɛlaanɛ nní icɔ m pɛɛmɛ, Sara un kɛwántisi má.
Ái nɛ kei ŋmanɛ ripá. Limɛcɔ kai kɔ Repeka piŋmánɛ kɛtɛ́ kɛ́mɛɛ́ we. Urɔ́sáayaha Isaaki yɛɛ pɛɛ pikɛtɛ́ usaa.
Úu pɛɛ kahanɛ pi m mari, ápi pɛɛ kɔ kahanɛ lisɔnɛ nɛ́ɛ likópɛ n wa. Ḿpá nɛ lɛ̃, Uléécaa yɛ pɛɛ Repeka maa rɛ: Uwɛ́ɛ́sɛ yɛ́ pansɛ uwã́ ulasi yarɛ kai n wɔ́laalɛ̃ tɛ: "Yakupu ipuri kaḿ la, am Esau ikɔ́ yúlu." Uléécaa kɛmúŋɛ́ kɛkɛ́ nɛ n wa nnya kai lɛ̃ wa. Ái kɛsoipipi mɛwai kuú paílɛ̃ un nɛ wɛ́ɛ́kɛɛ, amá uricuruu kɛmúŋɛ́ kɛ́mɛɛ́ kai léeri kuu yɛ nɛ usoi wɛ́ɛ.
<range>
<range>
Lɛ̃ nnya, tɔ́ nkpéni maa rɛ íye? Tɛ Uléécaa úu asei ute nɛ́ɛ? Ái nkpáni lɛ̃.
U pɛɛ Moisi maa rɛ: Nɛn úye n la kɛ́ íwɛ tẽ́, nɛ yɛ liute íwɛ ténlɛ, nɛn kɔ úye n la kɛ́ nɛ kɛfa fénnɛ, nɛ yɛ liute nɛ kɛfa fénnɛlɛ.
Lɛ̃ nnya, ái usoi mɛla kɛ́mɛɛ léeri, ái kɔ usoi nŋmɔ́ɔ́pú kɛ́mɛɛ léeri, amá Uléécaa yɛɛ yɛ usoi íwɛ n tẽ́ ŋmanɛ kóló kɛ́mɛɛ kai léeri.
Lɛ̃ kɛ Uléécaa uu Esipiti Uyɔɔpi maa rɛ: Nɛ pɔ́ lésɛmɛlɛ rɛ kɛ́ nɛ pɔ́ ritiki kɛ́ nɛ nnɛ́naŋɛ nyísɛ rinɛ́nyíri tikɛ́ nɛ kɛtẽ nnɛ́í rinkɔ́ɔ́nú nnya.
Lɛ̃ nnya, Uléécaa un úye n la ukɛ́ íwɛ tẽ́, u yɛ liute íwɛ ténlɛ, un kɔ úye rikiŋ n la ukɛ́ tákaasɛ, u yɛ liute rikiŋ takaasɛlɛ.
In n la unyinɛ yɛ́ fe uu nɛ́ pisɛ rɛ: In lɛɛ ni, yo nnya kɛ Uléécaa uu yɛ pɛɛ́ nɛ pisoi cɛ́si? Wóo yɛ́ mpíí fe ukɛ́ umɛla kɛsi?
Pɔ́ kɛsoipipi, pɔ́ɔ úye pɔ́ɔkɛ́ nɛ Uléécaa n kɛ́ŋɛnɛ? Kɛtúhu yɛ́ fe akɛ umɔ́mɛ pisɛ rɛ yo nnya kaa nní nɛ́ mɔ̃́ɔ?
Utúhumɔmɛ yɛ ncée málɛ ukɛ́ nɛ lɛ̃ kuu ń la mɛtipipɛrɛ́ wa. U yɛ́ fe uu mɛpɛ́rɛ́ mɛsɛ mɛ̃ kpísi uú nɛ kɛtúhu mɔm, api yɛ nɛ líyukɔɔ́ kɛ wai, uu kɔ kɛcɔ mɔm, api yɛ kɛ̃ nɛ likpárákɔɔ́ wai.
Uléécaa yɛ pɛɛ lalɛ ukɛ́ ukuwɔi nɛ unnaŋɛ pinyinɛ kɛ́mɛɛ nyísɛ. Pɛpɛɛ sitúhu sɛ̃ kapi yɛ nɛ likpárákɔɔ́ n wa. Amá ḿpá nɛ lɛ̃, uu umɛcirɛ tini uu pɛpɛɛ pɛɛ́ nɛ nkpɔ n sá m múílɛ̃ un tikíŋ tápaalɛ̃.
U kɔ pɛɛ́ lalɛ ukɛ́ picɔ kɛ́mɛɛ nyísɛ rɛ umɛyɔɔpi ámɛ kumúŋɛ́ má. Pɛ̃ kuu íwɛ tẽ́. Pɛpɛɛ sitúhu sɛ̃ kapi yɛ nɛ líyukɔɔ́ n wa. Pɛ̃ kuu kɔ mɛkɛɛ-mɛ wɛ́ɛ rɛ pikɛ́ umɛyɔɔpi kɛ́mɛɛ n we.
Lɛlɛɛ nní tɔ́ mpí kuu nní n sée. Ái kɔ Pisuifi ŋmanɛ, amá nɛ mpuri sanɛ pikɔ́ kuu sée.
Lɛ̃ kɛ Uléécaa uu Osee ritɛlɛ́ kɛ́mɛɛ maa rɛ: Mpuri mmɛ mɛɛ ńn pɛɛ nnɛ́kɔ́ kam sɔ́nti kɛ́ sée rɛ nnɛ́puri. Mpuri mmɛ̃ isoi kám yɛ pɛɛ ń la kam sɔ́nti kɛ́ sée rɛ nnɛ́puri lala píima.
Pɛ̃ kam yɛ pɛɛ ḿ maa rɛ: Áni pinɛ́kɔ́, kam sɔ́nti kɛ́ sée rɛ Uléécaa yɛɛ nfáa n te sipipi.
Antepu Esayi pɔ̃́ nɛ kɔ Isirayɛɛli pikɔ́ kɛcáá nsímɛ́ maa rɛ: Ḿpá Isirayɛɛli sipipi sikɛ́ kam sikɛ́ kulúi n we yarɛ mínimaa ritimɛ nnyɛnɛ, pisoi nkáripi nnyinɛ ŋmanɛ riyu kɛ Uléécaa uu lɔlunɛ.
Upíima yɛ rinɔ́ɔ tɛ̃ kuu n yekei wainɛ nɛ kɛ́tɔ-pɔ, kɛtẽ kɛcáá ái nkpáni sésénɛ.
Lɛ̃ kɛ Esayi uu mɛkɛɛ-mɛ wɔi rɛ: Uléécaa, kɛtẽ nɛ kɛyómɛ ute unsá pɛɛ ntɔ́puri kɛ́mɛɛ pinyinɛ n tíyɛ, tɔ́ pɛɛ pansɛlɛ yarɛ Sotɔm pikɔ́, Komɔɔri pikɔ́ kari yɛ́ pɛɛ́ nɛ mɛnyinɛ n we.
Lɛ̃ nnya, tɔ́ nkpéni maa rɛ íye? Tɛ mpuri sanɛ pikɔ́ pɛɛ ápi n wɛ́ɛ́si pikɛ́ pansɛ asei pite yɛ kɛfa kapí nɛ u n tɛnɛ nnya pansɛ asei pite.
Isirayɛɛli pikɔ́ pɛɛ n ŋmɔ́ɔ́púlɛ̃ pikɛ́ isé ritiki pikɛ́ nɛ pansɛ asei pite pɔ́ɔ pɛɛ mɛníŋɛ́ lólu, ápi lɛ̃ kapí pɛɛ ń la yɛ̃.
Íye kai pɛɛ lɛ̃ wa? Ápi wɛ́ɛsi rɛ pikɛ́ nɛ Uléécaa kɛfa tɛnɛ. Amá pi pɛɛ́ lalɛ pikɛ́ piricuruu liwaiwai nnya pansɛ asei pite Uléécaa inipɛɛ-i. Kei kapi pɛɛ́ nɛ “riparɛ tɛɛ yɛ pisoi n lóisɛ rikpɔu.”
Tiparɛ tɛ̃ nsímɛ́ mɛɛ Nléécaasimɛ́ ritɛlɛ́ kɛ́mɛɛ wɔ́laalɛ̃ tɛ: Nɔ yɛ̃ɛ, nɛ Siyɔɔ kɛtẽ-pɔ riparɛ yekeilɛ tɛɛ yɛ pisoi rinkpɔ́usɛ nɛ kuparɛcaŋaa kpɛɛ yɛ pisoi n lóisɛ. Amá nkó yɛɛ riparɛ tɛ̃ nɛ kɛfa n tɛnɛ úu isɛi mɛlukɛ má.
Pimárɛcɔ, kɛnɛ́fa nnɛ́í mɛla nɛ lɛ̃ kam Uléécaa n welu yɛɛ rɛ ukɛ́ nnɛ́puri pikɔ́ riyu lɔ.
Nɛ́ fe am asei kɛcáá maa rɛ pi mɛyíkíyiki Uléécaa pikɛi kɛ́mɛɛ ŋmɔ́ɔ́púlɛnlɛ. Amá mɛnyuwɛ yɛ pɛɛ pi párílɛnlɛ.
Ápi ceri lɛ̃ kɛ Uléécaa uu yɛ n tíyɛsɛ usoi uú nɛ pansɛ asei ute, api pɛɛ piicee cirɛ n wɛ́ɛ́si pikɛ́ nɛ pansɛ asei pite, api pɛɛ lɛ̃ kɛ Uléécaa uu yɛ usoi m pansɛsɛ asei ute pitíki yulu.
Kirisi yɛ isé ńnaŋɛ paasɛlɛ rɛ Uléécaa ukɛ́ pɛ̃ nnɛ́í pɛɛ nɛ kɛfa u n tɛnɛlɛ̃ pansɛsɛ asei pite uinipɛɛ-i.
Nsímɛ́ mmɛ̃ kɛ Moisi uu lɛ̃ kɛ usoi uu yɛ isé rintíki uú nɛ pansɛ asei ute kɛcáá ń wɔ́i yɛ mmú rɛ: Usoi nkó yɛɛ isé kɛcáá n sɔ́nɛ yɛ́ isé iyɛ̃ nnya nfáa yɛ̃.
Amá lɛ̃ kɛ Uléécaa uu yɛ usoi nfatɛnɛ nnya m pansɛsɛ asei ute nkɔ́ yɛ mmú rɛ: Kapɛ mɛpɔ́círɛ m písɛi rɛ wóo yɛ́ kɛyómɛcaa ritaá? Li nkpáni yarɛ pɔ lɛ̃ teelɛ rɛ wóo yɛ́ ha Kirisi súísɛmɛ.
Nɛ́ɛ kapɛ kɔ mɛpɔ́círɛ m písɛi rɛ: Wóo yɛ́ nkpɔ kuhorɛ kɛ́mɛɛ súípɔ? Li nkpáni yarɛ pɔ lɛ̃ teelɛ rɛ wóo yɛ́ fe uu pikpɔkpɔ kɛ́mɛɛ Kirisi lesɛri.
Li mpíí Nléécaasimɛ́ kɛ́mɛɛ wɔ́laalɛ̃ tɛ íye? Li wɔlaalɛ̃ tɛ: Kɛpɔ́mɛɛ nɛ mpɔ́nɔ́ɔ-i nɛ kɛpɔ́fa-i kɛ Nléécaasimɛ́ nń we. Nfatɛnɛ nsímɛ́ mmɛ̃ kari n yóólɛ̃ yɛ mmɛ̃.
Pɔn nɛ mpɔ́nɔ́ɔ pisoi kɛyu-i n símisi rɛ Yeesu yɛɛ Upíima, pɔn kɔ kɛpɔ́fa-i nɛ kɛfa n tɛnɛlɛ̃ tɛ Uléécaa yɛ pikpɔkpɔ kɛ́mɛɛ u yukusɛ, Uléécaa yɛ́ ripɔ́yu lɔ.
Lɛ̃ nnya, usoi un ukɛfa-i nɛ Uléécaa kɛfa n tɛnɛlɛ̃ kuu yɛ Uléécaa inipɛɛ-i pansɛ asei ute, un n ŋmurɛi uu háa, Yeesu uu uriyu lɔlu.
Uléécaa Nsímɛ́ ritɛlɛ́ yɛ maa rɛ: Nkó yɛɛ nɛ kɛfa u n tɛnɛlɛ̃, úu isɛi mɛlukɛ má.
Líka ái asei kɛcáá Usuifi nɛ mpuri sanɛ ukɔ́ kɛcɔpɛ kóólɛlɛ̃. Upíima usɛ kɛ pinnɛ́í api má. Pɛ̃ nnɛ́í pɛɛ urinyiri n sélei kuu yɛ ulikɔ́ mɛyã́ hɛ.
Li kɔ Nléécaasimɛ́ kɛ́mɛɛ wɔ́laalɛ̃ tɛ: Upíima yɛ̀ɛ̀ nkó yɛɛ urinyiri n sélei riyu lɔlɛ.
Amá íye kapi yɛ́ urinyiri sée, pinsá nɛ kɛfa u n tɛnɛlɛ̃? Íye kapi yɛ́ kɔ pɛɛ uyɛ̃ kɛcáá nsímɛ́ kápi píkai n kómaalɛ̃ nɛ kɛfa tɛnɛ? Íye kapi yɛ́ kɔ ukɛcáá nsímɛ́ kṍ, unyinɛ unsá unsímɛ́ rin-yóó?
Íye kɛ pisoi api yɛ́ nsímɛ́ riyóó, pinsá pinyinɛ n tummɛ rɛ pikɛ́ riyóó? Lɛ̃ kapi Nléécaasimɛ́ kɛ́mɛɛ wɔ́laalɛ̃ tɛ: A tíyɛ pɛpɛɛ nsímɛ́ n yóólɛ̃ nsẽ yɛ pinyánɛi nyaḿ kpa.
Amá pɛ̃ kapi rin-yóó ápi pinnɛ́í Nsímɛ́ Kɛcirɛ mmɛ̃ ŋmurɛi. Esayi yɛ uritɛlɛ́-i wɔ́i rɛ: Upíima, wóo nkpáni mmɛ̃ kari rin-yóó kutu ricɔ?
Lɛ̃ nnya, nsímɛ́ kɛ usoi uu yɛ n kṍ mɛɛ yɛ tíyɛsɛ uú nɛ kɛfa tɛnɛ. Nsímɛ́ kɛ usoi uu yɛ n kṍ mɛɛ nní Kirisi nsímɛ́ kapi n yóólɛ̃.
Nɛ pisɛ rɛ: Yarɛ ápi pɛɛ nsímɛ́ mmɛ̃ kõ, nɛ́ɛ íye? Pi n konlɛ! Li Nléécaasimɛ́ kɛ́mɛɛ wɔ́laalɛ̃ tɛ: Pimɛtẽ yɛ ḿpá yei tulɛ. Pirinɔɔ ari pisoi hái kɛtẽ kɛtɔ-pɔ tulu.
Nɛ rɛ kɛ́ kɔ pisɛ rɛ: Isirayɛɛli pikɔ́ ápi mmɛ̃ kõ, nɛ́ɛ íye? Moisi yɛ likɛcáá rinɔ́ɔ pɛsɛ rɛ: Uléécaa yɛ maa rɛ: Nɛ́ tíyɛsɛ nɔ́kɛnɛ́fa akɛ́ nɛ mpuri nnyinɛ pikɔ́ pɛɛ ápi kuséi ń we rɛ nsoipuri tóósi. Nɛ́ kɔ tíyɛsɛ aní nɛ mpuri nnyinɛ pikɔ́ pɛɛ ápi mɛsɔhɔ mɛ́ka m má wɔ́ɔ́si.
Esayi ricuruu uu ikari wai uu yóó rɛ: Uléécaa yɛ maa rɛ: Pɛpɛɛ ápi pɛɛ nɛ́ n wɛ́ɛ́si pɛɛ nɛ́ yɛ̃́, pɛpɛɛ ápi líka nɛ́ m písɛi kam mɛnɛ́círɛ nyísɛ.
Amá u Isirayɛɛli pikɔ́ nkɔ́ maa rɛ: Kɛyáa nɛ kɛriyu kam sásikɛɛ rɛ kɛ́ tɔ́ nɛ mpuri pakarɛcirɛ́ mɛɛ nnɛ́kɔ́ ń kɛ́su kɛcɔpɛ nyɔ́ɔnsɛ.
Lɛ̃ kam pisɛ rɛ: Uléécaa yɛ umpuri fómlɛ nɛ́ɛ? Ái yɛ́ lɛ̃! Tinɛ́cúruu yɛ kɔ Isirayɛɛli ukɔ́ lɛ. Nɛ Apiraham kɛpirɛ̃ lɛ nɛn kɔ Pɛnyamɛɛ mpuri ukɔ́.
Uléécaa úu umpuri kuu hái mɛkɛɛ-mɛ n wɛ́ɛ fóm. Nɔ Uléécaa Nsímɛ́ ritɛlɛ́ kɛlõ kɛ̃ léisɛ, nɛ́ɛ yo? Kei kɛ antepu Elii uú nɛ Isirayɛɛli pikɔ́ nɛ n wɔ́ɔsi uú nɛ Uléécaa téni.
U kei maa rɛ: Upíima, pi antepuyɛ pɛɛ nɛ mpɔ́nɔ́ɔ n símisi kónlɛ api sipɔ́nyɔ́ɔnsɛhúú forɛsi. Mɛnɛ́círɛ kóló kai tíyɛ, pin kɔ la pikɛ́ nɛ́ kpu.
Tɛ íye kɛ Uléécaa uu rinɔ́ɔ u pɛsɛ? U u pɛsɛ rɛ: Nɛ pisoi ákotokú asɛɛi mɛnɛ́círɛ yekeilɛnlɛ pɛɛ ápi píkai Paali anui n wúlalɛ̃.
Limɛcɔ kɛ Uléécaa uu kɔ nfáani kɛtẽ nkɛ́-i pisoi nkáripi nɛ uipɛɛlɛ́ɛ wɛ́ɛ un umɛcirɛ yekeilɛ̃.
Lɛ̃ nnya, nfanarɛ kɛ Uléécaa uú nɛ pi wɛ́ɛ, ái rɛ pimɛwai sɔnɛ nnya. Insá lɛ̃, Uléécaa ipɛɛlɛ́ɛ íi yɛ́ pɛɛ ípɛɛlɛ́ɛ yíkíyiki. [In kɔ rɛ pimɛwai sɔnɛ nnya, ái pɛɛ ípɛɛlɛ́ɛ kuu pi nyísɛ. Mɛwai sɔnɛ ihɛ́ɛ́ íi ípɛɛlɛ́ɛ ihɛɛ kapi yɛ usoi n hɛ.]
Lɛ̃ nnya, íye nkpéni? Tɔ maa rɛ Isirayɛɛli pikɔ́ ápi lɛ̃ kapi n wɛ́ɛ́si yɛ̃. Amá pɛ̃ kɛ Uléécaa uu pikɛcɔpɛ n wɛ́ɛ ŋmanɛ pɛɛ li yɛ̃ ai pitɔ́rɔɔ atu tápisi.
Li Nléécaasimɛ́ kɛ́mɛɛ wɔ́laalɛ̃ tɛ: Uléécaa yɛ pimɛsɔhɔ rikipilɛ, uu piinipɛɛ yarii ápi yɛ pɛɛ yɛ̃́, uu kɔ piatu tápisi ápi yɛ pɛɛ kṍ hái nɛ nɛni-mɛ.
Tafiti pɔ̃́ nɛ kɔ maa rɛ: Pianyã́ ilukɛ ikɛ́ pi pansɛ ripinɛ nɛ kei kai yɛ́ pi n tĩ́ likɛ́ kɛlólɛ́-mɛ̃ nɛ pi ha pikɛ́ pɛɛ pimɛwai kulaa yɛ̃.
Piinipɛɛ ikɛ́ nyíinu ápi kapɛ yɛ yɛ̃. A tíyɛsɛ pikɛ́ mɛsɛ́rɛ ritírí n kpúḿḿlɛ̃.
Nɛ pisɛ rɛ: Lɛ̃ nnya, Isirayɛɛli pikɔ́ yɛ loolɛ ái nkpáni píkai kuyisɛ wee? Ái nkpáni lɛ̃! Amá pikɛlólɛ́ yɛ tíyɛsɛlɛ Uléécaa uu mpuri sanɛ pikɔ́ riyu lɔlu rɛ pikɛfa kɛkɛ́ tóósi nnya.
Pikɛlólɛ́ yɛ tíyɛsɛlɛ kɛtẽ nnɛ́í akɛ Uléécaa likɔ́ yɛ́nu, pikupakarɛcirɛ́ aku tíyɛsɛ mpuri sanɛ pikɔ́ api Uléécaa likɔ́ yɛ́nu. Lɛ̃ nnya, Isirayɛɛli pikɔ́ nnɛ́í pin nkpéni Yeesu Kirisi rintiki, Uléécaa likɔ́ yɛ́ pɛɛ kumúŋɛ́ m máa?
Nɔ́ mpuri sanɛ pikɔ́ kam nkpéni nɛ mánɛ. Nɛ́ɛ Kirisi utumɛ yɛɛ mpuri sanɛ pikɔ́ kɛcɔpɛ n kɛisi. Kai nní lɛ̃, li nɛ́ láárúlɛ rɛ pikɛi pɛɛ anɛ́nípɛ-i we nɛn pi wai.
In n la, li yɛ́ tíyɛsɛ am nnɛ́puri pikɔ́ kufatoi yukusɛ aí nɛ pikɛcɔpɛ pinyinɛ ayu lɔlu.
Uléécaa yɛ Isirayɛɛli pikɔ́ ilúkɛ́ ritélɛ uu pɛɛ u nɛ isoipuri tɔrɔɔ pikɔ́ kɛcɔpɛ nsímɛ́ nyɔ́ɔnsɛ. Un nkpéni kɔ pikɛtonɛ-i pi m pɛsɛpɔ, íye kai yɛ́ pɛɛ́ n we? Li yɛ́ nkpáni yarɛ kɛ usoi uu yɛ n kpu uu pɛɛri!
Pin ilukɛ n wa api ifoí wɛ́ɛ api Uléécaa hɛ, li nyísɛlɛ rɛ Uléécaa yɛɛ itɔ́rɔɔ nnɛ́í te. Pin kuléé kunyinɛ iníŋí n kpísi pin Uléécaa n hɛ, li nyísɛ rɛ Uléécaa yɛɛ ku te nɛ kuilesɛ-pɔ.
Pisuifi yɛ welɛ yarɛ Olifiyee kuléé kapi n támisi, Uléécaa uu kuilesɛ inyinɛ kérii uu iripɔhɔ kpɛkpɛɛ mɛ́woo n lɛ ilesɛ mɛɛlú. Pɔ́ nkɔ́, pɔ́ɔ nní mpuri sanɛ ukɔ́, pɔ welɛ yarɛ Olifiyee kuléé kpɛɛ mɛ́woo n lɛ ilesɛ. Pi pɔ́ kpísilɛ api mɛ́mɛɛlú pɔ́ mɛɛlúsɛ, pɔn nkpéni kuléé kapi n támisi iníŋí mɛni níru.
Lɛ̃ nnya, kapɛ ilésɛ iyɛ̃ kapi n kérii n nyáni rɛ íi kɛpɔ́yu-i líka tu. Pɔn mɛpɔ́círɛ n taásɛlɛ̃, a n nyu rɛ ái pɔ́ɔ nníŋí topori, amá nníŋí mɛɛ pɔ̃́ topori.
Pɔ́ maa rɛ: Pi ilésɛ iyɛ̃ kériilɛ pikɛ́ nɛ iripɔhɔ nɛ́ rimɛɛlúsɛ nnya.
Asei ŋmaa yɛ nyɛ! Pi i kériilɛ rɛ íi nfatɛnɛ má nnya, amá mpɔ́fatɛnɛ nnya kɛ pɔ́ɔ we. Kapɛ mɛpɔ́círɛ n taásɛlɛ̃, amá iwamɛ ikɛ́ pɔ́ n we.
Pisuifi pɛɛ Olifiyee kuléé kapi n támisi ilesɛ, ḿpá nɛ lɛ̃ Uléécaa úu pi kaŋnɛ. Pɔ́ɔ nní nlésɛ kapi riḿmɛɛlú, kapɛ n nyu rɛ pɔ̃́ kuu yɛ́ kaŋnɛ.
Lɛ̃ nnya, a Uléécaa nfanarɛ ripaí aa un-yupapɛ paí. U nɛ pɛpɛɛ kɛpirɛ u rińtɔ kɛ́yu páápúlɛ, uu kutu pi pasa uu pɔ̃́ ńnarɛ wai. Lɛ̃ nnya, li pisɛ rɛ pɔkɛ́ unnarɛ ncee n tikilɛ̃. Insá lɛ̃, u yɛ́ kɔ pɔ̃́ tiké yarɛ kapi yɛ nlésɛ rinké mɛcɔ.
Limɛcɔ, pɛ̃ pin nfatɛnɛ n yɛ̃, u yɛ́ kɔ pímɛɛlú pi pɛsɛ. Uléécaa yɛ ńnaŋɛ málɛ ukɛ́ nɛ pímɛɛlú pi pɛsɛ.
Lɛ̃ nnya, pɔ́ nkó pɔ́ɔ áa nní Usuifi, pɔ we yarɛ Olifiyee kuléé kpɛɛ mɛ́woo n lɛ nlesɛ. Pi nlésɛ mmɛ̃ tikélɛ api kpɛ̃ kapi n támisi kɛcáá tórɛsi, ái kɔ pɛɛ rɛ pɔ kpɛ̃ nlesɛ yíkíyiki lɛ. In tɛ Uléécaa yɛ lɛ̃ wa, íye kúu yɛ́ pɛɛ Pisuifi pɛɛ ń we yarɛ kuléé kapi n támisi ilesɛ kapi n kérii isitonɛ-i i pɛsɛ?
Lɛ̃ nnya pimárɛcɔ, nɛ la kɛ́ nɔ́ símisi áni kapɛ nɛ lɛlɛɛ nní m pékaalɛ̃ kɛcáá m palɛi, áni kapɛ kɔ nɛ nɔ́mɛnɛ́círɛ n nyáni yarɛ nɔ pisɔhɔɔ lɛ nnya. Isirayɛɛli pikɔ́ kunai kɛ́mɛɛ, pinyinɛ yɛ́ pikómɛ n yulaalɛnlɛ Uléécaa uú ha nɛ ipuri sanɛ nnɛ́í pisoi umpuri kɛcáá pikpápɔ n tɛnɛ.
Uléécaa uu pɛɛ Isirayɛɛli pikɔ́ nnɛ́í riyu lɔlu yarɛ kai Nléécaasimɛ́ kɛ́mɛɛ n wɔ́laalɛ̃ tɛ: Siyɔɔ-pɔ kɛ Úyulalɛ uu léerinɛ. U yɛ́ tíyɛsɛ Yakupu kumarɛ pikɔ́ api kɛpirɛ pítɔ u yá.
Nkómɛinɛ mɛɛ tɔ́ nɛ pɛ̃ kɛcɔpɛ n wenɛ yɛ mmɛ̃ kumúŋɛ́ kpɛ-i kam piakópɛ pi n sárɛinɛ.
Pi Nsímɛ́ Kɛcirɛ yɛlɛ api pɛɛ pansɛ Uléécaa pilaarɔ, ai tɔ̃́ wáánásɛ. Amá kɛ Uléécaa uu nní pɛɛ pipisaayaha n wɛ́ɛ nnya, u pi lalɛ hái nɛ nkpéni-mɛ.
Uléécaa úu yɛ lɛ̃ kuu usoi nɛ nfanarɛ n hɛ yɔsí, úu yɛ kɔ pɛ̃ kuu n wɛ́ɛ kɛcáá kɛmúŋɛ́ consɛ.
Nɔ̃́ nɛ kɔ pɛɛ Uléécaa pipakarɛ yɛlɛ. Amá kɛ pɛ̃ apí pɛɛ kɔ nní kupakarɛcirɛ́ m má nnya, Uléécaa uu nkpéni nɔ̃́ íwɛ téni.
Limɛcɔ kɛ pɛ̃ ápi kɔ nkpéni Uléécaa pakarɛlɛ̃ tɛ ukɛ́ nɔ̃́ íwɛ tẽ́ nnya. Amá u yɛ́ kɔ nkpéni pɛ̃ nɔ́mɛnɛ́cɔ íwɛ tẽ́.
Uléécaa yɛ sisoipipi nnɛ́í kupakarɛcirɛ́ kɛ́mɛɛ yálɛnlɛ rɛ u la ukɛ́ sinnɛ́í íwɛ tẽ́ nnya.
A tíyɛ Uléécaa mɛmá yɛ piyɛ kpa. Umɛwɛ́ɛ́sɛsɔhɔ nɛ umɛnyuwɛ yɛ címúlɛ ámɛ kutɛpinɛ we! Wóo yɛ́ fe ukɛ́ ukɛtahai kuu rinkénɛ ceri? Wóo yɛ́ fe ukɛ́ ukɛmúŋɛ́ kuu n wai asei kõ?
Li Nléécaasimɛ́ kɛ́mɛɛ wɔ́laalɛ̃ tɛ: Wóo Upíima kɛmúŋɛ́ nyu? Wóo yɛ́ rɛ u yɛ́ fe uu mɛsɔhɔ u kpa?
Wóo mɛfoí linyinɛ u hɛɛlɛ̃ likɛ́ nɛ n we rɛ u yɛ́ liute pihɛɛ cɛɛi?
Ukɛmɛɛ́ kɛ ḿpá yo ai léeri. Uyɛɛ tíyɛsɛ kɛ ḿpá yo aí we. Umɛkɔ́ kɛ́mɛɛ kɛ ḿpá yo ai kɔ we. Uléécaa yɛɛ ḿpá píyei-pɔ ipakarɛ te. Amí!
Pimárɛcɔ, lɛ̃ kɛ Uléécaa uu nní íwɛ rɔ́ n tẽ́ nnya, nɛ nɔ́ ŋmɔ́ɔ́púsɛlɛnlɛ rɛ ani nɔ́mɛnɛ́círɛ kpísi ani u hɛ yarɛ inyɔ́ɔnsɛsɛɛ kɛcirɛ. Inyɔ́ɔnsɛ iyɛ̃ ikɛ́ n kpã́iilɛ̃ in kɔ nɛ u sá. Lɛ̃ kani yɛ́ u yáási ai asei m má.
Áni kapɛ kɛtẽ nté pisoi mɛwai n tikilɛ̃. Amá ani tíyɛsɛ Uléécaa ukɛ́ mɛsɔhɔ falɛ nɔ́ hɛ mɛkɛ́ nɔ́ consɛsɛ. Kei kani yɛ́ pɛɛ́ nɛ Uléécaa mɛla ceri. Nɔ́ lisɔnɛ nɛ lɛlɛɛ yɛ u n larisi nɛ lɛlɛɛ ń nyaḿ nɛ kɛ́tɔ-pɔ ceri.
Kɛfa kɛ Uléécaa uú nɛ nɛ́ n fénnɛ nnya, nɛ la kɛ́ nɔ́nnɛ́nɛ́í maa rɛ úka úu kapɛ yɛ umɛcirɛ n taásɛlɛ̃ likɛ́ tɔsí, ái kɔ pɛɛ asei má. Amá ani yɛ kɛmúŋɛ́ wa kɛkɛ́ nɛ n sá. Uléécaa yɛ ḿpá úye nfatɛnɛ nɛ kumúŋɛ́ kunyinɛ hɛlɛ. Ḿpá úye ukɛ́ nɛ ukɛpá m pálɛ̃.
Ipiŋɛ isɛ kɛ usoi uu má, iyɛ̃ in ilésɛ kulúi má, ilésɛ iyɛ̃ in pikɛi pikɔ́ pikɔ́ wai.
Limɛcɔ ḿpá kari nní kulúi ń we, tɔ walɛ ipiŋɛ isɛ tɔ́ nɛ Kirisi kupɛ́nɛcɔ kɛ́mɛɛ, tɔn ntɔ́nɛ́í mulɛinɛlɛ̃ yarɛ kɛ usoi ipiŋɛ ilesɛ ii nní m mulɛinɛlɛ̃ mɛcɔ.
Amá ḿpá úye nɛ ulikɔ́ yɛ ni kɛ Uléécaa uú nɛ nfanarɛ u n hɛ. Li pisɛ rɛ ḿpá úye ukɛ́ ihɛɛ iyɛ̃ kuu n yɔsí nɛ pikɛi ńsɔnɛ wa. Uléécaa un úye n hɛ rɛ ukɛ́ antepu pikɛi n wai, liute ukɛ́ yɛ Uléécaa rinyiri nɛ símisi uu lipikɛi nɛ unfatɛnɛ nnɛ́í n wai.
Uléécaa un úye n hɛ rɛ ukɛ́ picɔ lɛ̃́, ukɛ́ yɛ upikɛi n wai lin nɛ pisoi lɛ́ni. Uléécaa un úye n hɛ rɛ ukɛ́ n céési, li pisɛ rɛ ukɛ́ n céési.
Uyɛ̃ kuu n hɛ rɛ ukɛ́ yɛ picɔ ikari rikpásɛ, ukɛ́ picɔ ikari n kpariisɛ. Uyɛ̃ kuu n hɛ rɛ ukɛ́ kɛfa n láárú, ukɛ́ yɛ nɛ nfanarɛ hɛ. Nkó yɛɛ iwɛ́ɛ́sɛ n tṹ ukɛ́ ńsɔnɛ upikɛi n wai. Nkó yɛɛ píwɛkɔɔ́ n lɛ́ni pɔ́ɔkɛ́ yɛ pi lɛ̃́ nɛ mpɔ́ɔnarɛ.
Ńla ńn kapɛ kɛcáá kɛcáá nkɔ́. Ani mɛwai kópɛ n kɔ́hɔ. Ani lisɔnɛ piwai nɛ kɛ́yu m mahani.
Ani n lakaanɛ yarɛ kɛ pimárɛcɔ api yɛ n lákaanɛ mɛcɔ. Ḿpá úye ukɛ́ yɛ uucɔ pakarɛ uu yɛ ríyu u waisɛ.
Ani kɛkɛi-i n tolú, áni kapɛ sikã́ m má. Ani n ŋmɔ́ɔ́púlɛ̃ nɔn kɛfa kɛsɛ nɛ Upíima pikɛi wai.
Nɔ́rinɛ́pɔ́ɔ rikɛ́ lɛ̃ kani n tálɛ̃ nɔn mɛ̃́ nnya n láárú. Ani lɛlɛɛ nɔ́ n wéékusɛlɛ̃ nɛ n niŋú. Ani piyómɛyáhaa nɛ kɛ́yu m mahanlɛ̃.
Ani yɛ Uléécaa pikɔ́ pɛɛ ncɔ́ŋ kɛ́mɛɛ ń we lɛ̃́. Áni kapɛ yɛ pisánɛyɔɔ́ nɛ sikã́ wa.
Ani yɛ pɛpɛɛ nɔ́ n wéékusɛlɛ̃ tinɔ́ɔ sɔnɛ ritikisɛ. Ani yɛ pisoi rinɔ́ɔ sɔnɛ ritikisɛ, áni kapɛ yɛ úka anɔ́ɔ wa.
Píye pin mpɔ́ɔnarɛ kɛ́mɛɛ n we, nɔ́ nɛ pɛ̃ ani kɛsẽ́ mpɔ́ɔnarɛ-i n we, píye pin n téni, nɔ́ nɛ pɛ̃ ani kɛsẽ́ tẽ́.
Nɔ́ nɛ nɔ́pinɛ́cɔ ani nfasimɛ́ m pɛ́nɛlɛ̃. Áni kapɛ limáa-maa nɛ líyukɔɔ́ nɛ nɔ́mɛnɛ́círɛ m músu. Amá ani yɛ lɛ̃ kɛ úka úu nɛ kutu n cɔ́lɛ̃ kuwɛ́ɛ́-mɛ̃ nɔ́kɛnɛ́múŋɛ́ pɛsɛ. Áni kapɛ nɔ́mɛnɛ́círɛ n nyáni rɛ nɔ mɛwɛ́ɛ́sɛsɔhɔ málɛ.
Áni kapɛ yɛ unyinɛ mɛwai kópɛ nɛ mɛwai kópɛ hɛ́ɛlɛ. Ani riŋmɔ́ɔ́pú ani yɛ ḿpá úye kɛyu-i lisɔnɛ wai.
Lin yo kuwai n we, in tɛ nɔ́kɛnɛ́mɛɛ́ kai yɛ́ léemɛ nɔ́ nɛ ḿpá úye nɔkɛ́ nɛ n láárúnɛ, ani li wa.
Pinɛ́sánɛ lala kɛcirɛ, áni kapɛ yɛ mɛwai kópɛ kɛ pisoi api nɔ́ n wa nɔ́rinɛ́cúruu pi hɛ́ɛlɛ, amá ani yɛ riyá Uléécaa ricuruu ukɛ́ ukuwɔi pi nyísɛ. Li Nléécaasimɛ́ ritɛlɛ́ kɛ́mɛɛ wɔ́laalɛ̃ tɛ Upíima yɛ maa rɛ: Nɛ́ɛ yɛ usoi mɛwai kópɛ u hɛ́ɛlɛ. Nɛ́ɛ yɛ ḿpá úye mɛwai u cɛɛi.
Li kɔ wɔlaalɛ̃ tɛ: Nkṹ nn upɔ́láarɔ n we, a u hɛ ukɛ́ li, nnírɛ́ nn u n we, a u hɛ ukɛ́ n ntí. Pɔn yɛ lɛ̃ n wa, anakalɛ wɛɛ́ kaa lɛ̃ uriyu kɛcáá kɔɔnu.
Kapɛ tíyɛ mɛwai kópɛ mɛkɛ́ pɔ́ feriyɛ, amá pɔ́ɔkɛ́ lisɔnɛ n wai aá nɛ mɛwai kópɛ feriyɛ.
Li pisɛ rɛ ḿpá úye ukɛ́ yɛ kuyu piwɛ́ɛ́sɛ pakarɛ. Iwɛ́ɛ́sɛ íka íi we yɛɛ íi Uléécaa kɛ́mɛɛ n léeri. Uléécaa yɛɛ piwɛ́ɛ́sɛ mpí nnɛ́í pɛɛ nní ń we tonsɛntɛ.
Lɛ̃ nnya, nkó yɛɛ kuyu piwɛ́ɛ́sɛ pipakarɛ n yúlu yɛ lɛ̃ kɛ Uléécaa uu ń la pipakarɛ yululɛ. Mpí pɛɛ lɛ̃ pipakarɛ n yúlu yɛ pimɛcirɛ nsímɛ́ wɛ́ɛ́silɛ rɛ Uléécaa ukɛ́ nɛ pi túhaanɛ.
Usoi un lisɔnɛ n wai, ái we rɛ ukɛ́ kuyu piwɛ́ɛ́sɛ kɛwuu n túúni. Amá pɛpɛɛ mɛwai kópɛ n wai kai pisɛ rɛ pikɛ́ kuyu piwɛ́ɛ́sɛ kɛwuu n túúni. Nɛ́ntɛ áa la pɔkɛ́ kuyu piwɛ́ɛ́sɛ kɛwuu n túúni? In lɛ̃, a lisɔnɛ n wai, pɔ́ yɛ̃́ kapi yɛ́ pɔ́ m pakarɛ.
Uléécaa pikɛi kɛ́mɛɛ kapi lɛ̃ we pikɛ́ nɛ pɔ́ n lɛ́ni likɛ́ nɛ pɔ́ sɔnɛsi nnya. Amá pɔn mɛwai kópɛ n wai, kɛpɔ́wuu kɛkɛ́ n túúni. Ái mɛ́woo kapi atɛ́hɛ múílɛ̃ pikɛ́ yɛ usoi kutu ripasa. Uléécaa pikɛi kɛ́mɛɛ kapí we nnya kapi yɛ nɛ uwaikópɛkɔɔ́ túhaanɛ api kutu u pasa ukɛ́ yɛ̃́ tɛ Uléécaa yɛ nɛ u wɔ́ɔsilɛ.
Lɛ̃ nnya, li pisɛ rɛ ḿpá úye ukɛ́ kuyu piwɛ́ɛ́sɛ m pakarɛlɛ̃. Ái kutu pipasa nnya kani yɛ́ pi m pakarɛlɛ̃. Amá li pisɛ rɛ nɔkɛ́ pi m pakarɛlɛ̃ tɛ lɛ̃ kaí nɛ nɔ́sinɛ́fa-i nɔ́ sá rɛ nɔkɛ́ wa nnya.
Lɛ̃ nnya kani kɔ nní lampoo hɛ́ɛ́lɛ. Uléécaa yɛɛ kuyu piwɛ́ɛ́sɛ tonsɛ rɛ pikɛ́ lɛ̃ n wai pikɛ́ nɛ upikɛi kɛ́mɛɛ n we.
Ani yɛ ḿpá úye lɛ̃ kaní nɛ riwómɛ u m má u hɛ́ɛ́lɛ. Ani yɛ ulampooyɔɔ́ lampoo hɛ́ɛ́lɛ, ani ítɔhɔ uyɛɛ ítɔhɔ n yɔ́su hɛ́ɛ́lɛ. Ani yɛ uyɛ̃ kai m pisɛ rɛ nɔkɛ́ n wuru wuri, ani kɔ uyɛ̃ kai m pisɛ rɛ nɔkɛ́ ríyu waisɛ, ríyu waisɛ.
Áni kapɛ yɛ úka nɛ riwómɛ m má, insá ńla riwomɛ kani yɛ́ nɔ́mɛnɛ́cɔpɛcirɛ n lukaanɛ. Nkó yɛɛ picɔ ń la yɛ Uléécaa isé ritikilɛ nɛ ikɛtɔ-pɔ.
Isé yɛɛ ḿ maa rɛ: Kapɛ iwásá wa, kapɛ usoi kpu, kapɛ yɛ yáai, [kapɛ yɛ ucɔ kɛcáá nnɔ́ɔmɛ wa] kapɛ yɛ ucɔ likɔ́ káipi, nɛ isé icɔ nnɛ́í yɛ isé nnyí kɛ́mɛɛ pɛ́nɛlɛnlɛ rɛ: A upɔ́cɔ n la yarɛ kaa ripɔ́cúruu ń la.
Ńla ńn yɛ usoicɔ mɛwai kópɛ wa. Lɛ̃ nnya, nkó yɛɛ usoicɔ ń la yɛ isé ritikilɛ nɛ ikɛtɔ-pɔ.
Nɔ nkpéni nyulɛ ituŋɛ iyɛ̃ kɛ́mɛɛ kari nní ń we. Li tulɛ rɛ nɔkɛ́ lɛ̃ nnɔni kɛ́mɛɛ yisi. Ituŋɛ iyɛ-i kɛ Kirisi uu yɛ́ tirɔ́yu n lɔ yɛ nkpéni mɛyã́ nɛ tɔ́ rikɔlɛ ai tɔ́su pɛɛ́ uyɛ-i karí pɛɛ́ nɛ Kirisi kɛfa pitɛnɛ n kóraanɛ.
Kɛsinɛ yɛ kɛtɛnɛ tulɛ, kɛyáa kɛ̃ yɛ́ nfáani tu. Tɔkɛ́ kuŋmaha kɛ́mɛɛ mɛwai kɛrɔ́cáá lesɛ tɔkɛ́ fóm, ari pɛɛ itɔpilũ kapi yɛ nɛ mɛtɛ́í kɛ́mɛɛ n tɔ kpísi ari múlú.
Tɔ lalɛ ntɔ́sẽ́ nkɛ́ n nyaḿ yarɛ lɛ̃ kapi yɛ mɛtuŋɛtɛí nɛ n sɔ́nɛ. Lɛ̃ nnya, tɔkɛ́ mɛrɔ́círɛ tĩ nɛ pilukɛcaainkɛɛ anyã́ nɛ pítanirɛ́ nɛ mɛ́woo mɛ́woo piwai nɛ mɛ́kpɛrinkpɛ isoi nɛ picɛ́ŋaankɛɛ nɛ kufatoi.
Ani Upíima Yeesu Kirisi isoi kpísi ani tani ukɛ́ nɔ́inɛ́soi kɛcáá m paílɛ̃. Áni kapɛ tíyɛ nɔ́inɛ́piŋɛ ikɛ́ ilási nɔ́ tónsɛ ikɛ́ pɛɛ ilikáipi-káipi nɔ́ n waisɛ.
Ani yɛ pɛpɛɛ ápi nfatɛnɛ kɛ́mɛɛ m páápú yɔsí. Áni kapɛ yɛ n wɛ́ɛ́si nɔkɛ́ alari pikɛmɛɛ́ m má.
Unyinɛ yɛ́ musí rɛ u yɛ́ fe uu ḿpá ilukɛ íye mpuri le, ucɔ nkó yɛɛ úu nfatɛnɛ kɛ́mɛɛ m páápú pɔ́ɔn ayɛ́hɛpɛi ŋmanɛ le.
Amá nkó yɛɛ ḿpá ilukɛ íye n le úu kapɛ uyɛɛ inyinɛ n kɔ́hɔ n lómiisɛ. Nkó yɛɛ ilukɛ inyinɛ n kɔ́hɔ páa kapɛ kɔ nkó yɛɛ ḿpá íye n le akópɛ m palɛ̃. Liriyíkí rɛ Uléécaa yɛ kɔ uyɛ̃ yɔsilɛ.
Pɔ́ɔ úye, pɔ́ɔkɛ́ nɛ ucɔ ukɛikɔ́ akópɛ m palɛ̃? Un upikɛi ńsɔnɛ n wai nɛ́ɛ unsá ńsɔnɛ pi n wai, uukɛisaa kaí nɛ yɛ̃. U yɛ́ kam uu ńsɔnɛ wai, liriyíkí rɛ Upíima yɛ ńnaŋɛ málɛ ukɛ́ nɛ u lɛ̃́.
Unyinɛ yɛ́ m músu rɛ kɛyáa kɛnyinɛ yɛ kɛcɔ felɛ, ucɔ pɔ́ɔ rɛ sikucɔ yɛ ku. Li pisɛ rɛ ḿpá úye ukɛ́ lɛ̃ kuu mɛyíkíyiki ukɛfa-i m músu n tikilɛ̃.
Nkó yɛɛ m músu rɛ kɛyáa kɛnyinɛ yɛ kɛcɔ felɛ yɛ lɛ̃ wailɛ ukɛ́ nɛ Upíima ríyu waisɛ. Nkó yɛɛ ḿpá ilukɛ íye n le pɔ̃́ nɛ kɔ náásilɛ ukɛ́ Upíima ríyu waisɛ. Lɛ̃ nnya ukɛ́ i n le, liriyíkí rɛ u yɛ ilukɛ iyɛ̃ kɛcáá Uléécaa pɔɔnɛsɛlɛ. Nkó yɛɛ úu n le pɔ̃́ nɛ kɔ lɛ̃ wailɛ ukɛ́ nɛ Upíima ríyu waisɛ. Lɛ̃ nnya, úu kapɛ yɛ i li. Uyɛ̃ nɛ yɛ kɔ lɛ̃ nnya Uléécaa pɔɔnɛsɛlɛ.
Asei kɛcáá, tɔ́ úka úu uricuruu mɛkɔ́cirɛ nnya nfáa má, úka úu yɛ kɔ uricuruu mɛkɔ́cirɛ nnya kpu.
Tɔn nfáa m má, Upíima mɛkɔ́ kɛ́mɛɛ́ kari nfáa má, tɔn kɔ n kpu, Upíima mɛkɔ́ kɛ́mɛɛ́ kari kpu. Lɛ̃ nnya, ḿpá tɔn n kpu nɛ́ɛ tɔn nfáa m má, tɔ Upíima pikɔ́ lɛ.
Kirisi yɛ kpulɛ uu pɛɛri un nfáa má rɛ ukɛ́ nɛ pikpɔkpɔ nɛ pɛpɛɛ nfáa m má Upiima.
Yo nnya kɛ pɔ́ɔ pɛɛ upɔ́cɔ akópɛ palɛ̃? Nɛ́ɛ yo nnya kɛ páa upɔ́cɔ waisɛlɛ̃? Tɔ ha ntɔ́nɛ́í Uléécaa kɛyu-i sínlɛ ukɛ́ nɛ rɔ́ túhaanɛ.
Li Nléécaasimɛ́ ritɛlɛ́ kɛ́mɛɛ wɔ́laalɛ̃ tɛ: Nɛ́ɛ Upíima, nɛ nfáa málɛ. Pisoi nnɛ́í yɛ́ kam api kɛnɛ́yu-i wúla. Pisoi nnɛ́í api kɔ Uléécaa ríyu waisɛ.
Lɛ̃ nnya, ḿpá tɔ́ úye yɛ sɔ́ntilɛ ukɛ́ uricuruu nɛ unnɔɔ lɛ̃ kuu n wa Uléécaa símisi.
Lɛ̃ nnya, ári kapɛ yɛ mɛrɔ́cɔpɛcirɛ akópɛ m pasiinɛ. Ani yekei rɛ áni yɛ́ líka wa lɛɛ yɛ́ nɔ́unɛ́cɔ rinkpɔ́usɛ nɛ́ɛ lɛɛ yɛ́ kɛlólɛ́-mɛ̃ nɛ u ń ha.
Nɛ nyulɛ, am kɔ tɔ́ nɛ Upíima Yeesu kupɛ́nɛcɔ kɛ́mɛɛ yɛ́nu ŋmaa rɛ líka ái liriyíkí-mɛ líkpɛrinkpɛkɔɔ́. Amá úye un m músu rɛ linyinɛ yɛ líkpɛrinkpɛkɔɔ́, uricuruu kaí nɛ mɛ́kpɛrinkpɛ má.
Pɔn lipɔ́lukɛ-lukɛ nnya upɔ́cɔ ripɔɔ n caaisɛ, ái ńla kɛ́mɛɛ kaa lɛ̃ sɔ́nɛ. Kapɛ lipɔ́lukɛ-lukɛ nnya tíyɛ uyɛ̃ nnya kɛ Kirisi uu n kpu ukɛ́ pɔ.
Áni kapɛ yɛ wa picɔ pikɛ́ lɛlɛɛ nɛ nɔ̃́ n sá nnya nkópɛ yɛ̃ pikɛ́ símisi.
Uléécaa iyɔɔpi íi pilukɛ nɛ pinírɛ́ nkɔ́ nnyinɛ kɛ́mɛɛ́ we. Amá lɛ̃ kɛ Nfáasɔnɛ nn yɛ n hɛ nkɔ́ yɛ mu. Lɛlɛɛ nní asei nɛ nkíŋniŋɛ nɛ mpɔ́ɔnarɛ.
Nkó yɛɛ lɛ̃ Kirisi pikɛi n wai yɛ nɛ Uléécaa sálɛ, pisoi pɔ̃́ nɛ yɛ kɔ u n waisɛlɛnlɛ.
Lɛ̃ nnya, tɔkɛ́ yɛ lɛlɛɛ yɛ nɛ nkíŋniŋɛ ń ka nɛ lɛ̃ kari yɛ́ nɛ n ŋmɔ́ɔ́púsɛnɛlɛ̃ wɛ́ɛ́si tɔn nɛ kɛsẽ́ papisi.
Kapɛ lipɔ́lukɛ-lukɛ nnya Uléécaa mɛwai caai. Asei kɛcáá, lilukɛ-lukɛ líka ái mɛ́kpɛrinkpɛ má. Amá in tɛ usoi yɛ́ ilukɛ li, ai lɛ̃ nnya uucɔ nɛ kɛlólɛ́-mɛ̃ sĩ, ái nyaḿ tɛ ukɛ́ i li.
Li nyam tɛ usoi úu kapɛ isarɛ li nɛ́ɛ úu kapɛ píta n ntí nɛ́ɛ úu kapɛ nɛ lɛlɛɛ yɛ uucɔ nɛ kɛlólɛ́-mɛ̃ ń ha nɛ rikɔ, [nɛ́ɛ úu kapɛ lɛlɛɛ yɛ́ uucɔ m pɛpirɛ nɛ́ɛ lɛlɛɛ yɛ́ rinárɛi u n waisɛ nɛ rikɔ].
A Uléécaa kɛyu-i lɛ̃ kaa ripɔ́cúruu kɛpɔ́fa kɛ́mɛɛ nsímɛ́ mmɛ̃ kɛcáá ḿ músu wa. Nkó yɛɛ lɛ̃ kuu m músu rɛ lisɔnɛ n wai yɛ únarɛkomɛ lɛ, in tɛ úu likɛmɛɛ nkópɛ ńka nɛ umɛcirɛ túhaanɛ.
Amá nkó yɛɛ ulilukɛ-lukɛ nnya n tíru un kɔ pɛɛ́ nɛ li le yɛ umɛcirɛ akópɛ palɛnlɛ. Liriyíkí rɛ umɛwai ámɛ nyísɛlɛ̃ tɛ ukɛfa kɛ́mɛɛ́ kai léeri. Lɛ̃ kɛ usoi uu yɛ n wai un tíru yɛ akópɛ lɛ.
Tɔ́ mpí, tɔ́ɔ nní nfatɛnɛ kɛ́mɛɛ m páápú, li pisɛ rɛ tɔkɛ́ pɛpɛɛ ápi kahanɛ m papisi rinarɛi nɛ kutu ricɔ ari lɛlɛɛ nɛ rɔ́ ń sá piwai yá.
Li pisɛ rɛ ḿpá úye ukɛ́ yɛ lisɔnɛ wa likɛ́ uucɔ larisi likɛ́ nɛ u n lɛ́ni un nɛ nfatɛnɛ kɛ́mɛɛ papisi.
Kirisi úu pɛɛ́ nɛ lɛlɛɛ nɛ u n sá kutu cɔlɛ̃, amá u pɛɛ wailɛ yarɛ kai Nléécaasimɛ́ kɛ́mɛɛ ukɛcáá n wɔ́laalɛ̃ tɛ: Alɛ̃́ nyɛ̃ kapi pɔ̃́ Uléécaa n lámaankɛɛ yɛ kɛnɛ́cáá pɛɛmɛlɛ.
Lɛ̃ nnɛ́í lɛɛ nní hái mɛkɛɛ-mɛ n wɔ́laalɛ̃ yɛ wɔlaalɛnlɛ likɛ́ nɛ rɔ́ n céési. Li pisɛ rɛ Nléécaasimɛ́ ritɛlɛ́ tɛ̃ tikɛ́ tíyɛsɛ tɔkɛ́ pikáhá-káhá fe tɔkɛ́ kɔ nɛ tirɔ́pɔ́ɔ n we tɔn nɛ lɛ̃ kuu n yekei rɛ u yɛ́ rɔ́ pa mɛ̃́.
Uléécaa yɛɛ yɛ n wa usoi uú nɛ káhá-káhá uu kɔ nɛ uripɔɔ n we ukɛ́ tíyɛsɛ tɔkɛ́ Kirisi Yeesu mɛwai n tikilɛ̃, ḿpá úye nɛ ucɔ pin nɛ kɛmúŋɛ́ kɛsɛ má.
Lɛ̃ nnya, ani nɔ́nnɛ́nɛ́í ripɛ́nɛ ani rinɔ́ɔ risɛ kɛ́mɛɛ Urɔ́píima Yeesu Kirisi Usaa Uléécaa pakarɛ.
Ani nɔ́mɛnɛ́cɔpɛcirɛ ńsɔnɛ m múínɛlɛ̃ yarɛ kɛ Kirisi uu nɔ́ ń yɔsí uu múlú mɛcɔ, likɛ́ nɛ Uléécaa rinyiri rińtaásɛ nnya.
Asei kɛcáá, Kirisi yɛ pansɛlɛ Pisuifi ukɛikɔ́ ukɛ́ nɛ lɛ̃ kɛ Uléécaa uú pɛɛ n yekei rɛ u yɛ́ pipisaayaha wa n wa nnya. Un lɛ̃ n wa, likɛ́ pɛɛ nyísɛ rɛ u yɛ lɛ̃ kuu ḿ ma walɛ.
Mpuri sanɛ pikɔ́ pɔ̃́ nɛ́ kɔ íwɛ kɛ Uléécaa uu pi n tẽ́ nnya urinyiri ritaásɛ, yarɛ kai kɛ Nléécaasimɛ́ kɛ́mɛɛ n wɔ́laalɛ̃ tɛ: Lɛ̃ nnya kam isoipuri kɛcɔpɛ ripɔ́nyíri haanɛ am kɔ siyómɛ yom aḿ nɛ tipɔ́nyíri taásɛ.
Li kɔ wɔlaalɛ̃ tɛ: Nɔ́ isoipuri, nɔ́ nɛ Uléécaa pikɔ́ ani kɛsẽ́ mpɔ́ɔnarɛ yɛ̃!
Li kɔ wɔlaalɛ̃ tɛ: Nɔ́ isoipuri nnyí nnɛ́í, ani Upíima rinyiri ritaásɛ, Isoipuri nnyí nnɛ́í ikɛ́ u ritaásɛ!
Esayi pɔ̃́ nɛ kɔ wɔi rɛ: Isai kɛyasɛ yɛ sɔ́ntilɛ kɛkɛ́ isoipuri pikɔ́ kɛcáá m paílɛ̃. Pi yɛ́ kam apí nɛ u n tálɛ̃.
Uléécaa yɛɛ yɛ usoi ripɔɔ n larukusɛ ukɛ́ nfatɛnɛ kani m má nɛ ritiki uú nɛ mpɔ́ɔnarɛ nɛ nkíŋniŋɛ mɛyã́ nɔ́ hɛ. Nfáasɔnɛ nnaŋɛ nkɛ́ lɛ̃ kani m mɛ̃́ titaásɛ.
Pinɛ́márɛcɔ, tinɛ́cúruu ŋmaa yɛ nyulɛ rɛ nɔ ḿpá yo kɛ́mɛɛ mɛwai sɔnɛ wailɛ. Nɔ kɔ mɛnyuwɛ nnɛ́í málɛ nɔn kɔ tulaalɛ̃ tɛ nɔ́ fe ani nɔ́mɛnɛ́cɔpɛcirɛ n célaanɛ.
Ḿpá nɛ lɛ̃, nɛ rítɛlɛ́ ntí kɛ́mɛɛ isímɛ́ inyinɛ mɛyã nɛ kɛ́yu mahanlɛ am wɔ́lu kɛ́ nɛ lɛ̃ kani pinyuwɛ m máálɛ̃ nɔ́ léisɛ. Uléécaa kɛfa kuu nɛ́ ń fénnɛ yɛɛ lɛ̃ ncée nɛ́ hɛ nɛn nɛ lɛ̃ nɔ́ wɔ́lu.
U nɛ nɛ́ kɛ fénnɛlɛ rɛ kɛ́ mpuri sanɛ pikɔ́ kɛ́mɛɛ Yeesu Kirisi rinyiri riyóó. U nɛ́ wɛ́ɛlɛ uu ilúkɛ́ yekei rɛ kɛ́ Unsímɛ́ Kɛcirɛ riyóó mpuri sanɛ pikɔ́ pikɛ́ nɛ m pansɛ inyɔ́ɔnsɛ yɛɛ nɛ Uléécaa n sá nnya. Nfáasɔnɛ yɛ́ tíyɛsɛ apí n we yarɛ ihɛɛ yɛɛ nɛ u n sá kapi ilúkɛ́ n yekei.
Lɛ̃ kam nní tɔ́ nɛ Kirisi Yeesu kupɛ́nɛcɔ kɛ́mɛɛ n wai nnya, nɛ́ fe am Uléécaa kɛyu kɛ́mɛɛ rikɔ́kɔri n wai.
Liriyíkí rɛ ám yɛ́ kaha kɛ́ nféé nnyinɛ rikpápɔ, insá lɛ̃ kɛ Kirisi uú nɛ nɛ́ rintíki uú nɛ wai rɛ mpuri sanɛ pikɔ́ pikɛ́ nɛ Uléécaa n waisɛ nkɔ́. Nnɛ́símɛ́ nɛ mɛnɛ́wai mɛɛ tíyɛsɛ kuú nɛ lɛ̃ wa, ái nɛ́ɛ wa.
Uléécaa Nfaasɔnɛ mɛɛ lɛ̃ mɛwaisaŋa nɛ mɛwai píima wapisi nń nɛ nyísɛ rɛ n ńnaŋɛ málɛ. Lɛlɛɛ tíyɛsɛ kam fe am hái Yerusalɛm-pɔ Kirisi Nsímɛ́ Kɛcirɛ mɛyã́ yóó aḿ nɛ Ilirii tulu.
Nɛ waisɛlɛ rɛ kɛ́ Nsímɛ́ Kɛcirɛ riyóo kei kɛ úka úu kahanɛ Kirisi nkɔ́ ńka n kṍ ái kapɛ wa rɛ nɛ ucɔ rikui kuu n yekei kɛcáá mmɛlɛ ritɔsi nnya.
Nɛ lɛ̃ wailɛ yarɛ lɛ̃ kapi Nléécaasimɛ́ kɛ́mɛɛ n wɔ́i rɛ: Pɛ̃ kápi píkai unsímɛ́ n símaalɛ̃ yɛ́ kam api u yɛnu. Pɛpɛɛ ápi unkɔ́ ńka n kómaalɛ̃ yɛ́ kam api n-asei kom.
Lɛ̃ nnya, kaí nɛ nkpéni tu, ám kahanɛ kɛ́yu n yɛ̃ kɛ́ nɔ́kɛnɛ́mɛɛ́ hapɔ.
Amá pikɛi ápi nkpéni silõ sɛ-i nɛ nɛ́ we. Hái aŋmɛ̃ anyinɛ-mɛ kai ripɔ́ɔ nɛ́ we rɛ kɛ́ pilóólú nɔ́ hapɔ.
Amá nɛ lalɛ nɛn píyei Esipaanyi n tɔ́su, kɛ́ nɔ́kɛnɛ́mɛɛ ritikipɔ kɛ́ nɔ́ rilóólú tɔkɛ́ nkáripi nɔ́kɛnɛ́kúrí tonɛ rinɛ́pɔ́ɔ rikɛ́ kpu, ani pɛɛ limɛmáá nɛ́ lɛ́ni aḿ nɛ nnɛ́cée nɔŋ́.
Amá Yerusalɛm kam ituŋɛ nnyí kɛ́mɛɛ tɔ́su kɛ́ ha Uléécaa pikɔ́ pɛɛ kei-pɔ ń we lɛ̃́ kɛlenɛ.
Uléécaa pikɔ́ pɛɛ Masetuwaani nɛ Akayii-pɔ ń we yɛ símaanɛ rɛ pikɛ́ siwóó tɔ́hɔ pikɛ́ nɛ Uléécaa pikɔ́ pɛɛ Yerusalɛm kuyu-i ń we pin íwɛ má lɛ̃́.
Piricuruu pɛɛ nɛ piripɔɔ lɛ̃ wa. Asei kɛcáá, li kɔ pɛɛ pisɛ rɛ pikɛ́ lɛ̃ pi wa. Liriyíkí rɛ Pisuifi yɛ Uléécaa piyulalɛ nɛ mpuri sanɛ pikɔ́ hɔ́ɔnɛlɛ, ápi lɛ̃ kɛ Uléécaa uu pi n hɛ nɛ mpuri sanɛ pikɔ́ yɛ̀. Lɛ̃ nnya, li pisɛ rɛ mpuri sanɛ pikɔ́ pɔ́ɔkɛ́ kɔ pɛ̃ nɛ pilikɔ́ kapi m má lɛ̃́.
Nɛn pikɛi pɛ̃ m masí, nɛn kɔ ítɔhɔ iyɛ̃ pi rimmúísɛ, nɛ́ pɛɛ nɔ́kɛnɛ́mɛɛ ritiki aḿ nɛ Esipaanyi tɔ́mpɔ.
Nɛ kɔ nyulɛ rɛ nɛn ha nɔ́kɛnɛ́mɛɛ́ n hapɔ, Kirisi yɛ́ nɛ nɛ́ ritiki uú nɛ mɛyã́ nɔ́ kpá.
Pimárɛcɔ, Urɔ́píima Yeesu Kirisi rinyiri kɛ́mɛɛ́ nɛ ńla kɛ Nfáasɔnɛ nn tɔ́ n hɛ kɛ́mɛɛ́ kam nɔ́ ŋmɔ́ɔ́púsɛlɛ̃ tɛ ani yɛ kɛnɛ́cáá Uléécaa yáási. Ani Uléécaa yáási ani atɔpi nɛ́ n lɛ́ni rɛ
ám kapɛ pɛpɛɛ ápi Yutee kɛteni-i Uléécaa m pakarɛlɛ̃ anipɛ-i lóipɔ. Ani kɔ iwelɛ nɛ nɛ́ lɛ̃́ tɛ Uléécaa pikɔ́ pikɛ́ ha ítɔhɔ iyɛ̃ kaḿ nɛ nní Yerusalɛm n sĩ́ ńsɔnɛ yɔsí.
Lin lɛ̃ n wa, kam yɛ́ pɛɛ nɔ́kɛnɛ́mɛɛ tuipɔ nɛ mpɔ́ɔnarɛ. Uléécaa un kɔ n la, am nɔ́kɛnɛ́kúrí tonɛ am nkáripi wéntɛ.
Uléécaa yɛɛ yɛ nkíŋniŋɛ n hɛ ukɛ́ nɔ́nnɛ́nɛ́í kɛkúrí n we. Amí!
Nɛ urɔ́yɛ́i Fepee yɛɛ Sɛnikirɛɛsi-pɔ Uléécaa icápinɛ kɛ́mɛɛ pikɛi n wai nɔ́ pááipɔlɛ.
Ani ńsɔnɛ Upíima rinyiri kɛ́mɛɛ u yɔsí yarɛ kai m pisɛ rɛ Uléécaa pikɔ́ pikɛ́ yɔ́ɔinɛ. Ani kɔ nɛ kutu u n cɔlɛ̃, nɔn lɛ̃ nnɛ́í kuu yɛ́ nɔ́ m pisɛ rɛ ani u wa kɛ́mɛɛ u lɛ́ni. Uyɛ̃ ticuruu yɛ kɔ pisoi mɛyã lɛ́nlɛ uu kɔ nɛ̃́ lɛ́ni.
Ani kɔ Pirisili nɛ Akilasi yáási. Pinɛ́kɛicɔ yɛ pi. Tɔ́ nɛ pɛ̃ tɔ́ɔ kɛsẽ́ Kirisi Yeesu kɛkɛi kɛ́mɛɛ́ we.
Pi nkpɔ hɛirɛlɛ apí nɛ nnɛ́fáa yɔ́su. Ái mɛnɛ́círɛ nɛ́ɛ pi pɔɔnɛsɛ. Uléécaa icápinɛ nnyí nnɛ́í pikɔ́ pɛɛ mpuri sanɛ pikɔ́ kɛ́mɛɛ ń we yɛ kɔ pi pɔɔnɛsɛlɛ.
Ani Kirisi pikɔ́ pɛɛ yɛ pikɛyɔ-i n cápinɛ nnɛ́í yáási. Ani kɔ unɛ́sánɛ lala Epayinɛɛti yáási. Uyɛɛ Asii kuwɛ́ɛ́-mɛ̃ mɛfoí nɛ Kirisi kɛfa tɛnɛ.
Ani Maari yɛɛ nɔ́kɛnɛ́cáá mɛyã́ n náasi yáási.
Ani pinɛ́márɛcɔ Anturonikuusi nɛ Yuniyasi yáási. Tɔ́ nɛ pɛ̃ nɛ pɛɛ kɛsẽ́ kukpaniilee-i welɛ. Pi Kirisi pitumɛ pinyinɛ lɛ kɛ pisoi api ń la hái. Ticuruu pi pɛɛ Kirisi pikɔ́ lɛ nɛ́ɛ kɛlenɛ pansɛ uukɔ́.
Ani Upíima kupɛ́nɛcɔ kɛ́mɛɛ unɛ́sánɛ lala kɛcirɛ Ampiliyatuusi yáási.
Ani urɔ́kɛicɔ Uripɛɛ yáási. Tɔ́ nɛ uyɛ̃ tɔ́ɔ Kirisi pikɛi kɛsẽ́ wai. Ani kɔ unɛ́sánɛ lala Sitakiisi yáási.
Ani Apelɛɛsi yɛɛ n nyísɛ rɛ u Kirisi nɛ kɛfa tɛnɛlɛnlɛ yáási. Ani kɔ Arisitopuuli kɛyɔ pikɔ́ yáási.
Ani unɛ́márɛcɔ Erootiyɔɔ yáási. Ani Narisiisi kɛyɔ pikɔ́ pɛɛ Upíima nɛ kɛfa n tɛnɛlɛ̃ yáási.
Ani Tirifɛɛni nɛ Tirifoosi yáási. Pinɔ́si pinyinɛ yɛ pi, pɛɛ Upíima pikɛi n wai. Ani Pɛrisiiti yáási. Unɔ́si unyinɛ isoi kam ń la hái lo. U mɛyã́ Upíima pikɛi kɛ́mɛɛ náásilɛ.
Ani Rufuusi kɛ Upíima uu n wɛ́ɛ nɛ uuni kɛ nɛ́ɛ yɛ kɔ n sée rɛ unɛ́ni yáási.
Ani Asɛnikiriti nɛ Filekɔɔ nɛ Hɛrimɛɛsi nɛ Paturopasi nɛ Hɛrimaasi nɛ pimárɛcɔ pɛɛ pikɛmɛɛ ń we yáási.
Ani Filolɔki nɛ Yuli yáási ani kɔ Neree nɛ uuyɛi nɛ Olimpasi nɛ Uléécaa pikɔ́ pɛɛ pikɛmɛɛ ń we nnɛ́í yáási.
Ani nɔ́mɛnɛ́cɔpɛcirɛ yáhaanɛ ani mɛmárɛcɔ piranɛ. Uléécaa icápinɛ nnɛ́í pikɔ́ yɛ nɔ́ yáási.
Pimárɛcɔ, nɛ ikari nɔ́ kpásɛlɛnlɛ rɛ ani nɔ́mɛnɛ́círɛ tĩ nɛ pɛpɛɛ pikóólɛntɛnɛ nɛ picɔ́kɔi n sɔ́naari. Lɛ̃ kapi n wai nɛ lɛ̃ kapi n céési yɛ nɛ icélaa iyɛ̃ kani ń yɔsí mɛmíi welɛ. Ani pikɛkúrí rinyɔsɔ́.
Ái Urɔ́píima Kirisi pikɛi kɛ lipite pɛ̃ mpuri api lɛ̃ wai, amá pikuloi likɔ́ kapí nɛ náási. Pi yɛ nnɔ́ɔlari nɛ akɛ́hɛ nɛ felɛ api pɛpɛɛ ápi líka kumúŋɛ́ n nyu kiraasɛntɛ.
Amá in nɔ́ɔ, ḿpá úye yɛ nyulɛ lɛ̃ kani Upíima m pakarɛlɛ̃. Lɛ̃ nnya kɛ rinɛ́pɔ́ɔ ari nɔ̃́ nnya láárú. Nɛ la rɛ ani mɛwɛ́ɛ́sɛsɔhɔ m má nɔn nɛ lisɔnɛ wai, nɔ́inɛ́soi ikɛ́ n kpã́iilɛ̃ nɔn nɛ likópɛ kaasɛ.
Uléécaa yɛɛ yɛ nkíŋniŋɛ n hɛ yɛ́ nfáani Setani ritɛ́kɛ́ɛ́ uu nɔ́anɛ́na mɛtene u wai. Urɔ́píima Yeesu ukɛ́ ípɛɛlɛ́ɛ nɔ́ nyísɛ!
Unɛ́kɛicɔ Timotee yɛ nɔ́ yáási. Pinɛ́márɛcɔ Lusiyuusi nɛ Yasɔɔ nɛ Sosipatɛɛ pɔ̃́ nɛ kɔ nɔ́ yáási.
Nɛ́ɛ Pɔɔli utɛlɛwɔlɛ, Tɛrituusi yɛɛ rítɛlɛ́ ntí ń wɔ́i. Nɛ̃́ nɛ kɔ Upíima yɛɛ tɔ́ nɛ nnɔ̃́ m pɛ́nɛsɛlɛ̃ tinyiri nɛ nɔ́ yáási.
Kayusi yɛɛ ukɛyɔ-i kusánɛ nɛ́ ń yɔsí yɛ nɔ́ yáási. Ukɛyɔ-i kɛ Kirisi pikɔ́ nnɛ́í api yɛ cápinɛ api kɛyómɛ yáási. Kuyu siwóó ucápinɛ Erasiti nɛ urɔ́márɛcɔ Kuwaritusi pɔ̃́ nɛ kɔ nɔ́ yáási. [
Urɔ́píima Yeesu Kirisi ukɛ́ ípɛɛlɛ́ɛ nɔ́nnɛ́nɛ́í nyísɛ! Amí.]
Ani tíyɛ tɔkɛ́ Uléécaa pakarɛ. Liriyíkí rɛ u yɛ́ fe uu wai ani nfatɛnɛ kɛ́mɛɛ pelu. Yeesu Kirisi Nsímɛ́ Kɛcirɛ kam n yóólɛ̃ kuu yɛ́ nɛ lɛ̃ wa. Nkɛmɛɛ́ kuu lɛlɛɛ hái mɛkɛɛ-mɛ m pékaalɛ̃ lesɛnɛ ukɛ́ rɔ́ nyísɛ.
Li nkpéni lɛ̃ kɛ antepuyɛ api n wɔ́i nɛ rinɔ́ɔ kɛ Utɛnɛcirɛ́ Uléécaa uu n hɛ nnya mɛtɛ́í kɛ́mɛɛ léemɛlɛ lin nyáni, ai kɔ nkpéni tíyɛsɛ kɛtẽ nnɛ́í pisoi api li ceru pikɛ́ nɛ Uléécaa n waisɛ api kɔ nɛ kɛfa u tɛnɛ nnya.
Uléécaa mɛcirɛ kóló yɛɛ mɛwɛ́ɛ́sɛsɔhɔ ute. Likɛ́ nɛ Yeesu Kirisi ritiki tɔkɛ́ nɛ ríyu u n waisɛlɛ̃ hái nɛ ḿpá píyei-pɔ. Amí!
Nɛ̃́ Pɔɔli kɛ Uléécaa uu umɛla kɛ́mɛɛ m pansɛsɛ Kirisi Yeesu utumɛ nɛ unɛ́cɔ Sɔsitɛɛni,
tɔ́ɔ Uléécaa icápinɛ pikɔ́ pɛɛ Korɛnti-i ń we rítɛlɛ́ ntí wɔ́lu. Tɔ pɛ̃ nnɛ́í kɛ Uléécaa uu n lésɛ uu iyaa yekei uu pi nɛ Kirisi Yeesu pɛ́nɛ uu pi pansɛsɛ upikɔ́ yáasi. Tɔ kɔ pɛ̃ nnɛ́í pɛɛ ḿpá yei-pɔ ń we, pin kɛsẽ́ Upíima Yeesu Kirisi rinyiri sélei yáasi. Yeesu Kirisi yɛ Piupiima lɛ. Uyɛɛ kɔ tɔ̃́ Upiima.
Urɔ́sáa Uléécaa nɛ Upíima Yeesu Kirisi pikɛ́ ípɛɛlɛ́ɛ nɔ́ nyísɛ api kɔ nkíŋniŋɛ nɔ́ hɛ!
Ḿpá píyei kam yɛ nɔ̃́ nnya Uléécaa pɔɔnɛsɛ rɛ u nɔ́ nɛ Kirisi Yeesu kupɛ́nɛcɔ kɛ́mɛɛ ípɛɛlɛ́ɛ nɔ́ nyísɛ nnya.
U nɔ́ nɛ Kirisi kupɛ́nɛcɔ kɛ́mɛɛ mɛsɔhɔ nnɛ́í nɔ́ hɛlɛ ani pansɛ linnɛ́í kɛ́mɛɛ pimámá, aí nɛ tɔ́su nsímɛ́ piyóó nɛ mɛnyuwɛ kɛ́mɛɛ́.
Kirisi kɛcáá nsímɛ́ kari nɔ́ rin-yóó yɛ nɔ́kɛnɛ́mɛɛ iníŋí walɛ ńsɔnɛ.
Lɛ̃ nnya, nɔ́ mpí nɔ́ɔ nní m mɛ̃́ tɛ Urɔ́píima Yeesu Kirisi yɛ́ kɛyáa umɛcirɛ lesɛ uu nyísɛ, nfáasɔnɛ lihɛɛhɛɛ líka ái nɔ́ párílɛ̃.
Uléécaa uyɛ̃ yɛ́ nɔ́ m múílɛ̃ nɔn nɛ nyɛnu, aí ha nɛ kɛyáa tɔrɔɔ tulu rɛ ápi kapɛ nɔ́kɛnɛ́cáá ncaai ńka yɛ̃ kɛyáa kɛ̃ kɛ Upíima Yeesu Kirisi uu n sɔ́nti.
Uléécaa uyɛɛ nɔ́ n sée rɛ nɔ́ nɛ Ukɛpipi, Urɔ́píima Yeesu Kirisi nɔkɛ́ ripɛ́nɛ yɛ asei ute lɛ.
Pimárɛcɔ, nɛ Urɔ́píima Yeesu Kirisi rinyiri nɛ nɔ́ pisɛ rɛ ani ńsɔnɛ n kómɛinɛ, nɔn kɔ nsímɛ́ nsɛ símisi. Mɛkóólɛntɛnɛ ámɛ kapɛ nɔ́kɛnɛ́cɔpɛ n we, amá ani kɛsẽ́ lisɛ nɛ n náási nɔn kɔ kɛmúŋɛ́ kɛsɛ má.
Pinɛ́márɛcɔ, Kulowee kɛyɔ pikɔ́ yɛ nɛ́ símisi rɛ íkɛŋɛnɛ yɛ nɔ́kɛnɛ́cɔpɛ welɛ.
Liasei rɛ pisoi pinyinɛ yɛ nɔ́kɛnɛ́cɔpɛ we, api yɛ maa rɛ Pɔɔli kɛ pɛ̃ api tíkilɛ̃, picɔ rɛ Apoloosi kɛ pɛ̃ api tíkilɛ̃, picɔ api kɔ rɛ Piyɛɛ kɛ pɛ̃ api tíkilɛ̃. Picɔ pɔ́ɔ kɔ rɛ Kirisi kɛ pɛ̃ api tíkilɛ̃!
Kirisi yɛ kériinɛlɛnlɛɛ́? Yarɛ Pɔɔli kapi nɔ̃́ nnya kunapɛ́ɛ́kɔɔ́ kɛcáá kpu nɛ́ɛ Pɔɔli rinyiri kapí nɛ míni nɔ́ wólɛ?
Nɛ Uléécaa pɔɔnɛsɛ kám Kirisipuusi nɛ Kayusi mɛmáá nɔ́ úka ucɔ míni n wólɛ nnya.
Lɛ̃ nnya, úka úu yɛ́ fe ukɛ́ rɛ rinɛ́nyíri kapí nɛ míni nɔ́ wólɛ.
Nɛ léisɛ rɛ nɛ kɔ Sitefanaasi kɛyɔ pikɔ́ míni wolɛ, amá ám pakarɛ rɛ nɛ kɔ unyinɛ ucɔ piwólɛ rikpá.
Kirisi úu nɛ́ tummɛ rɛ kɛ́ pisoi míni wolɛ, u nɛ́ tummɛlɛ rɛ kɛ́ Nsímɛ́ Kɛcirɛ riyóó. Ái kɛsoipipi mɛsímɛ́sɔhɔ kaḿ nɛ n yóólɛ̃. Insá lɛ̃, Kirisi nkpɔ kuu kunapɛ́ɛ́kɔɔ́ kɛcáá n kpu ńn líka yoriyɛ.
Kirisi nkpɔ kunapɛ́ɛ́kɔɔ́ kɛcáá nsímɛ́ yɛ pɛpɛɛ ncée m pɔ kɛ́mɛɛ nnírisimɛ́ lɛ. Tɔ́ mpí riyu kɛ Uléécaa uu n lɔ yɛ nyáni rɛ Uléécaa nnaŋɛ yɛ mu.
Uléécaa Nsímɛ́ yɛ maa rɛ: Nɛ́ mpí pɛɛ m músu rɛ pi mɛwɛ́ɛ́sɛsɔhɔ má mɛwɛ́ɛ́sɛsɔhɔ caai, am mpí pɛɛ m músu rɛ pi mɛnyuwɛ má mɛnyuwɛ waisɛ mɛ́woo.
Lɛ̃ nnya, pɛpɛɛ mɛwɛ́ɛ́sɛsɔhɔ m má nɛ isé picélaa nɛ nfáani kɛtẽ nkɛ́ pisímɛ́nyuwɛ pin yei n we, pikɛ́ léemɛ pikɛ́ símisi kɛ́ kṍ nkɛ̃́. Uléécaa yɛ nyísɛlɛ rɛ lɛ̃ kapi yɛ kɛtẽ kɛcáá n sée rɛ mɛwɛ́ɛ́sɛsɔhɔ yɛ nnírisimɛ́ lɛ.
Mɛsei kɛ sisoipipi ási nɛ simɛwɛ́ɛ́sɛsɔhɔ cirɛ fe sikɛ́ Uléécaa céri kei kuu umɛwɛ́ɛ́sɛsɔhɔ n lésɛ uu nyísɛ. Lɛ̃ nnya kɛ Uléécaa uu rɛ u yɛ́ pɛpɛɛ nɛ nsímɛ́ mmú mɛɛ nní ń we yarɛ nnírisimɛ́ kɛfa n tɛnɛ riyu lɔ.
Pisuifi rɛ pinsá mɛwaisaŋa n yɛ̃, ápi yɛ́ ŋmurɛi. Pikirɛki pɔ́ɔn mɛwɛ́ɛ́sɛsɔhɔ wɛ́ɛ́si kɛlenɛ.
Amá Kirisi yɛɛ kunapɛ́ɛ́kɔɔ́ kɛcáá ń kpu nkɔ́ kɛ tɔ́ɔ símisi. Nsímɛ́ mmɛ̃ ńn Pisuifi kɛ́mɛɛ kuŋmurɛi we rɛ pikɛ́ nɛ kɛfa n tɛnɛ, n kɔ mpuri sanɛ pikɔ́ kɛ́mɛɛ nnírisimɛ́ lɛ.
Amá Kirisi yɛɛ Pisuifi nɛ Pikirɛki pɛ̃ kɛ Uléécaa uu n wɛ́ɛ kɛ́mɛɛ́ Uléécaa nnaŋɛ nɛ Uléécaa mɛwɛ́ɛ́sɛsɔhɔ.
Lɛlɛɛ ń we yarɛ Uléécaa nnirisimɛ́ yɛ sisoipipi mɛwɛ́ɛ́sɛsɔhɔ likɔ́ felɛ. Kei kɛ Uléécaa uu yɛ n wa yarɛ unárɛi yɛ sisoipipi rikɔhɔ likɔ́ felɛ.
Ani ripaí, pimárɛcɔ, ani yɛ́nu isoi iyɛ̃ kɛ́mɛɛ́ kaní pɛɛ ń we Uléécaa uú nɛ nɔ́ wɛ́ɛ. Pɛ̃ kani n nyáni rɛ pi mɛwɛ́ɛ́sɛsɔhɔ má nɛ pináŋɛ-naŋɛ nɛ píyukɔɔ́ ápi nɔ́kɛnɛ́cɔpɛ kulúi we.
Lɛ̃ kɛ sisoipipi asi n kpíílɛ̃ tɛ linírikɔ́ kɛ Uléécaa uu yɛ kpísi uú nɛ lɛ̃ kɛ sisoipipi asi n kpíílɛ̃ tɛ mɛwɛ́ɛ́sɛsɔhɔ likɔ́ sɛ́ɛ́sɛ. Lɛ̃ kɛ sisoipipi asi n kpíílɛ̃ tɛ linárɛikɔ́ kɛ Uléécaa uu yɛ kpísi uú nɛ pɛpɛɛ m músu rɛ pi pináŋɛ-naŋɛ sɛ́ɛ́sɛ.
Lɛlɛɛ ái sisoipipi inipɛɛ-i ríyu m má nɛ́ɛ lɛ̃ kapi n lómiisɛ nɛ́ɛ lɛlɛɛ ái líka n tulaalɛ̃ kɛ Uléécaa uu yɛ nɛ lɛlɛɛ yɛ siinipɛɛ n yi rifíísɛ.
U yɛ lɛ̃ walɛ rɛ úka úu kapɛ nɛ n fe ukɛ́ ukɛyu-i umɛcirɛ rińtaásɛ nnya.
Amá Uléécaa yɛ nɔ̃́ wɛ́ɛlɛ uu nɔ́ kpísi uú nɛ Kirisi Yeesu nɔ́ pɛ́nɛ. Uyɛɛ mɛrɔ́wɛ́ɛ́sɛsɔhɔ mɛɛ Uléécaa-i n léeri. Uyɛɛ tíyɛsɛlɛ̃ kari Uléécaa inipɛɛ-i asei pite. Uyɛ̃ nnya kɛ Uléécaa uu rɔ́ pansɛsɛ upikɔ́, uu akópɛ kɛ́mɛɛ rɔ́ lesɛ.
Ai pɛɛ nkpéni wai yarɛ kai Nléécaasimɛ́ ritɛlɛ́-i n wɔ́laalɛ̃ tɛ: Úye un n la ukɛ́ umɛcirɛ ritaásɛ, ukɛ́ lɛ̃ kɛ Upíima uu n wa nnya umɛcirɛ ritaásɛ.
Pimárɛcɔ, kam nɔ́kɛnɛ́mɛɛ n hápɔ am Uléécaa nsímɛ́ asei nyɛɛ m pékaalɛ̃ nɔ́ símisi, ái mɛsímɛ́nyuwɛ píima mɛnyinɛ nɛ́ɛ awɛ́ɛ́sɛnɔɔ papɛ-papɛ anyinɛ kaḿ nɛ nɔ́ símisi.
Nɛ pɛɛ kɛnɛ́fa-i walɛ rɛ ám kapɛ Yeesu Kirisi mɛmáá linyinɛ licɔ nɔ́kɛnɛ́mɛɛ yɛ̃́, aí nɛ tɔ́su Yeesu Kirisi kapi kunapɛ́ɛ́kɔɔ́ kɛcáá ń karii.
Mɛnárɛi kam nɔ́kɛnɛ́mɛɛ hápɔ, nfasimɛ́ nɛ iwamɛ píima in nɛ́ lonaalɛ̃.
Ái mɛnɛ́símɛ́nyuwɛ mɛɛ anɛ́lémpi nɛ́ɛ mmɛ̃ kam n yóólɛ̃ kɛ́mɛɛ pikɛi wai. Amá Uléécaa Nfaasɔnɛ nnaŋɛ mɛɛ nɔ́ nyísɛ rɛ mmɛ̃ kam n yóólɛ̃ yɛ asei lɛ.
Ái we rɛ nɔ́nnɛ́fatɛnɛ nkɛ́ sisoipipi mɛwɛ́ɛ́sɛsɔhɔ kɛ́mɛɛ n leeri, amá li pɛɛ́ we yarɛ nkɛ́ Uléécaa nnaŋɛ kɛ́mɛɛ n leeri.
Amá mɛwɛ́ɛ́sɛsɔhɔ kɛ nɛ́ɛ kɔ pɛpɛɛ nfatɛnɛ kɛ́mɛɛ m pi céési. Ái sisoipipi nɛ́ɛ nfáani kɛtẽ nkɛ́ mɛkɔ́ nɛ́ɛ kɛtẽ nkɛ́ kɛcáá piyɔɔpi ipaa yɛɛ kɛyáa n tɛnɛnɛ mɛkɔ́.
Uléécaa mɛwɛ́ɛ́sɛsɔhɔ kɛ nɛ́ɛ pisoi céési. Mɛkɛmɛɛ yɛ címúlɛ, mɛn kɔ pékaalɛ̃. Uléécaa ukɛ́ kɛlenɛ kɛtẽ nɛ kɛyómɛ n wa, u pɛɛ yekeilɛ rɛ mɛkɛcáá kai yɛ́ nɛ ritiki arí nɛ umɛyɔɔpi yɛnu.
Kɛtẽ nkɛ́ kɛcáá uyɔɔpi úka úu mɛwɛ́ɛ́sɛsɔhɔ mɛ̃ ceri. Pin pɛɛ mɛ n ceri, ápi yɛ́ pɛɛ Upíima yɛɛ mɛyɔ́ɔpi n te kunapɛ́ɛ́kɔɔ́ kɛcáá karii.
Limɛcɔ kai Nléécaasimɛ́ ritɛlɛ́-i wɔ́laalɛ̃ tɛ: Lɛ̃ kɛ úka úu píkai n yɛ́naalɛ̃ nɛ́ɛ kɛ úka úu píkai n kómaalɛ̃. Lɛ̃ kɛ úka úu píkai m múŋaalɛ̃ tɛ li we. Lɛ̃ nnɛ́í kɛ Uléécaa uu wa uú nɛ pɛpɛɛ u ń la m mɛ̃́.
Uléécaa yɛ nɛ Nfáasɔnɛ ritikilɛ uú nɛ tɔ̃́ li nyísɛ. Mɛsei kɛ Nfáasɔnɛ nn yɛ ḿpá yo perei, ticuruu aí nɛ Uléécaa simúŋɛ́ sɛɛ kɛmɛ́ɛ-pɔ m pékaalɛ̃ pɛ́nɛ.
Usoi úye yɛɛ yɛ́ fe uu lɛlɛɛ usoicɔ kɛfa-i ń we ceru? Insá uricuruu. Limɛcɔ kɛ úka úu yɛ́ fe ukɛ́ Uléécaa likɔ́ céri, insá Unfaasɔnɛ mɛcirɛ.
Ái kɔ nkpéni rɛ kɛtẽ kɛcáá kɛmúŋɛ́ kai tɔ̃́ hɛ. Amá Uléécaa yɛɛ ípɛɛlɛ́ɛ rɔ́ nyísɛ uu Unfaasɔnɛ rɔ́ hɛ tɔkɛ́ yɛ nɛ ulikɔ́ céri.
Ái sisoipipi mɛwɛ́ɛ́sɛsɔhɔ kari yɛ nɛ linsímɛ́ símisi. Amá lɛ̃ kɛ Nfáasɔnɛ nn tɔ́ n céesi kari yɛ nɛ linsímɛ́ símisi. Pɛpɛɛ Nfáasɔnɛ m má kari pɛɛ lɛ̃ Nfáasɔnɛ likɔ́ céési.
Amá usoi nkó yɛɛ úu Uléécaa Nfaasɔnɛ m má úu yɛ́ fe ukɛ́ Nfáasɔnɛ likɔ́ kṍ. Li yɛ u n we yarɛ nnírisimɛ́ yɛ mu. Kai nní rɛ uyɛɛ Nfáasɔnɛ m má ŋmanɛ yɛɛ yɛ́ fe uu liasei kom nnya, uyɛɛ úu Uléécaa nfaa m má úu yɛ́ fe ukɛ́ liasei kõ.
Usoi nkó yɛɛ Nfáasɔnɛ m má yɛɛ yɛ́ fe uu ḿpá yo ceru uu kóólɛnɛ úka úu yɛ́ nnyinɛ yɛ̃ ukɛ́ u maa.
Li Uléécaa ritɛlɛ́-i wɔ́laalɛ̃ tɛ: Wóo Upíima kɛmúŋɛ́ nyu? Wóo yɛ́ fe uu mɛsɔhɔ u kpá? Amá Kirisi kɛmúŋɛ́ nɛ tɔ̃́ kɛkɔ́ yɛ kɛsɛ lɛ.
Pimárɛcɔ, asei kɛcáá ám fe kɛ́ nɛ nɔ́ símisi yarɛ pisoi pɛɛ Uléécaa Nfaasɔnɛ m má. Nɛ nɛ nɔ́ símisilɛ yarɛ pisoi pɛɛ pikɛmúŋɛ́ cirɛ nɛ n sɔ́nɛ, yarɛ pisoi pɛɛ kɔ nɛ Kirisi pitiki kɛ́mɛɛ riwã́ n tisɛlɛ̃.
Mmɛ̃ kam nní nɔ́ n símisi yɛ we yarɛ mɛpɛ kapi yɛ kɛwã́ fɛnfɛ̃í n nyɛnsɛ, ái ilukɛ mulɛ-mulɛ inyinɛ. Li we rɛ áni kahanɛ ilukɛ mulɛ-mulɛ kulukɛ n tu. Nɛ nkpéni-mɛ ricuruu, áni kahanɛ ikulukɛ n tu.
Li we rɛ ái Uléécaa Nfaasɔnɛ mɛɛ nɔ́ séni. Kɛ kufatoi aku nní nɔ́kɛnɛ́cɔpɛ ń we, áni kɔ kómɛinɛ, ái li lɛ̃ nyísɛlɛnlɛ rɛ nɔ rinárɛi málɛɛ? Ái li lɛ̃ nyísɛlɛnlɛ rɛ ái Uléécaa Nfaasɔnɛ mɛɛ nɔ́ sénii?
Ucɔ yɛɛ un m maa rɛ: Pɔɔli kɛ nɛ́ɛ tíkilɛ̃, ucɔ uu rɛ: Apoloosi kɛ nɛ́ɛ tíkilɛ̃.
Wóo mpíí Apoloosi? Wóo mpíí Pɔɔli? Nɛ́ntɛ tɔ ntɔ́nɛ́í Uléécaa pikɛikɔ́ kpárá lɛ, kaí nɛ rintíki aní nɛ Yeesu kɛfa tɛnɛ. Ḿpá úye yɛ upikɛi kɛ Upíima uu u ḿ pa wailɛ.
Nɛ́ɛ kuléé támɛsi, Apoloosi uu míni ku yakasi, amá Uléécaa yɛɛ ku peisɛ.
Lɛ̃ nnya, ái uyɛɛ n támɛsi yɛɛ linyinɛ wa nɛ́ɛ uyɛɛ míni ku n yákasi yɛɛ linyinɛ wa. Amá Uléécaa yɛɛ ku m peisɛ yɛɛ ḿpá yo wa.
Uyɛɛ n támɛsi nɛ uyɛɛ míni n yákasi yɛ sálɛ. Ḿpá úye yɛ pikɛcɔpɛ sɔ́ntilɛ ukɛ́ lɛ̃ kuu upikɛi n wa ihɛ́ɛ́ yɔsí.
Uléécaa kɛ tɔ́ɔ nɛ kɛsẽ́ kɛisi. Nɔ̃́ yɛ nkpéni wa yarɛ ukɛcarɛ nɛ́ɛ ukulee kuu m mɔ́m.
Uléécaa yɛ nɛ kɛfa nɛ́ fénnɛlɛ uu tíyɛsɛ aḿ n we yarɛ umɔ́mɛ sɔhɔɔ yɛɛ rikúi n yekei, ucɔ uú weri uu rikɛcáá mɔ́m. Lɛ̃ nnya, li pisɛ rɛ ḿpá úye ukɛ́ n nyu rɛ íye kuu rikɛcáá mɔ́m.
Li we rɛ rikúi yɛ piyekei máálɛnlɛ. Tɛtɛɛ Yeesu Kirisi. Úka úu fenɛ ukɛ́ rimɛmáá riféé rinyinɛ ricɔ yekei.
Úye un wura nɛ́ɛ nwóóweni nɛ́ɛ aparɛ nɛ́íkɔɔ́ nɛ́ɛ ana nɛ́ɛ ahɔ́ɔyui nɛ́ɛ ayúi n kpísi un nɛ rikúi tɛ̃ kɛcáá m mɔ̃,
li kɛyáa sɔ́ntilɛ likɛ́ ḿpá úye pikɛi lesɛ likɛ́ nyísɛ. Nna yɛ́ ha kɛtúhaanɛyaa kɛ̃ kɛtúŋɛ́ n welɛ, Uléécaa uu pɛɛ ḿpá úye likɛikɛi nkɛmɛɛ waipɔ aí nɛ nyísɛ rɛ li nyaḿ nɛ́ɛ ái nyaḿ.
Úye likɛikɛi linsá nna mmɛ̃ kɛ́mɛɛ n torɛ, liute yɛ́ ihɛ́ɛ́ yɔsí.
Amá úye likɔ́ lin n torɛ, uyɛ̃ yɛ loó. Uléécaa yɛ́ uriyu lɔ, amá li pɛɛ́ welɛ yarɛ nna kɛcɔpɛ kɛ liute uu lompɔ uu lééri.
Áni nyu rɛ nɔ Uléécaa kɛyɔ lɛ, Unfaasɔnɛ nn nɔ́kɛnɛ́mɛɛ́ wee?
Úye un kɛ n fori, Uléécaa yɛ́ kɔ liute fori. Li we rɛ Uléécaa kɛkɔ́ yɛ kɛ. Nɔ́ɔ nní lɛ̃ ukɛyɔ kɛ̃.
Nɔ́ úka úu kapɛ umɛcirɛ kiraasɛ. Nɔ́ úye un m músu rɛ u kɛtẽ nkɛ́ kɛcáá sisoipipi mɛwɛ́ɛ́sɛsɔhɔ má, liute ukɛ́ pansɛ yarɛ uníri uu pɛɛ́ nɛ mɛyíkíyiki wai uyɛɛ mɛwɛ́ɛ́sɛsɔhɔ m má.
Lɛ̃ kɛ sisoipipi asi yɛ n sée rɛ mɛwɛ́ɛ́sɛsɔhɔ yɛ Uléécaa kɛ́mɛɛ nnírisimɛ́ lɛ. Lɛ̃ nnya kai Nléécaasimɛ́ ritɛlɛ́ kɛ́mɛɛ wɔ́laalɛ̃ tɛ: Mɛwɛ́ɛ́sɛsɔhɔ pikɔ́ cirɛ mɛŋmumpisɔhɔ kɛ Uléécaa uu yɛ nɛ pi tĩ.
Ai kɔ kpá rɛ: Upíima yɛ mɛwɛ́ɛ́sɛsɔhɔ pikɔ́ simúŋɛ́ nyulɛ, un kɔ nyáni rɛ ási yɛ líka yoriyɛ.
Lɛ̃ nnya, úka úu kapɛ ucɔ nɛ n tálɛ̃ un nɛ umɛcirɛ taásɛlɛ̃. Li we rɛ nɔ́ɔ ḿpá yo te.
Likɛ́ Pɔɔli nɛ́ɛ Apoloosi nɛ́ɛ Piyɛɛ nɛ́ɛ kɛtẽ nkɛ́ nnɛ́í kɛcáá likɔ́ nɛ́ɛ nfáa nɛ́ɛ nkpɔ nɛ́ɛ nfáani kɛtẽ nkɛ́ likɔ́ nɛ́ɛ masí kɛpirɛ likɔ́, nɔ́ɔ ḿpá yo te.
Kirisi yɛɛ nɔ̃́ te, Uléécaa pɔ́ɔn Kirisi te.
Lɛ̃ nnya, li pisɛ rɛ pisoi pikɛ́ tɔ̃́ Kirisi pitumɛ n nyáni rɛ tɔ upikɛikɔ́ lɛ. Uléécaa yɛ uasei nyɛɛ m pékaalɛ̃ arɔ́nípɛ-i walɛ rɛ tɔkɛ́ pisoi a cereisɛ.
Li mɛyíkíyiki pisɛ rɛ pin úye anipɛ-i linyinɛ n wa, liute ukɛ́ asei m má.
Ái nɛ̃́ cɔ́ŋlɛ̃ tɛ nɔkɛ́ nɛ nɛ́ túhaanɛ nɛ́ɛ nɔkɛ́ pisoi kɛ́mɛɛ́ nɛ kɛtahai nɛ́ tonɛ. Tinɛ́cúruu ám kɔ ńka nɛ mɛnɛ́círɛ túhaanɛ.
Ám nnɛ́kópɛ ńka kɛnɛ́múŋɛ́-i nyáni. Amá ái pɛɛ rɛ lɛlɛɛ nyísɛlɛ̃ tɛ nɛ asei ute lɛ. Upíima ŋmanɛ yɛɛ nnɛ́kɔ́ túhaanɛ.
Lɛ̃ nnya, áni kapɛ úka kɛcáá ńka m músu Uléécaa ituŋɛ kuu n yekei ikɛ́ kɛlenɛ tu. Ani Upíima mɛkamɛ m mɛ̃́. Un píyei n ka, u yɛ́ mɛtɛ́í kɛ́mɛɛ lɛ̃ nnɛ́í lɛɛ kuŋmaha-i m pékaalɛ̃ pékelɛ uu pisoi simúŋɛ́ sɛɛ pisifa-i ń we pérésɛ. Kei kɛ ḿpá úye uu yɛ́ pɛɛ uipakarɛ yɔsí.
Pimárɛcɔ, tɔ́ nɛ Apoloosi kɛcáá nsímɛ́ kam kpísi kɛ́ nɛ mɛyu mmɛ́ asei nɔ́ céési. Áni kapɛ yɛ n náási nɔkɛ́ wa likɛ́ lɛlɛɛ n wɔ́laalɛ̃ tifaau. Ái nyam tɛ unyinɛ ukɛ́ yɛ rikɔ́kɔri nnya usoi kɛcáá rikpá uú nɛ ucɔ n ŋmɛ́lu.
Wóo pɔ́ símisi rɛ pɔ̃́ nɛ picɔ fe? Pɔn yo m má, ái Uléécaa yɛɛ pɔ́ li hɛɛ? Kai nní Uléécaa yɛɛ pɔ́ pa, yo nnya kaa pɛɛ mɛpɔ́círɛ taásɛlɛ̃ yarɛ ái unyinɛ yɛɛ pɔ́ pa?
Li siwɔɔ nkpéni lɛ̃ nɔ́ tórilɛ hái! Nɔ nkpéni lɛ̃ pimámá lɛ! Nɔ nyu rɛ nɔ iyɔ́ɔpi lelɛ ái nɛ tɔ̃́. Nɔn pɛɛ mɛsei iyɔ́ɔpi n tũ, li yɛ́ pɛɛ rɔ́ n láárú rɛ tɔ́ nɛ nnɔ̃́ yɛ́ i tonɛ.
Li nɛ́ we yarɛ kɛtónɛ pírɛ̃-pɔ kɛ Uléécaa uu tɔ̃́ pitumɛ yekei. Tɔ we yarɛ pɛ̃ kapi yɛ nɛ n túhaanɛ pin la pikɛ́ kukpépi-i pi kṍ. Kɛtẽ nkɛ́ nnɛ́í kɛcáá nɛ piléécaatumɛ nɛ sisoipipi inipɛɛ-i kari yánaalɛ̃.
Tɔ̃́ nɛ nkpéni Kirisi nnya pansɛlɛ piníri, nɔ́ɔ pɛɛ ukupɛ́nɛcɔ kɛ́mɛɛ pansɛ pisɔhɔɔ! Tɔ́ɔ pinárɛi, nɔ́ɔ pináŋɛ-naŋɛ. Nɔ́ɔ píyukɔɔ́, úka úu tɔ̃́ waisɛlɛ̃!
Nkṹ nɛ nnírɛ́ yɛ rɔ́ múílɛnlɛ hái nɛ nkpéni ituŋɛ nnyí-i. Litanɛ-tanɛ yɛ kɔ rɔ́ párílɛnlɛ. Ipépi-i karí we, ári kɔ kɛtónɛ yíkíyiki má.
Tɔ ŋmɔ́ɔ́púlɛnlɛ tɔn nɛ arɔ́nípɛ kɛisi. Pin tɔ́ lámisi, amá tɔn tinɔ́ɔ sɔnɛ pikɛcáá símisi, pin tɔ́ wéékusɛlɛ̃ tɔn kahari.
Pisoi pin kɛrɔ́cáá nkópɛ n símisi, tɔ yɛ pi n kpurukɛɛlɛ. Hái nɛ nkpéni ituŋɛ nnyí-i pisoi yɛ rɔ́ nyánilɛ kɛtẽ nkɛ́ kɛcáá yarɛ ayúi pééi-pééi nɛ́ɛ yarɛ likpárákɔɔ́.
Ám nsímɛ́ mmú nɔ́ wɔ́lu rɛ isɛi ikɛ́ nɔ́ wa, amá nɛ nɔ́ wɔ́lu rɛ kɛ́ icélaa nɔ́ pa yarɛ sinɛ́pipi lala kɛcirɛ.
Ḿpá nɔn n ka nɔn pisoi m má ápi kúkɛɛntɛnɛ we, pɛɛ Kirisi nsímɛ́ kɛ́mɛɛ nɔ́ n nyɔ́lu, ái rɛ pisáa kulúi kani lɛ̃ má. Nɛ́ɛ Nsímɛ́ Kɛcirɛ nɛ ritiki aḿ nɛ wai Kirisi Yeesu kɛ́mɛɛ nɔ́unɛ́sáa.
Lɛ̃ nnya kam nɔ́ ŋmɔ́ɔ́púsɛlɛ̃ tɛ ani mɛnɛ́cɔ n we.
Lɛ̃ nnya kam kɛnɛ́pipi lala kɛcirɛ Timotee nɔ́kɛnɛ́mɛɛ tumpɔ. U asei nɛ Upíima tikilɛnlɛ. U yɛ́ nɔ́ léisɛ lɛ̃ kam inɛ́soi kɛ́mɛɛ́ nɛ Kirisi n sɔ́nɛ, nɛ lɛ̃ kam ḿpá Uléécaa icápinɛ íye-i n céési.
Nɔ́kɛnɛ́cɔpɛ, pinyinɛ yɛ músu rɛ ám nɔ́kɛnɛ́mɛɛ sɔ́nɛpɔ, pin lɛ̃ nnya rikɔ́kɔri wai.
Amá Upíima un n la, nɛ́ nfáani nɔ́kɛnɛ́mɛɛ́ hapɔ kɛ́ pɛɛ yɛ̃́ tɛ pɛpɛɛ nní rikɔ́kɔri n wai yɛ mɛ́woo símisilɛ nɛ́ɛ pi ńnaŋɛ nnyinɛ málɛ.
Uléécaa iyɔɔpi íi nnɔ́ɔsimɛ́ likɔ́ linyinɛ, amá ńnaŋɛ pinyísɛ yɛ pi!
Yo kani wɛ́ɛ? Kɛ́ nsɛ́í nɛ nɔ́ lɛɛpɔ nɛ́ɛ kɛ́ ńla nɛ hapɔ likɛ́ tɔ́ nɛ nnɔ̃́ kɛcɔpɛ n láárú?
Pi ḿpá yei símaankɛɛ rɛ pisoi yɛ nɔ́kɛnɛ́cɔpɛ isoi kpárá wailɛ. Hái isoi kpárá iyɛ̃ icɔ íi pɛpɛɛ ápi Uléécaa n wuru kɛ́mɛɛ we. Pi símaankɛɛ rɛ nɔ́kɛnɛ́cɔpɛ, unyinɛ yɛ nɛ usáa unɔsi sóilɛ.
Nɔn kɔ pɛɛ́ nɛ we nɔn nɔ́mɛnɛ́círɛ fuusɛlɛ̃, ái nkpáni nɔ́ we rɛ nɔkɛ́ nkpɔ tonɛ nɔkɛ́ mɛwai mɛ̃ ute nɔ́kɛnɛ́cɔpɛ lesɛ!
Ḿpá kɛ nɛ̃́ ám nɔ́kɛnɛ́kúrí ń we, nɛ pɛɛ kɛnɛ́múŋɛ́ nnɛ́í nɛ nɔ́kɛnɛ́kúrí welɛ. Lɛ̃ nnya, nɛ̃́ nɛ uyɛɛ isoi kpárá iyɛ̃ n wai nsímɛ́ pitúhaanɛ masilɛ yarɛ nɛ nɔ́kɛnɛ́kúrí kei welɛ.
Ani Upíima Yeesu rinyiri nɛ n cápinɛlɛ̃ kɛ́ kɛnɛ́múŋɛ́ kɛ́mɛɛ nɔ́kɛnɛ́kúrí n we. Ani Urɔ́píima Yeesu nnaŋɛ kɛ́mɛɛ
liute uyɛ̃ Setani anipɛ-i wa ukɛ́ u wukɛi ukɛ́ kpu Uléécaa ukɛ́ pɛɛ fe ukɛ́ kɛyáa kɛ̃ kɛ Upíima Yeesu uú nɛ pisoi n túhaanɛnɛ uriyu lɔ.
Ái lisɔnɛ linyinɛ kaní nɛ nní nɔ́mɛnɛ́círɛ taásɛlɛ̃. Áni nyu rɛ nkpɔ́nɔ́tɔ pitɛ fíí pɛɛ yɛ pikpɛ́ɛ nnɛ́íé nyɛ́pukusɛɛ?
Mɛwai kópɛ yɛ we yarɛ nkpɔ́nɔ́tɔ pitɛ. Lɛ̃ nnya, ani nɔ́kɛnɛ́cɔpɛ mɛ lesɛ, ani pɛɛ́ n we yarɛ pikpɛ́ɛ falɛ pɛɛ ápi nkpɔ́nɔ́tɔ pitɛ m má. Lɛ̃ ticuruu kani nní piwée máálɛ̃. Pi Kirisi kpulɛ yarɛ irɔ́sáŋ kari yɛ nɛ nkpɔ mɛlɔ́ɔ́ anyã́ n li.
Lɛ̃ nnya, tɔkɛ́ anyã́ nyɛ̃ li nkpɔ́nɔ́tɔ pitɛ kpurɛ nɛ íkiraasɛ nɛ rikpákárá ári kapɛ n we. Amá tɔkɛ́ anyã́ nyɛ̃ li nɛ akpɔ́nɔ́ nyɛɛ áa pitɛ m má, nɛ kɛfa kɛsɛ nɛ asei.
Nɛ rítɛlɛ́ foí tɛ̃ kam nɔ́ ń wɔ́i kaḿ nɛ ntí rinkpá kɛ́mɛɛ nɔ́ símisi rɛ nɔ́ nɛ isoi kpárá pikɔ́ áni kapɛ líka kɛ́mɛɛ m pɛ́nɛlɛ̃.
Lɛ̃ kam nní nɔ́ n símisi, ái pisoi kpárá mɛsamɛ kɛtẽ kɛcáá nɛ́ɛ nwóónaapí pikɔ́ nɛ́ɛ piyaalukɛ nɛ́ɛ pɛpɛɛ piléé n nyɔ́ɔnsɛ nsímɛ́ kam símisi. In pɛɛ lɛ̃, kɛtẽ nkɛ́ kɛcáá kani pɛɛ́ lelunɛ.
Nɛ lalɛ kɛ́ nɔ́ símisi rɛ úye un tɛ u Kirisi ukɔ́ lɛ, un kɔ pɛɛ isoi kpárá wai, un nwóónaapí má nɛ́ɛ un piléé nyɔ́ɔnsɛ, nɛ́ɛ un pisoi lámaankɛɛ nɛ́ɛ un útapomɛ nɛ́ɛ uyaa, áni kapɛ líka kɛ́mɛɛ m pɛ́nɛlɛ̃, áni kapɛ yɛ ricuruu ilukɛ nɛ liute ripɛ́nɛ.
Inɛ́yo nɛ kɛtahai pikɔ́ nkɔ́. Pɛpɛɛ Yeesu n tíkilɛ̃ kaí nɛ sá rɛ nɔkɛ́ nɛ túhaanɛ.
Uléécaa yɛɛ pitahaikɔ́ túhaanɛnɛ. Li Nléécaasimɛ́ ritɛlɛ́-i wɔ́laalɛ̃ tɛ: Ani usoi kpááree nɔ́kɛnɛ́cɔpɛ lesɛ.
Picɛ́ pin unyinɛ nɛ uucɔ kɛcɔpɛ n we, yo nnya káni yɛ Uléécaa pikɔ́ kɛ́mɛɛ túhaanɛ, ani yɛ pɛɛ́ ha pɛpɛɛ ápi Uléécaa n wuru kɛ́mɛɛ túhaanɛ?
Áni nyu rɛ Uléécaa pikɔ́ pɛɛ masí sisoipipi nnɛ́í túhaanɛnɛɛ? In nkpéni rɛ nɔ̃́ kɛ Uléécaa uu kpísinɛ rɛ ani nɛ sisoipipi nnɛ́í túhaanɛ ní, íye kai wa káni yɛ pɛɛ fe nɔkɛ́ sisímɛ́ síńsápi túhaanɛ?
Áni nyu rɛ tɔ́ɔ masí nɛ piléécaatumɛ túhaanɛnɛɛ? Yo yɛɛ pɛɛ nkpéni kɛtẽ nkɛ́ kɛcáá sisímɛ́pi?
Yo nnya kɛ picɛ́ api yɛ pin unyinɛ nɛ uucɔ kɛcɔpɛ n we, ani yɛ pɛɛ́ ha pɛ̃ kɛ úka úu Yeesu pikɔ́ kɛcɔpɛ n kɛ́ɛ́ni kɛ́mɛɛ túhaanɛ?
Nɛ nní símisilɛ rɛ likɛ́ isɛi nɔ́ wa. Yarɛ úka úu nɔ́kɛnɛ́cɔpɛ mɛwɛ́ɛ́sɛsɔhɔ má un yɛ́ fe uu nsímɛ́ pimárɛcɔ kɛcɔpɛ kénɛɛ?
Lɛ̃ nnya, li pɛɛ pisɛ rɛ Yeesu ukɔ́ nɛ uucɔ pikɛ́ sitahai n séleinɛɛ? Ai kɔ pɛɛ rɛ pɛpɛɛ ápi Kirisi n tíkilɛ̃ kɛ́mɛɛ kapi yɛ́ pitúhaanɛ haa?
Nɔn nɔ́mɛnɛ́cɔpɛcirɛ sitahai n séleinɛ, li nyísɛlɛ rɛ nɔ loolɛ hái. Yo nnya káni yɛ n kahari unyinɛ ukɛ́ mɛsɛ mɛnípɛɛ nɔ li? Yo nnya káni yɛ tíyɛ nɔ́linɛ́nyinɛ likɛ́ mɛsɛ unyinɛ-i risɛ́ɛ́?
Nɔ̃́ ŋmaa, nɔ́ɔ mɛníŋɛ pinípɛɛlukɛ má, nɔ́ɔ kɔ nɔ́kɛnɛ́mɛɛ nɔ́pinɛ́cɔ cirɛ, Yeesu pikɔ́ likɔ́ sɛ́ɛ́sɛlɛ̃!
Áni nyu rɛ piwaikópɛkɔɔ́ ápi Uléécaa iyɔɔpi yɛnunɛɛ? Akpɛ́ri áa we, pɛpɛɛ isoikpárá n wai nɛ pɛpɛɛ piléé ń nyɔ́ɔnsɛ nɛ pitisi nɛ pinɔ́si pɛɛ mɛ́woo mɛ́woo n wɛ́laanɛntɛnɛ nɛ pitisi pɛɛ nɛ pipicɔ n sói
nɛ piyaa nɛ pɛpɛɛ nwóónaapí m má nɛ pítapomɛ nɛ pɛpɛɛ picɔ n lámaankɛɛ nɛ piyaalukɛ úka mpuri úu Uléécaa iyɔɔpi yɛnunɛ.
Isoi iyɛ̃ kɛ́mɛɛ kɛ nɔ́mɛnɛ́yã́ amɛ́ pɛɛ́ we. Amá Uléécaa yɛ nkpéni nɔ́anɛ́kópɛ hɛɛrɛlɛ uu tíyɛsɛ ani pansɛ upikɔ́. Uu tíyɛsɛ Nfáasɔnɛ nn Upíima Yeesu Kirisi rinyiri kɛ́mɛɛ nɔ́ pansɛsɛ asei pite uinipɛɛ-i.
Pinyinɛ yɛɛ maa rɛ: Nɛ mɛyíkíyiki ncée málɛ nɛn yɛ́ ḿpá yo wa, amá ái ḿpá yo yɛɛ yɛ́ nɛ́ yóriyɛ. Nɛ́ fe am tɛ: Nɛ mɛyíkíyiki ncée málɛ nɛn yɛ́ ḿpá yo wa, amá ám ŋmurɛinɛ linyinɛ likɛ́ ilási nɛ́ tónsɛ.
Nɔ yɛ kɔ maa rɛ: Kɛfa nnya kɛ ilukɛ ií we. Ilukɛ nnya kɛ kɛfa pɔ́ɔ kɔ we. Amá Uléécaa yɛ́ kɛyáa lɛ̃ nnɛ́í kɛ́tɔ waisɛ. Amá usoi ipiŋɛ íi iwásánkaí nnya we. Upíima nnya kɛ isoipiŋɛ ií we, Upíima pɔ́ɔn kɔ isoipiŋɛ nnya we.
Uléécaa yɛɛ pikpɔkpɔ kɛ́mɛɛ Upíima n yukusɛ yɛ kɔ nɛ unnaŋɛ pikpɔkpɔ kɛ́mɛɛ tɔ̃́ yukusɛnɛ.
Áni nyu rɛ nɔ́inɛ́piŋɛ yɛ Kirisi ipiŋɛ ilesɛ inyinɛ lɛɛ? Nɛ́ fe am pɛɛ Kirisi ipiŋɛ nɛ unɔ́si wásánkaí ikɔ́ pɛ́nɛɛ? Aai yɛ́ lɛ̃ wa!
Áni nyu rɛ úye nɛ unɔ́si wásánkaí pin timpɛ́nɛ, u nɛ uyɛ̃ nɛ walɛ ipiŋɛ isɛɛ́? Li Nléécaasimɛ́ ritɛlɛ́-i wɔ́laalɛ̃ tɛ pikɛtɛ́ yɛ ripɛ́nɛ api pansɛ ipiŋɛ isɛ.
Amá úye nɛ Upíima pin timpɛ́nɛ, u nɛ uyɛ̃ api Nfáasɔnɛ nsɛ m pɛ́nɛlɛ̃.
Lɛ̃ nnya, ani iwásánkaí mɛyíkíyiki n wuru. Mɛwai kópɛ tɔrɔɔ mmɛ́ nnɛ́í kɛ usoi uu yɛ n wa ámɛ yɛ nɛ uipiŋɛ rikɔ. Amá úye un iwásánkaí n wai uipiŋɛ cirɛ kuu nkópɛ wai.
Áni nyu rɛ nɔ́inɛ́piŋɛ yɛɛ Nfáasɔnɛ kɛ Uléécaa uu nɔ́ n hɛ nn nɔ́kɛnɛ́mɛɛ we kɛyɔɔ? Áni nɔ́mɛnɛ́círɛ te.
Uléécaa yɛ nnɛ́í píima nɔ́kɛnɛ́cáá hɛ́ɛlɛlɛ uú nɛ nɔ́ lɔlu rɛ ukɛ́ nɔ́ n te. Lɛ̃ nnya, ani nɔ́inɛ́piŋɛ kpísi aní nɛ ríyu u waisɛ.
Tɔkɛ́ nkpéni nsímɛ́ mmɛ̃ kani nɛ́ ń wɔ́i nɔn nɛ́ písɛi ripaí nkɛ̃́! Li nyaḿ tɛ utisi úu kapɛ unɔ́si kpísi.
Ḿpá nɛ lɛ̃, iwásánkaí mɛwai nnya, li kutɔsi we rɛ ḿpá utisi úye ukɛ́ uunɔsi cirɛ m má, ḿpá unɔ́si úye ukɛ́ uula cirɛ m má.
Li nyaḿ tɛ utisi ukɛ́ yɛ lɛ̃ kai m pisɛ unɔ́si wa, unɔ́si pɔ́ɔ kɔ limɛcɔ ula wai.
Ái unɔ́si yɛɛ uipiŋɛ te, ula yɛɛ i te. Limɛcɔ, ái utisi yɛɛ uipiŋɛ te, unɔ́si yɛɛ i te. Ái unɔ́si yɛɛ umɛcirɛ te, ula yɛɛ u te. Limɛcɔ, ái utisi yɛɛ umɛcirɛ te, unɔ́si yɛɛ kɔ uyɛ̃ te.
Úka úu kapɛ yɛ umɛcirɛ nɛ ucɔ yɛ̀. Amá in tɛ nɔ lalɛ nɔkɛ́ nɛ piyómɛyáhaa kutu ricɔ kani yɛ́ fe ani kómɛinɛ aní nɛ lɛ̃ wai. Ái kapɛ yɛ kɔ náŋai nɔkɛ́ nɛ piyɛ́ntinɛ m pɛlɛ rɛ Setani úu kapɛ nɔ́ peikɛɛ nɔkɛ́ nɔ́mɛnɛ́círɛ pimúlú pɔɔnɛ nnya.
Lɛ̃ kam nní nɔ́ ḿ ma ái isé kam nɔ́ pálɛ̃, amá ncée kam nɔ́ nyísɛ.
Nɛ pɛɛ́ la rɛ pisoi nnɛ́í pikɛ́ mɛnɛ́cɔ n we. Amá ḿpá úye nɛ ulikɔ́ yɛ ni kɛ Uléécaa uu rɔ́ ń hɛ. Úka nɛ ucɔ ihɛɛ íi pɛ́nɛlɛ̃.
Nɛ nkpéni la kɛ́ pɛpɛɛ ápi kahanɛ n sɔ́ɔ̃ nɛ pitisi pɛɛ ápi kahanɛ pinɔ́si n kpísi nɛ pikúmannɔsi símisi rɛ li nyaḿ tɛ pikɛ́ mɛnɛ́cɔ ritánɛ n tũ.
Amá pinsá pimɛcirɛ pimúlú n fenɛ, pinɔ́si pikɛ́ sɔ́ɔnkɛɛ, pitisi api pinɔ́si kpíkɛsi. Li kutɔsi we unɔ́si ukɛ́ ula sɔ́ɔ̃ nɛ́ɛ utisi ukɛ́ unɔ́si kpísi nɛ kapi yɛ́ nɛ nnáápí m pansɛntɛ.
Pɛpɛɛ pila nɛ pinɔ́si m má kam isé nnyí pálɛ̃. Ái kɛnɛ́mɛɛ́ kii léeri, Upíima yɛɛ maa rɛ unɔ́si úu kapɛ piyalɛ yisi.
In tɛ u piyalɛ piyisɛ máálɛnlɛ, ukɛ́ ritánɛ tonɛ úu kapɛ sɔ́ɔ̃. Unsá ritánɛ n tonɛnɛ, u nɛ ula pikɛ́ pikɛcɔpɛ nsímɛ́ nyɔ́ɔnsɛ, utisi páa kapɛ kɔ unɔ́si lakasɛ.
Ái nkpéni Upíima yɛɛ ma, amá nɛ́ɛ pisoi tɔrɔɔ picɔ mpí símisi rɛ Yeesu ukɔ́ un unɔ́si m má yɛɛ úu Kirisi nɛ kɛfa n tɛnɛlɛ̃, unɔ́si uyɛ̃ un n ŋmurɛi rɛ u nɛ ula yɛ́ tonɛ, úu kapɛ u lakasɛ.
Limɛcɔ, unɔ́si yɛɛ Kirisi n tíkilɛ̃ un ula m má yɛɛ úu Kirisi nɛ kɛfa n tɛnɛlɛ̃, ula uyɛ̃ un n ŋmurɛi rɛ u nɛ unɔ́si yɛ́ tonɛ, unɔ́si úu kapɛ u yisi.
Li we rɛ unɔ́si uyɛ̃ nnya, Uléécaa yɛ́ ula yɛɛ úu Kirisi nɛ kɛfa n tɛnɛlɛ̃ kɛcáá m paílɛ̃. Limɛcɔ kuu yɛ́ kɔ ula nnya unɔ́si nkó yɛɛ úu nɛ Kirisi kɛfa n tɛnɛlɛ̃ kɛcáá m paílɛ̃. Insá lɛ̃, nɔ́sinɛ́pipi ási yɛ́ pɛɛ Uléécaa sikɔ́. Si kɔ pɛɛ nkpéni usikɔ́ lɛ.
In ula nɛ́ɛ unɔ́si yɛɛ úu Kirisi nɛ kɛfa n tɛnɛlɛ̃ yɛɛ uricuruu la ukɛ́ tɔ́mpɔ, u yɛ́ fe uu tɔ́mpɔ. Úka úu pɛɛ ucɔ mɛkɔ́-i we. Uléécaa yɛ nɔ́ sée rɛ nɔkɛ́ picɔ nɛ nkíŋniŋɛ-i n we.
Íye kɛ pɔ́ unɔ́si nkó yɛɛ Kirisi nɛ kɛfa n tɛnɛlɛ̃ aa yɛ́ nɛ ceri rɛ áa yɛ́ fe pɔkɛ́ upɔ́la riyu lɔ? Limɛcɔ, íye kɛ pɔ́ utisi nkó yɛɛ Kirisi nɛ kɛfa n tɛnɛlɛ̃ aa yɛ́ céri rɛ áa yɛ́ fe pɔkɛ́ upɔ́nɔ́si riyu lɔ?
Uléécaa yɛ pɛɛ mɛ́wee mɛnyinɛ kɛ́mɛɛ nɔ́ yekeilɛnlɛ nɔn mɛkɛmɛɛ́ we uú nɛ nɔ́ séi rɛ ani u ritiki. Ani lɛ̃ n we. Lɛ̃ kam Uléécaa icápinɛ nnɛ́í kɛ́mɛɛ isé pálɛ̃.
Úye un pɛɛ́ n kélɛ̃ Uléécaa uú nɛ u séi rɛ ukɛ́ u ritiki, liute ukɛ́ mɛ́sunu ukéké. Úye unsá pɛɛ́ n kélɛ̃ ukɛ́ kɛlenɛ u sée, liute úu kapɛ n náási ukɛ́ riké.
Piké nɛ́ɛ pikécirɛ́ ápi linyinɛ, Uléécaa isé kai pisɛ rɛ usoi ukɛ́ ritiki.
Ḿpá úye ukɛ́ n we yarɛ kuú pɛɛ ń we Uléécaa uú nɛ u séi.
Pɔn pɛɛ ulási kuú nɛ pɔ́ sée, ái kapɛ pɔ́ n cɔ́ŋlɛ̃. Amá in tɛ pɔ́ fe aa ikɛmɛɛ mɛpɔ́círɛ lesɛ, a riŋmɔ́ɔ́pú.
Lɛlɛɛ rɛ usoi un ulási kɛ Upíima uú nɛ u sée, u nkpéni u nɛ uyɛ̃ kupɛ́nɛcɔ kɛ́mɛɛ walɛ usoi nkó yɛɛ umɛcirɛ n te. Limɛcɔ, usoi nkó yɛɛ pɛɛ umɛcirɛ n te uú nɛ u séi yɛ pansɛlɛ nkpéni Kirisi ulasi.
Uléécaa yɛ nnɛ́í píima nɔ́kɛnɛ́cáá hɛ́ɛlɛlɛ uú nɛ nɔ́ n te. Lɛ̃ nnya, áni kapɛ ŋmurɛi nɔkɛ́ pisoi ilasi tonɛ.
Pimárɛcɔ, ḿpá úye ukɛ́ Uléécaa kɛyu-i n we yarɛ kuú pɛɛ ń we Uléécaa uú nɛ u séi.
In pitánɛ kɛcáá nkɔ́, Upíima úu ńka nɛ́ pisɛ rɛ kɛ́ nɔ́ símisi. Kuú nɛ kɛfa nɛ́ n fénnɛ uu waisɛ rɛ kɛ́ asei ute nnya kaḿ la kɛ́ kɛnɛ́múŋɛ́ cirɛ nkɔ́ nɔ́ símisi.
Lɛ̃ kam m músu rɛ li nyaḿ yɛɛ rɛ kumúŋɛ́ papɛ-papɛ nkú-i kari nní ń we nnya, li kutɔsi we rɛ usoi ukɛ́ ritánɛ n tũ.
In tɛ pɔ unɔ́si pikpíkɛ́ masilɛ, kapɛ rɛ pɔkɛ́ u lakasɛ, amá in tɛ áa kahanɛ unɔ́si n kpísi, kapɛ nkpáni n náási pɔkɛ́ kpísi.
Ḿpá nɛ lɛ̃, pɔn kɔ unɔ́si n kpísi, áa akópɛ áka wa. Ukpére un kɔ ula n sɔ́ɔ̃, úu akópɛ áka wa. Amá pitisi pɛɛ pinɔ́si n kpíkɛsinɛ nɛ pinɔ́si pɛɛ pila n sɔ́ɔnkɛɛnɛ yɛ́ kam api piisoi kɛ́mɛɛ ḿpɔlɛ kom. Nɛ̃́ nɛ pɛɛ́ la rɛ kɛ́ likɛmɛɛ nɔ́ lesɛ.
Lɛ̃ kam ń la kɛ́ ḿ maa, pimárɛcɔ, yɛɛ rɛ ituŋɛ kai n tisɛ íi nkpéni piyɛ. Lɛ̃ nnya kaí nɛ nɛni n kpísi, li pisɛ rɛ pɛpɛɛ pinɔ́si m má pikɛ́ n we yarɛ ápi pinɔ́si má.
Pɛpɛɛ n téni pikɛ́ n we yarɛ ápi téni. Pɛpɛɛ mpɔ́ɔnarɛ-i ń we pikɛ́ n we yarɛ ápi mpɔ́ɔnarɛ-i we. Pɛpɛɛ n lɛ́ɛ́ri pin curii pikɛ́ n we yarɛ ápi líka má.
Pɛpɛɛ kɛtẽ nté likɔ́ nɛ pipikɛi n wai ápi kapɛ likɛcáá pikɛmúŋɛ́ n wailɛ̃. Li we rɛ kɛtẽ nkɛ́ ákɛ náŋainɛ kɛkɛ́ kɛlenɛ tɔsí.
Ám la rɛ nɔkɛ́ linyinɛ nfasimɛ́ n wai. Upíima likɔ́ nfasimɛ́ kɛ utánɛ uu yɛ n wai. Lɛ̃ kuu yɛ́ n wa likɛ́ nɛ Upíima n láárú kuu yɛ n wɛ́ɛ́si.
Unɔ́sikɔ́ pɔ̃́ nɛ yɛ kɛtẽ nkɛ́ likɔ́ nfasimɛ́ n wailɛ. Lɛ̃ kuu yɛ́ n wa likɛ́ nɛ unɔ́si n láárú kuu yɛ n wɛ́ɛ́si.
Uu pɛɛ mmɛ́ nɛ mmɛ́ n we. Limɛcɔ, unɔ́si tanɛ nɛ́ɛ ukpére nkó yɛɛ úu utisi n nyu yɛ Upíima likɔ́ nfasimɛ́ wailɛ. U yɛ n wɛ́ɛ́silɛ ukɛ́ lɛlɛɛ yɛ́ Upíima n larisi wa. U yɛ uipiŋɛ nɛ ukɛmúŋɛ́ kpísilɛ uu waisɛ Uléécaa likɔ́. Amá uyɛɛ ula m má yɛ̀ɛ̀ kɛtẽ nté likɔ́ nfasimɛ́ n wailɛ. Lɛ̃ kuu yɛ́ n wa likɛ́ nɛ ula n larisi kuu yɛ n wɛ́ɛ́si.
Nɔ́nnɛ́sɔnɛ kaḿ la nnya kam lɛ̃ nɔ́ símisi, ái ripinɛ kaḿ la kɛ́ nɔ́ wa. Nɛ la rɛ ani isoi n le yarɛ kai m pisɛ, aní nɛ nɔ́kɛnɛ́fa nnɛ́í Upíima pikɛi kɛ́mɛɛ n we.
Uŋmánɛ úye un n yɛ̃ tɛ úu yɛ́ fe ukɛ́ umɛcirɛ tĩ, ukɛ́ mɛrí likɛ́ ha nɛ kɛyáa kɛ̃ kɛ u nɛ uuwancɔ api yɛ́ n sɔ́ɔnnɛ tu, un kɔ pɛɛ káipi yarɛ ukɛ́ u kpísi, ncée yɛ we rɛ pikɛ́ sɔ́ɔnnɛ, pin n la. Pin n sɔ́ɔnnɛ, úu akópɛ áka wa.
Amá úye un umɛcirɛ pitínɛ n fe, un ukɛfa-i n nyu rɛ ái u cɔ́ŋlɛ̃, amá uyɛɛ nɛ umɛpɔɔla yekei rɛ likɛ́ lɛ̃ n we, u nɛ uwáncɔ ápi kapɛ kulee ripɛ́nɛ, ńsɔnɛ kɛ liute uyɛ̃ uu wa.
Lɛ̃ kɛ́mɛɛ, un tɛ u yɛ́ uuwancɔ uyɛ̃ kpísi, ńsɔnɛ kuu wa. Un kɔ rɛ úu yɛ́ u kpísi, lɛlɛɛ ńsɔnɛ feriyɛ.
Unɔ́si un ula n sɔ́ɔ̃, úu ula nfaa kɛ́mɛɛ mɛ́yulɛ u má. Amá ula uyɛ̃ un n kpu, unɔ́si yɛ́ fe uu ula féé kuu n wɛ́ɛ sɔ́ɔ́ni. Li pisɛ rɛ uyɛ̃ kuu n sɔ́ɔ́ninɛ ukɛ́ Kirisi ukɔ́.
Nɛ̃́ nɛ yɛ̃ tɛ un titánɛ n tonɛ, li yɛ́ u n láárú ai tɔ́su kuu yɛ́ pisɔ́ɔ̃ tinkpá. Nɛ̃́ kɛmúŋɛ́ yɛ kɛ̃. Nɛ nyáni yarɛ Uléécaa Nfaasɔnɛ yɛ kɔ nɛ̃́ kɛ́mɛɛ welɛ nɛn nɛ símisi.
Tɔkɛ́ kɛlenɛ inyɔ́ɔnsɛsarɛ nkɔ́ n símisi, nɛ la rɛ ani kõ tɛ ntɔ́nɛ́í mmú, ḿpá úye yɛ mɛnyuwɛ málɛ. Mɛnyuwɛ yɛɛ tíyɛsɛlɛ usoi uu ríyu n wɛ́ɛ́si, amá ńla mɛɛ yɛ tíyɛsɛ usoi uu nfatɛnɛ kɛ́mɛɛ pelu.
Úye un umɛcirɛ n nyáni rɛ úu kusa nyu, liute úu kahanɛ n ceri likɛ́ tu yarɛ lɛ̃ kai m pisɛ rɛ usoi ukɛ́ céri.
Amá úye un Uléécaa n la, Uléécaa yɛ liute nyulɛ.
Inyɔ́ɔnsɛsarɛ kɛcáá nkɔ́ yɛ mmú rɛ pikɛ́ yɛ i li nɛ́ɛ ápi kapɛ yɛ i li? Tɔ nyulɛ rɛ piléé ápi kɛtẽ kɛcáá ńka-i we, amá Uléécaa usɛ kóló yɛɛ we.
Ḿpá pisoi pin n nyáni rɛ pipileecaa nɛ́ɛ pipipiima yɛ mɛyíkíyiki kɛléécaa-pɔ nɛ kɛtẽ nté kulúi welɛ,
tɔ̃́ nɛ nyánilɛ rɛ Uléécaa usɛ yɛɛ we. Uyɛɛ Sáa, uyɛɛ ḿpá yo wa. Uyɛɛ kɔ ntɔ́fáa nnɛ́í kɛ́mɛɛ rɔ́ te. Upíima usɛ kóló kari kɔ má. Uyɛɛ Yeesu Kirisi kɛ Uléécaa uú nɛ rintíki uú nɛ lɛ̃ nnɛ́í lɛɛ kɛtẽ nkɛ́ kɛcáá ń we wai. Uyɛɛ kɔ ntɔ́fáa te.
Amá ái pisoi nnɛ́í pɛɛ asei nyɛ̃ nyu. Piléé nsímɛ́ yɛ mɛyã́ nɛ pinyinɛ mainulɛ, api yɛ pɛɛ nkpéni inyɔ́ɔnsɛsarɛ n le yarɛ piléé pɛɛ mɛsei isarɛ iyɛ̃ te. Pi pinárɛi lɛ, api pɛɛ́ m músu rɛ isarɛ iyɛɛ mɛ́kpɛrinkpɛ pi waisɛlɛ.
Amá ái pɛɛ ilukɛ inyinɛ yɛɛ yɛ́ n tíyɛsɛ ari pisoi sɔnɛ Uléécaa inipɛɛ-i. Tɔ i lii, ári i lii, ái líka rɔ́ kpálɛ̃.
Ḿpá kɛ ncée nn nní ń we rɛ nɔn n la nɔ́ fe ani yɛ liisarɛ iyɛ̃ le, ani nɔ́mɛnɛ́círɛ tĩ ái kapɛ pansɛ likɛ́ pinárɛi lóisɛ.
Nkó yɛɛ nní rinárɛi m má un pɔ́ nkó yɛɛ nní mɛnyuwɛ m má n yɛ̃ pɔn kɛlõ piléé kucáŋíí kunyinɛ-i tṹ pɔn isarɛ iyɛ̃ le, kɛ uyɛ̃ uu nní rinárɛi m má nnya, ái yɛ́ u wa yarɛ uyɛ̃ ukɛ́ kɔ i lii?
Mɛpɔ́nyuwɛ nnya, upɔ́márɛcɔ nkó yɛɛ rinárɛi m má yɛ pɛɛ lɛ̃ ncée pɔlɛ. Lin kɔ pɛɛ́ we rɛ Kirisi yɛ kɔ uyɛ̃ nnya kpulɛ!
Nɔn lɛ̃ nɛ pimárɛcɔ pɛɛ rinárɛi m má m púnnɛntɛ, li yɛ́ pikɛmúŋɛ́ cɔ́kɔi. Ani pɛɛ́ n nyu rɛ Kirisi kani lɛ̃ nɛ púnnɛ.
Lɛ̃ nnya, in tɛ ilukɛ inyinɛ yɛ́ fe ii unɛ́márɛcɔ lóisɛ, ám nkpáni píkai inyɔ́ɔnsɛsarɛ pilukɛ kpánɛ. Lɛlɛɛ rɛ ám la likɛ́ unɛ́márɛcɔ lóisɛ.
Nɛ̃́ nɛ kɔ ncée málɛ nɛn yɛ́ mɛnɛ́la wa. Nɛ̃́ nɛ kɔ utumɛ lɛ. Nɛ̃́ nɛ kɔ Urɔ́píima Yeesu yɛnaalɛnlɛ. Nɔ́ɔ we lin nyísɛlɛ̃ tɛ nɛ Upíima pikɛi walɛ.
Ḿpá picɔ pin m maa rɛ ám Kirisi utumɛ, nɛ nɔ̃́ kɛ́mɛɛ utumɛ lɛ. Nɔ́ɔ Upíima kupɛ́nɛcɔ kɛ́mɛɛ we lin nyísɛlɛ̃ tɛ nɛ pinɛ́tumɛkɛi ńsɔnɛ walɛ.
Tinɔ́ɔ ntí kam yɛ pɛpɛɛ n kɛ́su rɛ ám utumɛ pɛsɛ:
Nɛ̃́ nɛ kɔ ncée málɛ rɛ kɛ́ pinɛ́kɛi nnya linɛ́lukɛ-lukɛ nɛ lɛ̃ kam yɛ́ ń níru nɔ́kɛnɛ́mɛɛ kpísi.
Nɛ̃́ nɛ kɔ ncée málɛ kɛ́ Kirisi pikɔ́ kɛcɔpɛ unyinɛ kunɔ́si kpísi arí n tóoinɛ yarɛ kɛ pitumɛ picɔ nɛ Upíima pimarɛcɔ nɛ Piyɛɛ api n wai mɛcɔ.
Yarɛ tɔ́ nɛ Parinapasi ŋmanɛ kaí nɛ sá rɛ tɔkɛ́ n kɛisi tɔn nɛ mɛrɔ́círɛ kpínii, nɛ́ɛ íye?
Wóo kɛcirɛ yɛɛ isɔ́ɔ́ca wai ápi pɛɛ u hɛ́ɛ́lɛ? Wóo yɛ kuléé támɛsi úu yɛ́ kuripipi li? Wóo kɛcirɛ yɛɛ ináa séni úu yɛ pɛɛ ukunaalee mɛnaapɛnni n ntí?
Amá ái lɛ̃ kɛ pisoi api n wai ŋmanɛ kaḿ paílɛ̃ nɛn nɛ símisi. Moisi isé pɔ̃́ nɛ kɔ limɛcɔ malɛ.
Li isé iyɛ̃ kɛ́mɛɛ wɔ́laalɛ̃ tɛ: Ápi yɛ ináa yɛɛ mɛlukɛpipi kukpépi-i n cɔpu nnɔ́ɔ ripi rɛ íi kapɛ li. Yarɛ ináa ŋmaa nkɔ́ mɛɛ lɛ̃ Uléécaa cɔ́ŋlɛ̃ɛ?
Aai tɔ̃́ kuú nɛ lɛ̃ mánɛɛ? Tɔ̃́ nnya kapi mɛsei lɛ̃ wɔi. Li we rɛ uyɛɛ n lum yɛ lumlɛ un nɛ tálɛ̃ tɛ úu yɛ́ ulikɔ́ paa. Limɛcɔ kɛ uyɛɛ mɛlukɛpipi n cɔpu pɔ́ɔ kɔ tálɛ̃ tɛ úu yɛ ulikɔ́ paa.
Kari Uléécaa nsímɛ́ nɔ́ rin-yóó, Nfáasɔnɛ likɔ́ kari lɛ̃ nɔ́kɛnɛ́mɛɛ wa yarɛ ipuri kari kɛcarɛ-i lukɛsi. Tɔn nkpéni nɔ́linɛ́kɔ́ linyinɛ n li, ái pɛɛ kɛrɔ́lukɛ kari lii?
Picɔ yɛ nɔ́linɛ́kɔ́ lelɛ. Ái tɔ̃́ kaí pɛɛ́ nɛ sá rɛ tɔkɛ́ mɛyã́ li n lee? Ḿpá nɛ lɛ̃, ári pɛɛ nɔ́ pisɛ rɛ ani linyinɛ rɔ́ pa. Tɔ mɛníŋɛ linnɛ́í mɛrɔ́círɛ wailɛ rɛ ári la linyinɛ likɛ́ Kirisi Nsímɛ́ Kɛcirɛ púnɛisɛ nnya.
Áni nyu rɛ Uléécaa kɛyɔ kɛɛ pɛpɛɛ Uléécaa pikɛi n wai kpínii? Inyɔ́ɔnsɛsarɛ yɛɛ pɛpɛɛ kɛnyɔ́ɔnsɛhúú-i n kɛisi pɔ̃́ kɔ kpínii.
Limɛcɔ kɛ Upíima uu wa rɛ pɛpɛɛ Nsímɛ́ Kɛcirɛ n yóólɛ̃ pikɛ́ lipikɛi pɛ̃ n wai pin nɛ le.
Ḿpá nɛ lɛ̃, nɛ̃́ ám úka líka mpuri pisɛ. Ám kɔ wɔlu rɛ pikɛ́ nkpéni linyinɛ nɛ́ pa. Li kutɔsi we kɛ́ kpu nɛ kam yɛ́ linɛ́kɔ́ ń kóru. Úka úu yɛ́ fe ukɛ́ lirikɔkɔri nɛ́ kpu.
Nsímɛ́ Kɛcirɛ piyóó ápi kɛnɛ́mɛɛ ríyu piwaisɛ likɔ́, amá kai m pisɛ rɛ kɛ́ wa nnya kam wai. Lin nɛ́ n fóm tɛ ám Nsímɛ́ Kɛcirɛ mmɛ̃ tiyóó, ái yɛ́ nɛ nɛ́ sɔnɛsi.
In tɛ kɛfa kɛsɛ kaḿ nɛ rinɛ́cúruu li wai, nɛ́ ihɛ́ɛ́ yɔsí. Amá in tɛ nɛ wailɛ ám la, li nkpéni nɛ́ welɛ ncɔni kapi nɛ́ ḿ pa.
Lɛ̃ nnya, inɛ́hɛ́ɛ́ yɛ nkpéni íye? Inɛ́hɛ́ɛ́ yɛɛ rɛ kɛ́ Nsímɛ́ Kɛcirɛ riyóó faalaa, ám kapɛ úka lɛ̃ kai m pisɛ rɛ pikɛ́ nɛ́ pa korí.
Nɛ́ɛ mɛnɛ́círɛ te, ám úka ulasi. Ḿpá nɛ lɛ̃, nɛ mɛnɛ́círɛ kpísilɛ am pansɛsɛ ḿpá úye ulasi kɛ́ nɛ n fe kɛ́ pisoi mɛyã n lɛ̃́ pikɛ́ nɛ Kirisi kɛfa n tɛnɛ nnya.
Tɔ́ nɛ Pisuifi tɔn n we, nɛ yɛ n we yarɛ Usuifi aḿ nɛ pi lɛ́ni rɛ pikɛ́ Kirisi nɛ kɛfa tɛnɛ. Tɔ́ nɛ pɛpɛɛ isé n tíkilɛ̃ tɔn n we, nɛ yɛ n we yarɛ uyɛɛ isé n tíkilɛ̃. Ám kɔ pɛɛ isé iyɛ̃ tikilɛ̃. Nɛ lɛ̃ wai rɛ kɛ́ fe kɛ́ nɛ pɛpɛɛ isé iyɛ̃ n tíkilɛ̃ lɛ̃́ pikɛ́ Kirisi nɛ kɛfa tɛnɛ.
Limɛcɔ kɛ tɔ́ nɛ pɛpɛɛ ápi isé n tíkilɛ̃ ari yɛ tɔn n we, am pimɛcɔ n we, ái kɔ pɛɛ rɛ nɛ̃́ ám isé iyɛ̃ nyu. Amá nɛ walɛ yarɛ ám isé kutu cɔlɛ̃ kɛ́ nɛ n fe kɛ́ pɛpɛɛ ápi isé n nyu lɛ̃́ pikɛ́ nɛ Kirisi kɛfa tɛnɛ. Kam nní Kirisi isé m pakarɛlɛ̃ Uléécaa isé kɛ nɛ́ɛ kɔ lɛ̃ tikilɛ̃.
Tɔ́ nɛ pɛpɛɛ rinárɛi m má tɔn n we, nɛ yɛ mɛnɛ́círɛ waisɛlɛ yarɛ unárɛi aḿ nɛ fe am pi lɛ́ni apí nɛ Kirisi kɛfa tɛnɛ. Nɛ yɛ ḿpá yei mɛnɛ́círɛ palɛ rɛ ḿpá lin íye n we kɛ́ fe kɛ́ pinyinɛ lɛ̃́ Uléécaa ukɛ́ piriyu lɔ.
Nsímɛ́ Kɛcirɛ nnya kam lɛ̃ nnɛ́í wai rɛ nɛ́ɛkɛ́ kɔ lisɔnɛ lɛɛ nkɛmɛɛ ń we kɛ́mɛɛ linɛ́kɔ́ yɛ̃́.
Áni nyu rɛ pikáhamɛwurɛ yɛ̀ɛ̀ kɛcɛsi-i kulúi n welɛ, amá usɛ yɛɛ yɛ ha kpasi uu ihɛ́ɛ́ yɔ́suu? Ani limɛcɔ nfatɛnɛ ncee-i n wuru nɔn ŋmɔ́ɔ́púlɛ̃ tɛ nɔkɛ́ kpasi nɔkɛ́ ihɛ́ɛ́ yɔsí.
Ḿpá ukáhamɛwurɛ úye yɛ̀ɛ̀ ikɔ́hɔ́ ncɔpuri nɛ umɛcirɛ tinlɛ ńsɔnɛ. Ihɛ́ɛ́ iyɛ̃ kuu n yɔ́sunɛ íi yɛ kɔ pɛɛ picaai náŋai. Amá tɔ̃́ nɛ nfatɛnɛ ncee-i ŋmɔ́ɔ́púlɛnlɛ tɔkɛ́ ihɛ́ɛ́ yɛɛ íi yɛ píkai n caai yɔsí.
Pɔɔli uu kɔ kpá rɛ: Lɛ̃ nnya, ái mɛsamɛ kam itóó kariilɛ̃, ám kɔ mɛsamɛ ḿpá yei fápii yarɛ kuyɔ kam káii.
Ticuruu ám inɛ́piŋɛ kɛ́yu palɛ̃. Nɛ mɛnɛ́círɛ múílɛnlɛ rɛ ám kapɛ picɔ Nsímɛ́ Kɛcirɛ riyóó nɛ̃́ am pɛɛ́ weri am pɔɔnɛ.
Pimárɛcɔ, nɛ la rɛ ani lɛlɛɛ pɛɛ pirɔ́kpurɛ n wa léisɛ. Kuhopɛ yɛ pɛɛ pinnɛ́í yáriilɛ kun pikɛcáá paílɛ̃, api kɔ pinnɛ́í Míni-Wɛɛ́-Kukoi kɛ́mɛɛ tíki kumúŋɛ́ kpɛ-i kapí pɛɛ Esipiti kɛteni-i n léepɔ.
Pi nɛ Moisi kupɛ́nɛcɔ kɛ́mɛɛ, li wa yarɛ kuhopɛ nɛ Míni-Wɛɛ́-Kukoi kɛ́mɛɛ kapi pinnɛ́í míni wolɛ.
Pinnɛ́í pɛɛ kɔ ilukɛ isɛ iyɛɛ Uléécaa-i n léeri li,
api kɔ pinnɛ́í Uléécaa mɛni mɛsɛ níru. Kuparɛcaŋaa kpɛɛ ḿpá yei pi n tíkilɛ̃ mɛni kapi lɛ̃ níru. Kuparɛcaŋaa kpɛkpɛɛ nní Kirisi.
Ḿpá nɛ lɛ̃, pimɛyã isoi íi nɛ Uléécaa risá. Lɛ̃ nnya kapi kucɛsi kóima-i kpí.
Lɛlɛɛ rɔ́ nyísɛ rɛ ári kapɛ mɛwai kópɛ n la yarɛ kapí pɛɛ mɛ ń la mɛcɔ.
Áni kapɛ pansɛ piléényɔ́ɔnsɛ yarɛ pikɛcɔpɛ pinyinɛ mɛcɔ. Pi wa yarɛ kai Nléécaasimɛ́ ritɛlɛ́-i n wɔ́laalɛ̃ tɛ: Pisoi yɛ tonɛ api le api níru, api pɛɛ yisi api piyíraasɛ loni.
Ári kapɛ kɔ mɛrɔ́círɛ iwásánkaí tã yarɛ kɛ pikɛcɔpɛ pinyinɛ apí pɛɛ n wa apí nɛ kɛyáa kɛsɛ kpi pisoi ákotokú afɛɛrɛ́ nɛ ataani (23.000).
Ári kapɛ kɔ Upíima peikɛɛ yarɛ kɛ pikɛcɔpɛ pinyinɛ api u n peikɛɛ, iwáa ii pi kɛ́hɛni api kpíni.
Ári kapɛ kɔ n ŋmúlaankɛɛ yarɛ kɛ pikɛcɔpɛ pinyinɛ api n ŋmúlaankɛɛ, nkpɔ utumɛ uú ha nɛ pinnɛ́í nám.
Mɛwai mɛɛ pi walɛ rɛ tɔkɛ́ yɛ̃́, api mɛ wɔlu rɛ tɔ́ mpí tɔ́ɔ nní ituŋɛ tɔrɔɔ-i ń we tɔkɛ́ mɛrɔ́círɛ tĩ.
Lɛ̃ nnya, úye un m músu rɛ u ána atɛ́ kɛcáá táálɛ̃, ukɛ́ umɛcirɛ tĩ úu kapɛ nɛ ń loó nnya.
Lɛ̃ kai ń we rɛ likɛ́ kɛsoipipi peikɛɛ mɛcɔ kai yɛ nɔ́ peikɛɛ. Uléécaa yɛ asei ute lɛ. Lɛ̃ nnya, úu yɛ ŋmurɛi pipeikɛɛ pikɛ́ yɛ nɔ́ feriyɛ. Lɛ̃ nnya lin yɛ kumúŋɛ́ kunyinɛ-i nɔ́ m peikɛɛ, u yɛ́ɛ́ ncée nɔ́ nyísɛ aní nɛ likɛmɛɛ lelu aní n kahari.
Lɛ̃ nnya, ani piléényɔ́ɔnsɛ n wuru ńsɔnɛ, pinɛ́sánɛ!
Nɔ pisoi sɔhɔɔ lɛ. Ani nɔ́rinɛ́cúruu mmɛ̃ kam nní ḿ ma kɛcáá musí aní paí nkɛ̃́!
Ani kɛpóripi kɛ̃ kari yɛ rimmúlú arí nɛ Uléécaa pɔɔnɛsɛ ari kɛ níru ripaí nkɛ̃́. Kumúŋɛ́ kpɛ-i kari yɛ nní kɛ n níru, ákɛ yɛ Kirisi mɛnyɛ nɛ tɔ́ ripɛ́nɛsɛɛ? Kumúŋɛ́ kpɛ-i kari yɛ nní kukpɔ́nɔ́ n kpɔ́kɔrinɛ ari le, Kirisi ipiŋɛ kaku yɛ kɔ nɛ lɛ̃ tɔ́ ripɛ́nɛsɛ.
Kai nní rɛ kukpɔ́nɔ́ kusɛ kpɛɛ we nnya, ḿpá tɔ nní kulúi we, tɔ ntɔ́nɛ́í ipiŋɛ isɛ lɛ, kukpɔ́nɔ́ kusɛ kpɛ̃ kari ntɔ́nɛ́í ń le nnya.
Ani Isirayɛɛli pikɔ́ ripaí nkɛ̃́! Pɛpɛɛ yɛ kɛnyɔ́ɔnsɛ-i inyɔ́ɔnsɛsarɛ n li nɛ kɛnyɔ́ɔnsɛ kɛ̃ yɛ̀ɛ̀ ripɛ́nɛlɛ api wai pisɛ.
Lɛ̃ kam nní ḿ ma asei rɛ íye? Yarɛ liasei yɛɛ rɛ piléé nɛ́ɛ isɛɛ kapi yɛ nɛ n nyɔ́ɔnsɛ yɛ linyinɛ lɛ, nɛ́ɛ íye?
Ái lɛ̃! Líka ái kei we. Lɛ̃ kam ḿ ma asei nyɛɛ rɛ inyɔ́ɔnsɛ iyɛ̃ yɛ aníri ikɔ́ lɛ, ái Uléécaa ikɔ́. Aam kɔ pɛɛ́ la nɔ́ nɛ aníri nɔkɛ́ m pɛ́nɛlɛ̃.
Áni yɛ́ fe nɔkɛ́ Upíima kɛporipi nɛ kuníri kɛkɔ́ m pɛ́nɛlɛ̃ nɔn níru. Nɔ́ nɛ Upíima áni yɛ́ m pɛ́nɛlɛ̃ nɔn le, nɔ́ nɛ aníri nɔn kɔ pɛ́nɛlɛ̃ nɔn le.
Tɔ lalɛ tɔkɛ́ lɛ̃ wa Upíima ilaarɔ ikɛ́ kɛrɔ́cáá kam nɛ́ɛ? Yarɛ tɔ pɛɛ ḿpapɛ u felɛ nɛ́ɛ?
Nɔ yɛ maa rɛ: Nɛ mɛyíkíyiki ncée málɛ nɛn yɛ́ ḿpá yo wa. Amá ái ḿpá yo yɛɛ yɛ́ nɛ́ yóriyɛ. Nɛ mɛyíkíyiki ncée málɛ nɛn yɛ́ ḿpá yo wa, amá ái ḿpá yo yɛɛ yɛ́ tíyɛsɛ usoi uu nfatɛnɛ kɛ́mɛɛ pelu.
Úka úu kapɛ ukulaa cirɛ n wɛ́ɛ́si, amá ani yɛ mɛníŋɛ picɔ kukɔ́ wɛ́ɛ́si.
Nɔ́ yɛ fe ani lɛ̃ kapi kuyáa-i n yái nnɛ́í le. Áni kapɛ yɛ nɔ́mɛnɛ́círɛ ńka likɛcáá m písɛi likɛ́ nɔ́ ricɔ́ŋ.
Li wɔlaalɛ̃ tɛ: Upíima yɛɛ kɛtẽ nɛ kɛkɛcáá likɔ́ nnɛ́í te.
Nkó yɛɛ úu Kirisi nɛ kɛfa n tɛnɛlɛ̃ un kusánɛ nɔ́ n sée nɔn n ha, ani lɛ̃ nnɛ́í kapi nɔ́ ḿ pa li. Áni kapɛ nɔ́mɛnɛ́círɛ ńka likɛcáá m písɛi likɛ́ nɔ́ ricɔ́ŋ.
Amá unyinɛ un nɔ́ m maa rɛ “isarɛ nnyí yɛ inyɔ́ɔnsɛsarɛ lɛ”, uyɛɛ lɛ̃ nɔ́ ḿ ma nnya, áni kapɛ i li. Insá lɛ̃, li yɛ́ u ricɔ́ŋ.
Ái rɛ nɔ̃́ kai yɛ́ ricɔ́ŋ nnya kam lɛ̃ nté símisi. Ucɔ kai yɛ́ rincɔ́ŋ nnya kam lɛ̃ símisi. Ticuruu yo nnya kɛ nɛ́ɛ yɛ́ ncée m má rɛ kɛ́ linyinɛ wa, ucɔ kɛmúŋɛ́ akɛ pɛɛ́ nɛ nɛ́ yúlu rɛ ám kapɛ wa rɛ li yɛ́ u ricɔ́ŋ nnya?
Nɛn linɛ́lukɛ-lukɛ kɛcáá Uléécaa m pɔɔnɛsɛ, yo nnya kɛ unyinɛ uu yɛ́ pɛɛ lɛ̃ kɛcáá kam Uléécaa m pɔɔnɛsɛ nnya nɛ́ lámaankɛɛ?
Lɛ̃ nnya, nɔn yɛ ḿpá yo mpuri n le nɛ́ɛ nɔn n níru nɛ́ɛ nɔn n wai, ani yɛ tíyɛsɛ Uléécaa rinyiri tikɛ́ n taálɛ̃.
Ani nɔ́mɛnɛ́círɛ tĩ, áni kapɛ tíyɛsɛ nɔ́inɛ́soi ikɛ́ Pisuifi nɛ́ɛ Pikirɛki nɛ́ɛ Uléécaa pisoi kɛ́mɛɛ unyinɛ lóisɛ.
Ani mɛnɛ́cɔ n wai. Nɛ yɛ ḿpá yo kɛ́mɛɛ́ n náásilɛ rɛ inɛ́soi ikɛ́ ḿpá úye n nyaḿ. Ái nnɛ́sɔnɛ kam wɛ́ɛ́si, amá nɛ wailɛ rɛ likɛ́ nɛ pisoi kulúi sɔnɛsi likɛ́ piriyu lɔ.
Ani mɛnɛ́cɔ n wai yarɛ kɛ nɛ́ɛ Kirisi mɛcɔ n wai.
Nɛ nɔ́ pakarɛ kaní nɛ ḿpá píyei kɛnɛ́cáá n léisɛlɛ̃ nɔn kɔ icélaa kam nɔ́ rintɛ́ŋ́sɛ ńsɔnɛ múílɛ̃.
Ḿpá nɛ lɛ̃, nɛ la rɛ ani mmú kṍ tɛ Kirisi yɛɛ ḿpá utisi úye uyɔɔpi. Utisi yɛɛ unɔ́si uyɔɔpi, Uléécaa pɔ́ɔ Kirisi uyɔɔpi.
Utisi nkó yɛɛ linyinɛ ríyu n yáriilɛ̃ un nɛ kɛyómɛ yáási nɛ́ɛ un nɛ Uléécaa rinyiri símisi yɛ uuyɔɔpi Kirisi isɛi waisɛlɛ.
Amá unɔ́si nkó yɛɛ ríyu ŋmanɛ nɛ kɛyómɛ n yáási nɛ́ɛ un nɛ Uléécaa rinyiri símisi yɛ mɛníŋɛ uula isɛi waisɛlɛ. Li we rɛ unɔ́si nkó kapi rinkoósi rɛ isɛi ikɛ́ u wa kuu lɛ̃ nɛ mɛnyínɛ wa.
Unɔ́si unsá n la ukɛ́ uriyu linyinɛ yarii, ukɛ́ mɛsɛ nnyúpi nyai. Li kɔ pɛɛ isɛi welɛ rɛ unɔ́si ukɛ́ n nyalaalɛ̃ nɛ́ɛ ukɛ́ n koósilɛ̃. Lɛ̃ nnya, ukɛ́ yɛ ríyu linyinɛ yarii.
Ái nɛ sá rɛ utisi ukɛ́ linyinɛ ríyu yarii. Li we rɛ uyɛɛ nɛ Uléécaa mɛnyínɛ we, un kɔ ríyu u waisɛ. Utisi kɛ unɔ́si pɔ́ɔ ríyu waisɛ.
Ái unɔ́si ipiŋɛ kɛ Uléécaa uu kpísi uú nɛ utisi wai, amá utisi ipiŋɛ kuu kpísi uú nɛ unɔ́si wai.
Ái kɔ unɔ́si nnya kɛ Uléécaa uu utisi wa, amá utisi nnya kuu unɔ́si pɔ̃́ wa.
Lɛ̃ nnya kai pisɛ rɛ unɔ́si ukɛ́ piléécaatumɛ nnya linyinɛ ríyu yarii likɛ́ n nyísɛlɛ̃ tɛ u umɛcirɛ utisi mɛtene ricɛpisɛlɛ.
Amá Upíima kɛ́mɛɛ́, utisi unsá n we, unɔ́si úu líka tu, unɔ́si unsá n we, utisi páa kɔ líka tu.
Yarɛ lɛ̃ kapi utisi ipiŋɛ n kpísi apí nɛ unɔ́si wai mɛcɔ kɛ unɔ́si uu yɛ utisi mari. Uléécaa yɛɛ lɛ̃ nnɛ́í wai.
Ani nɔ́rinɛ́cúruu musí ani yɛ́nu nkɛ̃́ tɛ li nɛ sá rɛ unɔ́si ukɛ́ ríyu ŋmanɛ Uléécaa n yáásii?
Lɛ̃ kai nní kɛtẽ kɛcáá ń we ricuruu yɛ rɔ́ nyísɛlɛ rɛ li isɛi we rɛ utisi ukɛ́ nnyúpi riyá nkɛ́ pi nn cá.
Amá li pɛɛ ríyu má rɛ unɔ́si pɔ̃́ nnyúpi nkɛ́ pi nn cá. Lɛ̃ nnya kai unɔ́si nnyúpi hɛ rɛ nkɛ́ yɛ ríyu u n yariilɛ̃.
Amá úye unsá n la ukɛ́ lɛ̃ wa, liute ukɛ́ nsɛ kõ tɛ tɔ̃́ ári mɛwai féé mɛ́ka mɛcɔ kɛyómɛyáhaa-i wai, ápi kɔ Uléécaa icápinɛ-i lɛ̃ wai.
Ám nkpéni mmɛ̃ kam nní nɔ́ n símisinɛ kɛ́mɛɛ nɔ́ pakarɛnɛ. Nɛ nɛ nɔ́ cɛ́sinɛ rɛ nɔ́inɛ́cápinɛ yɛ nɔ́ kópulɛ ai tɔ́su kii nɔ́ ń nyɔ́ɔnsɛ.
Nsímɛ́ foí mɛɛ rɛ, nɛ kõ tɛ nɔ yɛ nɔn n cápinɛlɛ̃, mɛkóólɛntɛnɛ yɛ̀ɛ̀ nɔ́kɛnɛ́cɔpɛ n welɛ. Nɛ nyáni yarɛ in n la, ái yɛ́ nnɔ́ɔmɛ.
Li mɛyíkíyiki pisɛ rɛ mɛkóólɛntɛnɛ mɛkɛ́ nɔ́kɛnɛ́cɔpɛ n we likɛ́ nɛ pɛpɛɛ nɔ́kɛnɛ́cɔpɛ asei n tíkilɛ̃ ń lesɛ likɛ́ ń nyísɛ nnya.
Nɔ yɛ nɔn n cápinɛlɛ̃, ái nkpáni Upíima kupɛ́nɛcɔ ilukɛ nnya kani yɛ n cápinɛlɛ̃.
Likumúŋɛ́ rɛ nɔ́ úka úu yɛ ucɔ mɛrí pikɛ́ kɛsẽ́ li. Ḿpá úye yɛɛ yɛ n tũ un uilukɛ cirɛ le. Pɛɛ́ uyɛ-i kɛ nkṹ nn picɔ ń we kɛ picɔ api yɛ m pomaalɛ̃.
Áni síyɔ má rɛ nɔkɛ́ yɛ kei-pɔ li ani níruu? Nɛ́ɛ Uléécaa icápinɛ pikɔ́ káni waisɛlɛ̃ nɔn pɛɛ́ la nɔkɛ́ pɛpɛɛ ápi líka m má isɛi waisɛ. Kɛ́ nkpéni nɔ́ maa rɛ íye? Nɔ la rɛ kɛ́ nɔ́ pakarɛ nɛ́ɛ? Ám yɛ́ mmú kɛ́mɛɛ nɔ́ pakarɛ!
Li we rɛ nsímɛ́ mmɛ̃ kɛ Upíima uu nɛ́ n símisi kam nɔ́ tɛ́ŋ́sɛlɛ̃ tɛ: Kɛsinɛ kɛ̃ kapi Upíima Yeesu pɛpɛɛ pikópɛ u ń la anipɛ-i n wa, u kukpɔ́nɔ́ kpísilɛ,
kuu Uléécaa pipɔɔnɛsɛ ḿ masí, uu ku kpɔkɔ́rinɛ uu rɛ: Inɛ́piŋɛ iyɛ̃ kapí nɛ nɔ̃́ nnya n nyɔ́ɔnsɛ yɛ nnyí. Ani yɛ lɛ̃ wa aní nɛ nɛ́ n léisɛlɛ̃.
Kapi pilukɛ ḿ masí, uu kɔ limɛcɔ kɛpóripi kpísi uu rɛ: Nkómɛinɛ falɛ mɛɛ mɛnɛ́nyɛ nnya nɔ́ nɛ Uléécaa kɛcɔpɛ ń we yɛɛ kɛpóripi nkɛ́. Ḿpá píyei nɔn yɛ kɛ n níru, ani yɛ mɛsɛ́rɛ nɛ́ n léisɛlɛ̃.
Nɔn yɛ ḿpá píyei kukpɔ́nɔ́ nkú n le, nɔn kɛpóripi nkɛ́ n níru, Upíima nkpɔ kani lɛ̃ yóólɛ̃ likɛ́ ha nɛ umɛpɛɛmɛ tu.
Lɛlɛɛ tíyɛsɛ kɛ úye uu yɛ un mɛháikusɛ wee kɛ́mɛɛ n we un nɛ kukpɔ́nɔ́ kpɛ̃ n le un kɔ nɛ kɛpóripi kɛ̃ n níru, Upíima ipiŋɛ nɛ umɛnyɛ kuu lɛ̃ nɛ púnnɛ.
Lɛ̃ nnya, ḿpá úye ukɛ́ yɛ musí uu uisoi paí ńsɔnɛ uu pɛɛ kɛlenɛ kukpɔ́nɔ́ le uu kɔ kɛpóripi kɛ̃ níru.
Úye un mɛ́woo n le un n níru, unsá n ceri rɛ Upíima ipiŋɛ yɛ nyi, umɛcirɛ kuu lɛ̃ mɛwai mɛ-i akópɛ palɛ̃.
Lɛ̃ nnya kɛ pisoi mɛyã api nɔ́kɛnɛ́cɔpɛ pitóikɔ́, picɔ síkankáláká, picɔ mɛyã pɔ́ɔ kɔ kpíni.
Tɔn yɛ pɛɛ́ m musí ari irɔ́soi paí ńsɔnɛ, Uléécaa úu yɛ́ɛ́ pɛɛ́ nɛ rɔ́ túhaanɛ.
Amá Upíima yɛ nɛ rɔ́ túhaanɛlɛ, uu kutu rɔ́ pása uu ntɔ́símɛ́ nyɔ́ɔnsɛ rɛ ápi kapɛ nɛ pɛpɛɛ ápi Kirisi n nyu tɔ́ ripɛ́nɛ pikɛ́ túhaanɛ.
Pinɛ́márɛcɔ, lɛ̃ nnya, nɔn yɛ n cápinɛlɛ̃ tɛ nɔkɛ́ Upíima kupɛ́nɛcɔ ilukɛ li, ani yɛ mɛ́raanɛ ani kɛlenɛ le.
Nkṹ nn úye n we, ukɛ́ yɛ ukɛyɔ-pɔ limɛ. Úu kapɛ wa Uléécaa ukɛ́ yɛ nɔ́inɛ́cápinɛ-i nɛ nɔ́ túhaanɛ ukɛ́ akópɛ nɔ́ pa. Nɛn píyei nɔ́kɛnɛ́mɛɛ n hapɔ kam yɛ́ isímɛ́ tɔrɔɔ iyɛ̃ kɛcáá ripaí.
Pimárɛcɔ, ám la nɔkɛ́ Nfáasɔnɛ lihɛɛhɛɛ nsímɛ́ kɛcáá kuŋmaha-i n we.
Nɔ nyulɛ rɛ káni pɛɛ kahanɛ Uléécaa n céri, li pɛɛ nɔ́ pásailɛ nɔn tikilɛ̃ lin nɛ piléé kani n nyɔ́ɔnsɛ ápi yɛ kɔ símisi mɛmpɔ nɔ́ sĩ́.
Lɛ̃ nnya kam tɛ kɛ́ ńsɔnɛ nɔ́ símisi nɔkɛ́ kṍ tɛ: Úka úu we rɛ Uléécaa Nfaasɔnɛ yɛ ukɛmɛɛ́ we un nɛ símisi, uu pɛɛ rɛ “likɛ́ Yeesu rité”. Úka úu yɛ́ kɔ fe ukɛ́ rɛ “Yeesu yɛɛ Upíima”, kái pɛɛ Nfáasɔnɛ mɛɛ lɛ̃ u símaasɛ.
Nfáasɔnɛ lihɛɛhɛɛ yɛ welɛ mpehẽ mpehẽ. Amá Nfáasɔnɛ nsɛ kóló mɛɛ lɛ̃ nlihɛɛhɛɛ hɔɔnɛntɛ.
Ikɛicee yɛ kulúi welɛ, amá Upíima usɛ kóló kari lɛ̃ kɛisi.
Ḿpá úye nɛ uakɛi yɛ nyɛ, amá Uléécaa usɛ kóló yɛɛ lɛ̃ ńnaŋɛ rɔ́ hɛɛlɛ̃ tɔn nɛ a wai.
Nfáasɔnɛ yɛ nlihɛɛhɛɛ ḿpá úye hɛlɛ ukɛ́ nɛ n-nnaŋɛ nyísɛ likɛ́ nɛ ntɔ́nɛ́í yóriyɛ.
Lɛ̃ nnya knn yɛ unyinɛ mɛwɛ́ɛ́sɛsɔhɔ hɛ uú nɛ n símisi, nn kɔ ucɔ mɛnyuwɛ hɛ uyɛ̃ un kɔ nɛ símisi.
Nfáasɔnɛ nsɛ mmɛ̃ nn kɔ ucɔ hɛ rɛ ukɛ́ nfatɛnɛ m má, nn kɔ ucɔ hɛ rɛ ukɛ́ yɛ wa utóikɔ́ ukɛ́ peí.
Nfáasɔnɛ yɛ̀ɛ̀ unyinɛ hɛlɛ rɛ ukɛ́ yɛ fe ukɛ́ mɛwaisaŋa n wai. Nn kɔ ucɔ hɛ rɛ ukɛ́ yɛ Uléécaa rinyiri nɛ símisi. Nn kɔ ucɔ hɛ rɛ uyɛ̃ ukɛ́ yɛ fe ukɛ́ mmɛwai nɛ lɛlɛɛ ái mmɛkɔ́ céri ukɛ́ kóólɛnɛ. Nn kɔ ucɔ hɛ rɛ ukɛ́ yɛ mɛyu saŋa mpehẽ mpehẽ símisi. Nn ucɔ hɛ rɛ uyɛ̃ ukɛ́ yɛ fe ukɛ́ mɛ tuisɛ.
Uléécaa Nfaasɔnɛ cirɛníŋɛ mmɛ mɛɛ lɛ̃ nnɛ́í waisɛ. Lɛ̃ knn ń la nkɛ́ ḿpá úye pa knn yɛ u pa.
Pi yɛ́ fe api Kirisi nɛ ipiŋɛ inyinɛ yɛɛ ilésɛ kulúi m má múŋɛisɛnɛ. Ḿpá kɛ ipiŋɛ iyɛ̃ ii ilésɛ kulúi m má, innɛ́í yɛ ripɛ́nɛlɛ ai wai ipiŋɛ isɛ.
Tɔ̃́ Pisuifi nɛ mpuri sanɛ pikɔ́ nɛ pilási nɛ pɛpɛɛ pimɛcirɛ n te, tɔ́ɔ ntɔ́nɛ́í míni wolɛ. Nfáasɔnɛ nn tɔ́ pansɛsɛ ipiŋɛ isɛ. Nfáasɔnɛ nsɛ mmɛ̃ mɛni kari kɔ n ntí.
Lɛ̃ nnya, ái nlésɛ nsɛ mɛɛ yɛ ipiŋɛ kɛcáá n we. I yɛ kulúi n welɛ.
Ḿpá kúna kun m maa rɛ káku nní kunípɛ nnya, áku nkpéni ipiŋɛ ilesɛ kɛ́mɛɛ we, ku yɛ́ pɛɛ lɛ̃ nnya ikɛmɛɛ piwée riyáá?
Ḿpá kutu kun m maa rɛ káku nní mɛnípɛɛ nnya, áku nkpéni ipiŋɛ ilesɛ kɛ́mɛɛ we, ku yɛ́ pɛɛ lɛ̃ nnya ikɛmɛɛ piwée riyáá?
Ipiŋɛ nnɛ́í in pɛɛ mɛnípɛɛ, yo kɛ usoi uu yɛ́ɛ́ pɛɛ́ nɛ kõ? In pɛɛ innɛ́í kutu, yo kuu yɛ́ɛ́ pɛɛ́ nɛ kukpáhá kṍ?
Uléécaa yɛɛ ḿpá nlésɛ ń-ye umɛla kɛ́mɛɛ nkɛtonɛ-i n yekei.
Ilésɛ nnɛ́í in pɛɛ nlésɛ nsɛ, ipiŋɛ íi yɛ́ pɛɛ́ n we.
Lɛ̃ nnya, ilésɛ kulúi yɛɛ we kaí nɛ wa ipiŋɛ cirɛníŋɛ isɛ kóló.
Mɛnípɛɛ ámɛ yɛ́ fe mɛkɛ́ kunípɛ maa rɛ: Ám nɛ líka pɔ́ wai. Limɛcɔ kɛ ríyu ári yɛ́ kɔ fe rikɛ́ ána maa rɛ: Ám nɛ líka nɔ́ wai.
Ticuruu ipiŋɛ ilesɛ iyɛ̃ kari n nyu rɛ íi páápú yɛɛ mɛyíkíyiki rɔ́ yóriyɛ.
Iyɛ̃ kari n nyáni yarɛ i yɛ isɛi rɔ́ wa kɛcáá kari ńsɔnɛ paílɛ̃. Hái iyɛɛ íi kúpaí mɛtɛ́ ń we kari yɛ ńsɔnɛ nyɔ́ɔnsɛntɛ.
Amá iyɛɛ pípaí ń nyaḿ íi pinyɔ́ɔnsɛntɛ pɛ̃ písɛi. Uléécaa yɛ ipiŋɛ ilesɛ walɛ uu tíyɛsɛ iyɛɛ íi kúpaí mɛtɛ́ ń we ii ríyu nɛ icɔ m má.
Kuu lɛ̃ n wa nnya, mɛkóólɛnɛ ámɛ ipiŋɛ nlesɛ nnyinɛ nɛ ncɔ kɛcɔpɛ we, amá ḿpá yo yɛ nɛ licɔ kutu cɔlɛnlɛ.
Nlésɛ ń-ye nn íwɛ n le, li yɛ nɛ icɔ ripɛ́nɛlɛ ii íwɛ n le. Nlésɛ ń-ye nn ríyu n yɛ̃, li yɛ nɛ icɔ ripɛ́nɛlɛ ai kɛsẽ́ i n láárú.
Nɔ kɛsẽ́ nɔ́nnɛ́nɛ́í Kirisi ipiŋɛ lɛ. Ḿpá nɔ́ úye yɛ unlesɛ lɛ.
Uléécaa yɛ uicápinɛ kɛ́mɛɛ́ sitónɛ hɛkɛsilɛ. Pitumɛ kuu kɛkpéẽ mɛfoí tónsɛ, uu mɛlírũ antepuyɛ tikisɛ. Uu kɔ mɛtáánũ picélaa tikisɛ. Pɛ̃ mɛmáá, pɛpɛɛ yɛ mɛwaisaŋa n fe api wai, api tíki. Pɛ̃ mɛmáá, pɛpɛɛ yɛ pitóikɔ́ m pɔisɛ api tíki. Pɛ̃ mɛmáá, pɛpɛɛ yɛ picɔ n lɛ̃́ nɛ pɛpɛɛ picɔ kɛcáá ḿ paílɛ̃ nɛ pɛpɛɛ mɛyu saŋa mpehẽ mpehẽ n símisi api tíki.
Ái pinnɛ́í pɛɛ pitumɛ, ái pinnɛ́í pɛɛ antepuyɛ, ái kɔ pinnɛ́í pɛɛ picélaa. Ái kɔ pinnɛ́í pɛɛ yɛ fe api mɛwaisaŋa wai.
Ái kɔ pinnɛ́í pɛɛ yɛ fe api pitóikɔ́ pɔisɛ, nɛ́ɛ api mɛyu saŋa mpehẽ mpehẽ símisi nɛ́ɛ api mɛ tuisɛ.
Lɛ̃ nnya, ihɛɛ iyɛɛ innɛ́í kɛ́mɛɛ icɔ n fe kani yɛ́ nɛ n náási rɛ nɔkɛ́ yɛ̃́. Lɛ̃ nnya, kɛ́ nkpéni ncée sɔnɛ píima mɛɛ ḿpá yo n fe nɔ́ nyísɛ.
Nɛn pɛɛ nsímɛ́ n fe kɛ́ n símisi yarɛ kɛ sisoipipi asi yɛ n símisi, nɛ́ɛ nɛn pɛɛ piléécaatumɛ mɛyu n kómɛi, kám pɛɛ usoicɔ la, nɛ we yarɛ kuweni kapi m pépu kun iwɔ́ɔ topori, nɛ́ɛ kuloo kpɛɛ n téni.
Ḿpá lin nɛ́ n hɛ rɛ kɛ́ yɛ fe kɛ́ nɛ Uléécaa rinyiri símisi, ḿpá nɛn kɔ ḿpá yo mɛsɔhɔ m má am yɛ kɔ lɛlɛɛ m pékaalɛ̃ ceru, am kɔ nfatɛnɛ mɛɛ yɛ́ riyɔ́pɛ rinsíka m má, nɛnsá usoicɔ n la, ám nkpáni líka.
Ḿpá nɛn mɛnɛ́má nnɛ́í píwɛkɔɔ́ n hɔɔnɛ rɛ pikɛ́ li, ḿpá nɛn tɛ pikɛ́ pisoi kɛcáá nnya nna nɛ́ ŋmaasi, kám pɛɛ usoicɔ la, ám kuláa kúka má.
Ńla yɛ niŋulɛ, nn yɛ kɔ kusoi wai. Ńn yɛ ucɔ likɔ́ káipinkɛɛ. Ńn yɛ ríyu wɛ́ɛsi, ńn yɛ kɔ nɛ rikɔ́kɔri n fulaalɛ̃.
Ńn yɛ líka wa lɛɛ ái asei m má. Ńn yɛ n wɛ́ɛ́si rɛ likɛ́ nɛ mmɛcirɛ sɔnɛsi. Ńn yɛ wɔ́ɔsi, ńn yɛ kɔ ucɔ nkɛfa-i n fanaalɛ̃.
Piyaalukɛ pin yei n we, ái yɛ n n láárú, amá nsímɛ́sei mɛɛ yɛ ntikiŋ niŋukusɛ.
Ńla yɛ̀ɛ̀ ḿpá yo ucɔ sárɛilɛ. N yɛ kɔ ḿpá yo kɛ́mɛɛ nfatɛnɛ m málɛ, nn kɔ n tálɛ̃ tɛ ḿpá yo yɛ́ sɔnɛsi. N yɛ kɔ nɛ ḿpá yo n kaharilɛ.
Ńla ńn yɛ píkai tɛnɛ. Pi yɛ́ Uléécaa rinyiri nɛ pisímɛ́ riyá. Nfáasɔnɛ mɛyu mpehẽ mpehẽ pisímɛ́ yɛ́ kam api kpi, mɛnyuwɛ amɛ kɛ́tɔ wai.
Li we rɛ kukéri kukéri kari ḿpá yo nyu. Kukéri kukéri kari kɔ Uléécaa rinyiri nɛ símisi.
Amá lɛlɛɛ ń nyaḿ nɛ kɛ́tɔ-pɔ lin píyei n leemɛ, lɛlɛɛ kukéri ń we yɛ lɛ̃ kɛ́tɔ walɛ.
Kaḿ pɛɛ iwã́ ń we, mɛnɛ́símɛ́ nɛ kɛnɛ́múŋɛ́ nɛ nnɛ́sɔhɔɔsimɛ́ yɛ pɛɛ́ welɛ yarɛ kɛwã́. Amá kam nkpéni riwɛ́ɛ́sɛ n wa, nɛ liwánkɔ́ lɛ̃ tíyɛlɛ.
Tɔ nɛni nyánilɛ lin hiihiilɛ̃ yarɛ kɛnípɛɛnyánɛi kɛ́mɛɛ kumííri. Amá tɔ́ kam ari kɛrɔ́yu-i ŋmaa ḿpá yo yɛnu ńsɔnɛ. Kukéri kukéri kam nɛni u nyu. Amá nɛ́ kɛyáa picére u tɛnɛsɛ ńsɔnɛ yarɛ kuu nɛ́ n nyu mɛcɔ.
Lɛ̃ nnya nkpéni, ḿpá likɛi tɔrɔɔ nní nnɛ́í lin píyei n tɛnɛ, nfatɛnɛ nɛ linyinɛ kɛcáá pitá nɛ ńla páa yɛ́ tɛnɛ. Likɛi lɛ̃ kɛtaani ái kutɛnɛ we. Amá ńla mɛɛ likpéẽ.
Ńla kani yɛ́ mɛfoí n wɛ́ɛ́si nɔkɛ́ m má. Ani n náási nɔkɛ́ kɔ Nfáasɔnɛ lihɛɛhɛɛ yɛ̃, aí nɛ tɔ́su nɔkɛ́ Uléécaa rinyiri nɛ n símisi.
Mɛsei yɛ mɛ rɛ usoi nkó yɛɛ Nfáasɔnɛ mɛyu mpehẽ mpehẽ n símisi úu pisoi nɛ símisi, amá Uléécaa rinyiri kuú nɛ símisi. Li we rɛ úka úu u kómɛi. Nfáasɔnɛ kuú nɛ nsímɛ́ mɛɛ m pékaalɛ̃ nyáni un símisi.
Amá úye un yɛ Uléécaa rinyiri nɛ n símisi, pisoi kɛ uyɛ̃ uú nɛ símisi. U yɛ́ pi lɛ̃́ api Uléécaa ncee-i papisi, uu ikari pi kpásɛ, uu kɔ piakiŋ niŋukusɛ.
Nkó yɛɛ Nfáasɔnɛ mɛyu mpehẽ mpehẽ n símisi yɛ umɛcirɛ Uléécaa ncee-i papukusɛlɛ. Amá nkó yɛɛ Uléécaa rinyiri nɛ n símisi yɛ picɔ Uléécaa ncee-i papukusɛlɛ.
Nɛ pɛɛ́ la yarɛ nɔ́nnɛ́nɛ́í nɔkɛ́ Nfáasɔnɛ mɛyu mpehẽ mpehẽ n símisi. Amá lɛ̃ kam mɛyánsei ń la yɛɛ nɔkɛ́ pɛɛ Uléécaa rinyiri nɛ n símisi. Nkó yɛɛ Uléécaa rinyiri nɛ n símisi yɛ nkó yɛɛ Nfáasɔnɛ mɛyu mpehẽ mpehẽ n símisi felɛ. Amá in tɛ unyinɛ yɛ liasei lesɛ un símisi mɛcirɛ kai yɛ́ picɔ kuláa wa, ai tíyɛsɛ api Uléécaa ncee-i papisi.
Pimárɛcɔ, nɛ la kɛ́ nɔ́ pisɛ rɛ nɛn nɔ́kɛnɛ́mɛɛ́ n hapɔ nɛn Nfáasɔnɛ mɛyu mpehẽ mpehẽ n símisi, yo kai yɛ́ nɔ́ yóriyɛ? Ái nɛn nsímɛ́ kɛ Uléécaa nɛ́ n nyísɛ nɔ́ n símisi, nɛ́ɛ nɛn nsɔhɔɔsimɛ́ nnyinɛ nɔ́ n símisi, nɛ́ɛ nɛn Uléécaa rinyiri nɛ n símisi, nɛ́ɛ nɛn icélaa inyinɛ nɔ́ m pa kai yɛ́ kuláa waa?
Limɛcɔ kaí we nɛ iyómɛlũ yarɛ nní risũ nɛ́ɛ kusolɛ kapi yɛ nɛ anípɛ ḿ pi. Lianɔɔ ansá n kóólɛntɛnɛlɛ̃, íye kɛ usoi uu yɛ́ nɛ ceri rɛ risũ kapi símisi nɛ́ɛ kusolɛ kapi pépu?
Uyɛɛ rináatɔ́ŋ n símisi unsá anɔ́ɔ n lesɛ likɛ́ n kpã́iilɛ̃, wóo yɛ́ pɛɛ céri ukɛ́ umɛcirɛ cápinɛ ukɛ́ nɛ atɔpi leepɔ?
Limɛcɔ, nɔn Nfáasɔnɛ mɛyu mpehẽ mpehẽ n símisi, nɔnsá yɛ rinɔ́ɔ m ma rikɛ́ asei m má, íye kɛ usoi uu yɛ́ nɛ lɛ̃ kani n símisi ceri? Mɛ́woo kani pɛɛ lɛ̃ símisi.
Mɛyu yɛ kulúi welɛ kɛtẽ kɛcáá, amá mɛ́ka ámɛ mɛkɛcɔpɛ we rɛ ámɛ asei má.
Lɛ̃ nnya, usoi un nɛ nɛ́ n símisi, nɛnsá umɛyu n kómɛi, nɛ ukɛmɛɛ usánɛ lɛ, uyɛ̃ un kɔ nɛ̃́ kɛ́mɛɛ usánɛ.
Limɛcɔ, yarɛ kani nní ń la nɔkɛ́ Nfáasɔnɛ lihɛɛhɛɛ mɛyã́ m má, ani n wɛ́ɛ́si mɛfoí rɛ nɔkɛ́ mɛyã́ lihɛɛhɛɛ m má lɛɛ yɛ Uléécaa icápinɛ pikɔ́ n lɛ̃́ pikɛ́ nɛ nfatɛnɛ kɛ́mɛɛ́ m papisi.
Lɛ̃ nnya, li pisɛ rɛ nkó yɛɛ Nfáasɔnɛ mɛyu mpehẽ mpehẽ n símisi ukɛ́ Uléécaa pisɛ ukɛ́ u hɛ ukɛ́ yɛ fe ukɛ́ mɛ tuisɛ.
Nɛn limɛyu mɛ̃ nɛ kɛyómɛ n yáási, Nfáasɔnɛ mɛɛ kɛnɛ́mɛɛ ń we kaḿ nɛ yáási. Amá mɛnɛ́sɔhɔ ámɛ pɛɛ líka wai.
Lɛ̃ nnya, íye kai pisɛ rɛ kɛ́ wa? Li pisɛ rɛ kɛ́ Nfáasɔnɛ mɛɛ kɛnɛ́mɛɛ ń we nɛ kɛyómɛ yáási, am kɔ mɛnɛ́sɔhɔ nɛ kɛyómɛ yáási. Nɛ́ Nfáasɔnɛ mɛɛ kɛnɛ́mɛɛ ń we nɛ yõ, am kɔ nɛ mɛnɛ́sɔhɔ yom.
In tɛ Nfáasɔnɛ ŋmanɛ kaá nɛ Uléécaa pɔɔnɛsɛ, íye kɛ nkó yɛɛ úu mɛyu mɛ̃ n kómɛi uu yɛ́ fe uu pipɔ́pɔɔnɛsɛ iyáhaa kɛcáá rinɔ́ɔ yɔ́su rɛ Amí! Úu kɔ pɛɛ kómɛi lɛ̃ kaa n tee.
Ḿpá ipɔ́pakarɛ kaa Uléécaa m pakarɛntɛ ikɛ́ íye nsá n nyaḿ, íi nkpáni ucɔ lɛ́ninɛ ukɛ́ nɛ nfatɛnɛ kɛ́mɛɛ m papisi.
Nɛ Uléécaa pɔɔnɛsɛ rɛ u tíyɛsɛ nɛn Nfáasɔnɛ mɛyu mpehẽ mpehẽ símisi lin nɔ́nnɛ́nɛ́í mmú fe.
Amá ḿpá nɛ lɛ̃, piyómɛyáhaa pin n cápinɛlɛ̃, li yɛ kutɔsi nɛ́ n we rɛ kɛ́ anɔ́ɔ fíí nyɛɛ kúkomɛ ń we símisi kɛ́ nɛ pi céési, nɛ kam yɛ́ mɛyu kápi n kómɛi nɛ anɔ́ɔ kulúi pi n símaankɛɛ.
Áni kapɛ mɛwã́ m músu. Ani akópɛ piwai ncee kɛ́mɛɛ n nyaḿ yarɛ siwã́ fɛnfɛ̃í. Amá ani yɛ mɛwɛ́ɛ́sɛ musí.
Yarɛ kɛ Upíima uu ḿ ma api Uléécaa Nsímɛ́ ritɛlɛ́-i wɔ́lu rɛ: Pisoi mpí pɛɛ mɛyu féé n símisi nɛ pisánɛ anɔɔ kaḿ nɛ tikinɛ kɛ́ nɛ pinɛ́soi símisi. Amá ḿpá nɛ lɛ̃, ápi waisɛnɛ.
Lɛ̃ nnya, Nfáasɔnɛ mɛyu mpehẽ mpehẽ pisímɛ́ yɛ pɛpɛɛ ápi Kirisi m pakarɛlɛ̃ kɛ́mɛɛ rícere lɛ rɛ linyinɛ yɛ wai. Amá ái Kirisi pikɔ́ kɛ́mɛɛ linyinɛ yoriyɛ. Limɛcɔ, nɔkɛ́ nɛ Uléécaa rinyiri n símisi yɛ Kirisi pikɔ́ kɛ́mɛɛ rícere lɛ rɛ linyinɛ yɛ wai. Amá ái pɛɛ pɛpɛɛ ápi Kirisi m pakarɛlɛ̃ kɛ́mɛɛ líka yoriyɛ.
Uléécaa pikɔ́ pin nkpéni n cápinɛlɛ̃ pin pinnɛ́í Nfáasɔnɛ mɛyu mpehẽ mpehẽ n símisi, piyómɛyáhaa pinyinɛ pɛɛ ápi limɛkɔ́ n nyu nɛ́ɛ pɛpɛɛ ápi Uléécaa m pakarɛlɛ̃ pin kei n lompɔ, ápi yɛ́ maa rɛ nɔ pisɔhɔtorɛ lɛɛ?
In tɛ pi pinnɛ́í Uléécaa rinyiri nɛ símisi, kɛ unyinɛ yɛɛ úu Uléécaa m pakarɛlɛ̃ nɛ́ɛ unyinɛ yɛɛ úu limɛkɔ́ n nyu uu kei lompɔ, u yɛ́ ukɛfa-i musí, nsímɛ́ mmɛ̃ nn u nyísɛ rɛ úu alari má,
kɛmúŋɛ́ kɛɛ ukɛfa-i m pékaalɛ̃ akɛ kpã́ii, uu pɛɛ kɛ́yu kɛtẽ kipi uu Uléécaa pakarɛ, uu yóó rɛ mɛseisei kɛ Uléécaa uu nɔ́kɛnɛ́cɔpɛ we.
Yo kai nkpéni pisɛ rɛ nɔkɛ́ n wai, pimárɛcɔ? Nɔn yɛ n cápinɛlɛ̃ tɛ kɛyómɛ kani yáási, nɔ́kɛnɛ́cɔpɛ unyinɛ yɛ́ɛ́ fe uu yóm, ucɔ uu icélaa inyinɛ pa, Uléécaa uu ucɔ nsímɛ́ nyísɛ, ucɔ uu Nfáasɔnɛ mɛyu mpehẽ mpehẽ símisi, ucɔ uu mɛasei lesɛ. Li pisɛ rɛ linnɛ́í likɛ́ n lɛ́ni, piyómɛyáhaa pin nɛ nfatɛnɛ kɛ́mɛɛ papisi.
Pisoi pin yɛ Nfáasɔnɛ mɛyu mpehẽ mpehẽ n símisinɛ, ápi kapɛ yɛ pitɛ́ nɛ́ɛ pitaani rifaau. Pikɛ́ yɛ kɔ usɛ usɛ símisi. Li kɔ pisɛ rɛ unyinɛ ukɛ́ yɛ n we un pinsímɛ́ mmɛ̃ tuisɛ.
Úka unsá n we ukɛ́ tuisɛ, li pisɛ rɛ pikɛ́ yɛ risɛ́ɛ́. Pikɛ́ yɛ nɛ pimɛcirɛ kɛfa-i n símisi, api yɛ kɔ nɛ Uléécaa n símisi.
Li pisɛ rɛ pɛpɛɛ Uléécaa rinyiri nɛ n símisi pitɛ́ nɛ́ɛ pitaani pikɛ́ yɛ símisi picɔ api yɛ pinsímɛ́ mmɛ̃ músu api yɛ́nu.
Amá in tɛ Uléécaa yɛ icápinɛ iyɛ-i unyinɛ nsímɛ́ nyísɛ, li pisɛ rɛ uyɛɛ pɛɛ n símaari ukɛ́ risɛ́ɛ́ pikɛ́ nkó kutu ricɔ.
Nɔ́ yɛ fe ani nɔ́nnɛ́nɛ́í Uléécaa rinyiri nɛ símisi ani tisɛntɛnɛ, ḿpá úye uú nɛ icélaa inyinɛ yɛnu uu múlú, ai kɔ nɛ ḿpá úye n ŋmɔ́ɔ́púsɛlɛ̃.
Pɛpɛɛ Uléécaa rinyiri nɛ n símisi yɛ ihɛɛ iyɛ̃ kɛ Uléécaa uu pi n hɛ kɛcáá ńnaŋɛ málɛ.
Li we rɛ Uléécaa úu mɛ́woo mɛ́woo ukɔ́, amá nkíŋniŋɛ ukɔ́ lo. Yarɛ kai Uléécaa pikɔ́ icápinɛ nnɛ́í kɛ́mɛɛ ń we,
li pisɛ rɛ pinɔ́si pikɛ́ yɛ Uléécaa icápinɛ kɛ́mɛɛ n sɛ́ɛ́lɛ̃. Ápi ncée má pikɛ́ yɛ kei n símisi. Li pisɛ rɛ pikɛ́ pimɛcirɛ ricɛpisɛ yarɛ kɛ isé ii ḿ ma.
Pin linyinɛ n la pikɛ́ céri, pikɛ́ yɛ pipila pisɛ síyɔ-i. Ái nɛ sá rɛ unɔ́si ukɛ́ yɛ Uléécaa icápinɛ kɛ́mɛɛ n símisi.
Nɛ́ɛ nɔ músu rɛ nɔ́kɛnɛ́mɛɛ nkɛ́-i kɛ Nsímɛ́ Kɛcirɛ nn léemɛ? Nɛ́ɛ nɔ̃́ ŋmanɛ kɛ́mɛɛ knn hápɔ?
Úye un m músu rɛ u Uléécaa rinyiri nɛ símisilɛ nɛ́ɛ u Uléécaa Nfaasɔnɛ ihɛɛ inyinɛ má, liute ukɛ́ céri rɛ mmɛ̃ kam ní nɔ́ ń wɔ́lu yɛ Upíima isé lɛ.
Amá úye unsá lɛ̃ n nyu, Uléécaa páa kɔ liute nyu.
Lɛ̃ nnya, pimárɛcɔ, ani n wɛ́ɛ́si nɔkɛ́ yɛ nɛ Uléécaa rinyiri símisi. Amá áni kapɛ n yulu rɛ pisoi ápi kapɛ yɛ Nfáasɔnɛ mɛyu mpehẽ mpehẽ símisi.
Amá li pisɛ rɛ nɔkɛ́ linnɛ́í n wai lin nyaḿ, ái kapɛ m pulu.
Pimárɛcɔ, Nsímɛ́ Kɛcirɛ kam nɔ́ rin-yóó ani n ŋmurɛi, ani kɔ nkɛmɛɛ iníŋí wai kaḿ la kɛ́ nɔ́ léisɛ
rɛ n nɔ́rinɛ́yu lɔlɛ, in tɛ nɔ ńsɔnɛ m múílɛ̃. Insá lɛ̃, mɛ́woo kaní nɛ kɛfa n tɛnɛ.
Nsímɛ́ mmɛ̃ kam tinɛ́cúruu n kṍ kam yɛ̃́ tɛ nɛ́ mɛfoí nɔ́ ritɛ́ŋ́sɛ. Lɛlɛɛ rɛ arɔ́kópɛ nnya kɛ Kirisi uu kpu yarɛ kaí pɛɛ mɛkɛɛ-mɛ Uléécaa ritɛlɛ́-i n wɔ́laalɛ̃.
Pi u kulɛsilɛ uu kɛyáa táánũ tuŋɛ́ pikpɔkpɔ kɛ́mɛɛ yisi yarɛ kai kɔ mɛkɛɛ-mɛ Uléécaa ritɛlɛ́-i n wɔ́laalɛ̃.
Kuu pikpɔkpɔ kɛ́mɛɛ n yisi, Piyɛɛ uu u yɛnu, upitumɛ kɛfi nɛ pitɛ́ api kɔ limɛmáá u yɛnu.
Uu limɛmáá upimarɛcɔ pílɛ pílɛ mɛnupũ nɛ kuláa umɛcirɛ nyísɛ ituŋɛ isɛ-i. Picɔ yɛ pikɛcɔpɛ kpínlɛ, amá pimɛyã yɛ nɛ nfáa málɛ.
Uu kɔ limɛmáá Yakupu kpáfúmɛ, uu kɔ pɛɛ limɛmáá pitumɛ nnɛ́í kpáfúmɛ.
Uu pɛɛ pɛ̃ nnɛ́í mɛmáá kɔ mɛtɔ́rɔɔsei nɛ̃́ umɛcirɛ nyísɛ, nɛ̃́ nkó nɛ́ɛ nní ń we yarɛ kɛwã́ pɛ́ni kapi mári.
Nɛ́ɛ Kirisi pitumɛ kɛcɔpɛ usíńsá. Ám tu rɛ pikɛ́ nɛ́ sée rɛ utumɛ. Li we rɛ nɛ pɛɛ Kirisi pikɔ́ wéékusɛlɛnlɛ.
Amá Uléécaa ipɛɛlɛ́ɛ yɛɛ tíyɛsɛ kaḿ nɛ isoi nnyí kam nní ń le we. Kɛfa kuú nɛ nɛ́ n fénnɛ, ái mɛ́woo wa. Li we rɛ nɛ pikɛi walɛ am pitumɛ picɔ nnɛ́í feriyɛ. Asei kɛcáá, ái nɛ́ɛ kɛisi, uipɛɛlɛ́ɛ yɛɛ pikɛi pɛ̃ wa.
Lɛ̃ nnya, ḿpá lin nɛ̃́ nɛ́ɛ lin pɛpɛɛ pikɛi pɛ̃ wa, Nsímɛ́ Kɛcirɛ kari nɔ́ yóólɛ̃. Mmɛ̃ kani kɔ nɛ kɛfa tɛnɛ.
Tɔ yóólɛnlɛ rɛ Kirisi yɛ pikpɔkpɔ kɛ́mɛɛ yisi. Íye kɛ nɔ́kɛnɛ́cɔpɛ pinyinɛ api yɛ́ pɛɛ fe api rɛ pikpɔkpɔ ápi yɛ yisi?
In tɛ pikpɔkpɔ ápi yɛ yisi, lɛ̃ nnya Kirisi páa kɔ yisi.
In tɛ Kirisi úu yisi, ntɔ́símɛ́ kari n yóólɛ̃ yɛ mɛ́woo lɛ. Mɛ́woo kani kɔ nɛ kɛfa u tɛnɛlɛ̃.
In mɛsei rɛ pikpɔkpɔ ápi yɛ yisi, kɛ tɔ́ɔ pɛɛ́ we tɔn yóólɛ̃ tɛ Uléécaa yɛ Kirisi yukusɛ, úu kɔ pɛɛ pikpɔkpɔ kɛ́mɛɛ u yukusɛ, tɔ nɛ u rikpárálɛ, ari pɛɛ wai pitansei nɔɔmɛ.
Li we rɛ in tɛ pikpɔkpɔ ápi yɛ yisi, Kirisi páa kɔ yisi.
In tɛ Kirisi úu yisi, mɛ́woo kaní nɛ kɛfa u tɛnɛlɛ̃. Nɔ kɔ nɛ nɔ́anɛ́kópɛ kɛ́mɛɛ́ welɛ.
Li kɔ nyísɛlɛ rɛ pɛpɛɛ Kirisi nɛ kɛfa n tɛnɛlɛ̃ apí nɛ kpi yɛ pɔlaalɛnlɛ.
In tɛ kɛtẽ nté isoi ŋmanɛ nnya karí nɛ Kirisi tálɛ̃, lirɔ́cɔ yɛ íwɛ welɛ ai tɔ́su ḿpá úye.
Amá mɛsei kɛ Kirisi uu pikpɔkpɔ kɛ́mɛɛ yisi. Uyɛɛ mɛfoí yisi. Li nyísɛlɛ rɛ picɔ pɛɛ n kpí pɔ̃́ nɛ́ kɔ kam api yisikɛɛ.
Usoi usɛ yɛɛ nɛ sisoipipi nkpɔ ka. Usoi usɛ yɛɛ kɔ tíyɛsɛnɛ sisoipipi sikɛ́ yɛ nɛ pikpɔkpɔ kɛ́mɛɛ yisi.
Kɛ pisoi nnɛ́í nɛ Atam api m pɛ́nɛlɛ̃ nnya kapi kpíni. Kapí nɛ Kirisi m pɛ́nɛlɛ̃ nnya kapi limɛcɔ pinnɛ́í nfáa falɛ yɛnunɛ.
Amá ḿpá úye nɛ uituŋɛ yɛ nyi. Kirisi yɛ piyisɛ masilɛ. Uyɛɛ ufoí. Un píyei n ka, upikɔ́ pɛɛ limɛmáá yisinɛ.
Limɛmáá kɛ ḿpá yo kɛtɔ akɛ pɛɛ sɔ́nti, kumúŋɛ́ kpɛ-i kɛ Kirisi uu iyɔ́ɔpi nnɛ́í nɛ ńnaŋɛ nnɛ́í nɛ n-yɔ́ɔpinaŋɛ nnɛ́í tɛ́kɛ́ɛ́nɛ, uu pɛɛ un-yɔɔpinaŋɛ nnɛ́í Sáa Uléécaa anipɛ-i wai.
Li we rɛ Kirisi ukɛ́ pɛɛ iyɔ́ɔpi n tũ kɛlenɛ likɛ́ ha nɛ tu pɛɛ́ uyɛ-i kɛ Uléécaa uu yɛ́ upilaarɔ nnɛ́í Kirisi kɛnyalɛ-i rinwúlasɛ.
Uláarɔ tɔrɔɔ kuu n tɛ́kɛ́ɛ́nɛ yɛɛ nkpɔ.
Li Uléécaa ritɛlɛ́ kɛ́mɛɛ wɔ́laalɛ̃ tɛ: Uléécaa yɛ́ linnɛ́í ukɛnyalɛ-i riwulasɛ. Kai nní n wɔ́laalɛ̃ tɛ “linnɛ́í”, ái pɛɛ rɛ nɛ Uléécaa kapi lɛ̃ tee. Li we rɛ uyɛɛ ḿpá yo Kirisi kɛnyalɛ-i riwulasɛ.
Ḿpá yo in ukɛnyalɛ-i rinwula, uyɛ̃ Uléécaa Kɛpipi uu pɛɛ umɛcirɛ cɛpisɛ uu Uléécaa kɛnyalɛ-i wúla. Uléécaa yɛɛ ḿpá yo ukɛnyalɛ-i rinwúlasɛ, kei kɛ Uléécaa uu pɛɛ mɛyíékíyiki ḿpá yo kɛcáá iyɔ́ɔpi tonɛnɛ.
Ani mpí pɛɛ yɛ nní n ŋmurɛi rɛ pikɛ́ pikpɔkpɔ nnya míni pi wolɛ kɛcáá musí nkɛ̃́. Yo kapi lɛ̃ nɛ náási? In tɛ mɛsei yɛ mɛ rɛ pikpɔkpɔ ápi yɛ yisi, yo nnya kapi pɛɛ ŋmurɛi rɛ pikɛ́ pikpɔkpɔ pɛ̃ nnya míni pi wolɛ?
Tɔ̃́ ŋmaa ricuruu ní? Yo nnya kari mpíí mɛsɛ́rɛ nkpɔ lorólɛ̃?
Pimárɛcɔ, ḿpá kɛyáa kɛ́ye kam nkpɔ hɛirɛntɛ. Mɛseisei kɛ tɔ́ nɛ Urɔ́píima Yeesu Kirisi kupɛ́nɛcɔ aku nɔ̃́ nnya mɛyíkíyiki rikɔ́kɔri nɛ́ we.
In pɛɛ sisoipipi kɛmúŋɛ́ kaḿ pɛɛ má kaḿ nɛ Efɛɛsi-pɔ pisoi kpááree pinyinɛ yarɛ icarɛnamɛ tɔpu, yo kai yɛ́ nɛ́ yóriyɛ? In tɛ pikpɔkpɔ ápi yɛ yisi, tɔkɛ́ mɛsɛ n wai yarɛ kapi ḿ ma rɛ: Tɔ kóso kpinɛ, lɛ̃ nnya tɔkɛ́ n le tɔn níru.
Áni kapɛ tíyɛ unyinɛ ukɛ́ nɔ́ kíraasɛ: Aséncɔ kópɛ yɛ̀ɛ̀ isoi sɔnɛ caailɛ.
Ani nɔ́mɛnɛ́círɛ tĩ ani músu ńsɔnɛ, áni kapɛ akópɛ n wai. Pisoi yɛ nɔ́kɛnɛ́cɔpɛ welɛ pɛɛ ápi Uléécaa n nyu.
Unyinɛ yɛ́ pisɛ rɛ: Íye kɛ pikpɔkpɔ api yɛ yisi? Ipiŋɛ íye kapí nɛ pɛɛri?
Pɔ́ uníri nkó! Áa nyu rɛ pinsá rilukɛpipi n lukɛsi, ári yɛ́ fe rikɛ́ lɛɛ?
Tipipi rinyinɛ kaa yɛ lukɛsi rɛ mpuri. In n la, risírɛ́pipi nɛ́ɛ rilukɛpipi féé rinyinɛ. Ái kuléé kpɛɛ n lɛlunɛ ricuruu kaa yɛ lukɛsi.
Uléécaa yɛɛ yɛ pɛɛ ripipi tɛ̃ ipiŋɛ iyɛ̃ kuu ń la hɛ. Ḿpá ripipi ríye kuu ipiŋɛ yɛɛ nɛ ri n sá hɛ.
Lifáakɔ́ ái linnɛ́í isarɛ isɛ má. Isoisarɛ yɛ nɛ isɛɛ ikɔ́ kóólɛlɛnlɛ, sinúipi isarɛ nɛ impehẽ, ikpíntomɛ́ ikɔ́ nɛ iyɛ̃ mpehẽ kɔ.
Limɛcɔ kɛ kɛléécaa-pɔ likɔ́ ipiŋɛ ií nɛ kɛtẽ nté likɔ́ ipiŋɛ kóólɛlɛ̃. Kɛléécaa-pɔ likɔ́ nsɔnɛ nɛ mmpehẽ, kɛtẽ nté likɔ́ nsɔnɛ nɛ mmɛ̃ mpehẽ kɔ.
Ituŋɛ yɛ imɛtɛ́í cirɛ málɛ, iwárɛ in imɛkɔ́ má, awárɛpi pɔ́ɔn kɔ amɛkɔ́ má. Ḿpá awárɛpi ricuruu áa mɛtɛ́í mɛsɛ má.
Limɛcɔ kai sɔ́nti likɛ́ kumúŋɛ́ kpɛ-i kɛ pikpɔkpɔ api n yisinɛ n we. Pi yɛ pin pisoi n kulɛsi, pi yɛ fɔnilɛ, amá Uléécaa un pi n yukusɛ, ápi pɛɛ píkai nkpɔ kpánɛ.
Pi yɛ kɛ́kulaa-i íwɛ n welɛ ápi kɔ páápú. Amá Uléécaa un píyei pi n yukusɛ, pi yɛ pɛɛ ríyu m málɛ pin kɔ páápú.
Isoipiŋɛ nnyí kari nní n nyáni kapi yɛ kɛ́kulaa-i m má. Pin píyei n yisi, ipiŋɛ falɛ kɛ Nfáasɔnɛ nn yɛ n hɛ kapi mánɛ. Lɛ̃ nnya, isoipiŋɛ nnyí kari nní n nyáni yɛ welɛ. Limɛcɔ ipiŋɛ iyɛ̃ kɛ Nfáasɔnɛ nn yɛ n hɛ pɔ̃́ nɛ kɔ welɛ.
Lɛ̃ nnya kai Uléécaa Nsímɛ́ ritɛlɛ́-i wɔ́laalɛ̃ tɛ: Usoi foí uyɛ̃ kɛ Uléécaa uu n wa uu u séi rɛ Atam yɛ kɛsoipipi lɛ kɛɛ nfáa n yɛ̃́. Amá Atam tɔrɔɔ yɛɛ nní Kirisi. Ukɛmɛɛ́ kɛ Nfáasɔnɛ nń we nn yɛ nfáa hɛ.
Ái ipiŋɛ kɛ Nfáasɔnɛ nn yɛ n hɛ yɛɛ pɛɛ mɛfoí we, amá isoipiŋɛ nnyí kari nní ń nyáni yɛ nyi. Iyɛ̃ kɛ Nfáasɔnɛ nn yɛ n hɛ yɛ kɛpirɛ sɔ́ntilɛ.
Ntaai kapí nɛ usoi foí mɔ̃́. Uyɛ̃ nɛ kɛtẽ nté ukɔ́ lɛ. Kɛléécaa kɛ ulírũ pɔ́ɔ léeri.
Pɛpɛɛ kɛtẽ nté ń we yɛ we yarɛ uyɛ̃ kapí nɛ ntaai m mɔ̃́ mɛcɔ. Pɛpɛɛ kɛléécaa-pɔ ń we yɛ we yarɛ uyɛɛ kɛléécaa-pɔ n léeri mɛcɔ.
Tɔ̃́ nɛ nɛni welɛ yarɛ uyɛ̃ kapí nɛ ntaai m mɔ̃́ mɛcɔ. Limɛcɔ kari kɔ sɔ́nti tɔkɛ́ n we yarɛ uyɛɛ kɛléécaa-pɔ n léeri.
Pimárɛcɔ, nɛ la kɛ́ nɔ́ maa rɛ isoipiŋɛ nnyí kari nní ń nyáni íi yɛ́ fe ikɛ́ Uléécaa iyɔɔpi kɛ́mɛɛ lompɔ. Ái líka nnya, lɛlɛɛ yɛ n caai ái yɛ́ fe likɛ́ pansɛ licaaicirɛ́.
Ani kutu ricɔ kɛ́ nsímɛ́ nnyinɛ mɛɛ m pékaalɛ̃ nɔ́ símisi ani kóm tɛ ári ntɔ́nɛ́í kpinɛ. Amá tɔ́ kam ari ntɔ́nɛ́í mmú ipiŋɛ féé consɛ.
Kumúŋɛ́ kusɛ kunyinɛ-i kɛ rináatɔ́ŋ arí ha mɛyéne mɛsɛ kɛyáa tɔrɔɔ téninɛ. Tin lɛ̃ n tẽ́, pikpɔkpɔ api yisi api pɛɛ pansɛ pikpɔcirɛ́. Tɔ́ mpí, tɔ́ɔ likumúŋɛ́ kpɛ-i nfáa m má, tɔ́ɔ ipiŋɛ féé consɛ.
Li mɛyíkíyiki pisɛ rɛ irɔ́piŋɛ nnyí yɛɛ yɛ nní n caai ikɛ́ pansɛ icaaicirɛ́, irɔ́piŋɛ nnyí yɛɛ yɛ nní n kpu ikɛ́ pansɛ ikpɔcirɛ́.
Lɛlɛɛ yɛ n caai lin píyei m pansɛ licaaicirɛ́, lɛlɛɛ yɛ n kpu lin kɔ píyei m pansɛ likpɔcirɛ́ kɛ nsímɛ́ mɛɛ n wɔ́laalɛ̃ nn pɛɛ sɔ́nti: Mmɛ mɛɛ nní rɛ: Pi nkpɔ feriyɛ api n tɛ́kɛ́ɛ́.
Nkpɔ, áa nkpáni feriyɛ! Nkpɔ, mɛpɔ́lõ kaá nɛ n kóni yɛ tɛnɛlɛ.
Akópɛ nyɛɛ nkpɔ mɛlõ waisɛ, isé yɛɛ akópɛ ńnaŋɛ hɛɛlɛ̃.
Amá tɔ Uléécaa pakarɛ kuú nɛ Urɔ́píima Yeesu Kirisi rintíki uú nɛ ńnaŋɛ rɔ́ hɛ ari nkpɔ feriyɛ.
Lɛ̃ nnya pimárɛcɔ kɛcirɛ, nɔ́inɛ́piŋɛ íi kapɛ riyɔɔ, áni kapɛ n tiŋarɛntɛ. Ani ḿpá píyei n kɛŋaalɛ̃ nɔn Upíima pikɛi ńsɔnɛ wai. Nɔ́rinɛ́cúruu yɛ nyulɛ rɛ pikɛi pɛ̃ kani ukupɛ́nɛcɔ kɛ́mɛɛ n wai ápi yɛ́ mɛ́woo wa.
Siwóó itɔhɔ kapí nɛ Yerusalɛm-pɔ Yeesu pikɔ́ n lɛ́ninɛ nkɔ́ yɛ nkpéni mmú: Nɛ lɛ̃ kai mɛwai m má Uléécaa icápinɛ pikɔ́ pɛɛ Kalasii-pɔ ń we pisímɛ́ masilɛ. Nɔ́ɔkɛ́ kɔ pimɛwai ritiki.
Ḿpá kɛwéntɛyaa ukóso úye, ḿpá úye ukɛ́ yɛ lɛ̃ kuu yɛ́ n fe uu tɔ́hɔ ukɛyɔ-pɔ iyaa yekei. Kɛ́ nɛ n tuipɔ, nɔn linnɛ́í picápinɛ masí.
Nɛn píyei n tuipɔ, nɛ́ átɛlɛ́ wɔ́i am pɛ̃ kani n lésɛ rɛ pikɛ́ nɛ nɔ́inɛ́tɔhɔ Yerusalɛm ha pa, apí nɛ pɛ́nɛ.
Lin m pisɛ rɛ kɛ́ rinɛ́cúruu ha, tɔ́ nɛ pɛ̃ yɛ́ nsẽ́ tipɛ́nɛ.
Masetuwaani kɛtẽ kaḿ tíkinɛ kɛ́ nɛ nɔ́kɛnɛ́mɛɛ tuipɔ. Kei kam cɔpunɛ kɛlenɛ.
In n la, nɛ́ nɔ́kɛnɛ́mɛɛ siyáa sinyinɛ wa. Ticuruu in n la, am nnyiyɛ kumúŋɛ́ nnɛ́í nɔ́kɛnɛ́mɛɛ́ tonɛ ani nɛ́ lɛ́ni aḿ nɛ kei kam n sĩ́ tɔ́mpɔ.
Li we rɛ ám nɛni la kɛ́ nɔ́ yɛ̃́ aḿ nɛ n tɔ́su. Amá Upíima un n la, nɛ la kɛ́ nɔ́kɛnɛ́mɛɛ siyáa wa.
Amá nɛ́ pɛɛ Efɛɛsi kuyu-i tonɛ Pantekooti kɛyaa akɛ́ ha nɛ tulu.
Ái líka nnya, ḿpá kɛ piláarɔ api kulúi ń we, li kei ncée nɛ́ tápilɛlɛ fouu kɛ́ nɛ pikɛi píima pinyinɛ pɛɛ kuláa m má wa.
Timotee un nɔ́kɛnɛ́mɛɛ́ n tuipɔ, ani u yɔsí ńsɔnɛ, áni kapɛ tíyɛ uripɔɔ rikɛ́ caai. Li we rɛ mɛnɛ́cɔ kuu Upíima pikɛi wai.
Lɛ̃ nnya, úka úu kapɛ u lómiisɛ. Amá ani u lɛ̃́ ukɛ́ nkíŋniŋɛ nɛ uncee sɔ́nɛ uú nɛ kɛnɛ́mɛɛ pɛɛri. Tɔ́ nɛ Yeesu pikɔ́ picɔ yɛ u mɛ́nlɛ.
Nɛ urɔ́márɛcɔ Apoloosi pɔ̃́ tiŋmɔ́ɔ́púsɛlɛ rɛ u nɛ Yeesu pikɔ́ picɔ pikɛ́ nɔ́kɛnɛ́mɛɛ́ hapɔ. Amá úu kahanɛ n ŋmurɛi rɛ u yɛ́ nkpéni tɔ́mpɔ. Lin píyei nɛ u rinsá, u yɛ́ hapɔ.
Áni kapɛ lɔpilɛ, ani nfatɛnɛ kɛ́mɛɛ́ n we, ani itisi yɔsí aní m páápú.
Ani ḿpá yo n wai nɛ ńla.
Pimárɛcɔ, nɔ nyulɛ rɛ Sitefanaasi nɛ ukɛyɔ pikɔ́ pɛɛ pifoí Akayii kɛtẽ kɛ́mɛɛ Kirisi ritiki api kɔ mɛsɛ nɛ mɛsɛ Uléécaa pikɔ́ kɛcɔpɛ pipikɛi n wai. Lɛ̃ nnya kam tɛ kɛ́ nɔ́ pisɛ rɛ:
Ani nɔ́mɛnɛ́círɛ ricɛpisɛ, ani pi nɛ pɛ̃ nnɛ́í pɛɛ pimɛcɔ mɛ̃ nɛ pipikɛi n ŋmɔ́ɔ́púlɛ̃ mɛtene n we pikɛ́ nɔ́ n séni.
Sitefanaasi nɛ Fɔrutunatuusi nɛ Akayikuusi mɛkamɛ yɛ nɛ́ larisilɛ. Káni ń we, pɛpɛɛ lɛ̃ kani yɛ́ pɛɛ n wa nɛ́ wai.
Pi rinɛ́kíŋ niŋukusɛlɛ yarɛ kapi nɔ́ n wa mɛcɔ. Ani lipite pɛ̃ ipakarɛ pípa ceri!
Uléécaa icápinɛ yɛɛ Asii kɛtẽ kɛcáá ń we pikɔ́ yɛ nɔ́ yáási. Akilasi nɛ Pirisili nɛ Yeesu pikɔ́ pɛɛ yɛ pikɛyɔ-i n cápinɛ yɛ nɔ́ yáási, nɔ́ nɛ Upíima kupɛ́nɛcɔ kɛ́mɛɛ.
Nɔ́pinɛ́márɛcɔ nnɛ́í pɛɛ nté ń we yɛ nɔ́ yáási! Ani nɔ́mɛnɛ́cɔpɛcirɛ yáhaanɛ ani mɛmárɛcɔ piranɛ.
Nɛ̃́ Pɔɔli, nɛ́ɛ rinɛ́cúruu nɛ kunɛ́nípɛ anɔ́ɔ nnyɛ́ wɔ́i rɛ nɛ nɔ́ yáási.
Úye unsá Upíima n la, Uléécaa ukɛ́ u rité! Maranata! A kam, Urɔ́píima!
Upíima Yeesu ukɛ́ ípɛɛlɛ́ɛ nɔ́ nyísɛ!
Nɛ nɔ́nnɛ́nɛ́í lalɛ nɔ́ nɛ Kirisi Yeesu kupɛ́nɛcɔ kɛ́mɛɛ́.
Nɛ́ɛ Pɔɔli yɛɛ Uléécaa mɛla kɛ́mɛɛ Kirisi Yeesu utumɛ m pansɛ, nɛ urɔ́márɛcɔ Timotee. Uléécaa icápinɛ yɛɛ Korɛnti-i ń we nɛ Uléécaa pikɔ́ picɔ nnɛ́í pɛɛ Akayii kɛtẽ nnɛ́í kɛcáá ń we kari rítɛlɛ́ ntí wɔ́lu.
Urɔ́sáa Uléécaa nɛ Upíima Yeesu Kirisi pikɛ́ ípɛɛlɛ́ɛ nɔ́ nyísɛ api kɔ nkíŋniŋɛ nɔ́ hɛ.
Tɔ Uléécaa pakarɛ. Uyɛɛ Urɔ́píima Yeesu Kirisi usaa. Uyɛɛ íwɛ rɔ́ n tẽ́ uu kɔ ḿpá yo kɛ́mɛɛ arɔ́kíŋ niŋukusɛ.
Uyɛɛ yɛ ntɔ́cɔ́ŋ nnɛ́í kɛ́mɛɛ arɔ́kíŋ niŋukusɛ uu rɛ tɔ́ɔkɛ́ yɛ kɔ fe tɔkɛ́ pɛpɛɛ ncɔ́ŋ mpehẽ mpehẽ kɛ́mɛɛ ń we akɔ́ níŋukusɛ yarɛ kɛ uyɛ̃ uu arɔ́kɔ́ n níŋukusɛ mɛcɔ.
Ái linyinɛ nnya, tɔ Kirisi iwɛ iyɛ̃ icɔ mɛyã́ lelɛ. Limɛcɔ kɛ Uléécaa uú nɛ Kirisi tikinɛ ukɛ́ nɛ arɔ́kíŋ mɛyã́ niŋukusɛ.
Ḿpá tɔn íwɛ n le, tɔ i lelɛ rɛ Uléécaa ukɛ́ nɛ tɔ́ ritiki ukɛ́ nɛ nɔ́anɛ́kíŋ niŋukusɛ ukɛ́ kɔ nɔ́anɛ́yu lɔ. Uléécaa un yɛ arɔ́kíŋ n niŋukusɛ, u lalɛ nɔkɛ́ nkíŋniŋɛ yɛ̃ nɔkɛ́ yɛ nɛ fe nɔkɛ́ nɛ mɛrɔ́cɔ íwɛ iyɛ̃ icɔ kɛ́mɛɛ́ n kahari.
Lɛ̃ nnya, tɔ nɛ nɔ́ tálɛnlɛ mɛyíkíyiki. Li we rɛ tɔ pinyuwɛ máálɛnlɛ ńsɔnɛ rɛ kani nní irɔ́wɛ icɔ n le, Uléécaa yɛ nɔ́anɛ́kíŋ niŋukusɛnɛ yarɛ kuu arɔ́kɔ́ n níŋukusɛ mɛcɔ.
Pimárɛcɔ, tɔ lalɛ ani ceri rɛ tɔ Asii kɛtẽ kɛ́mɛɛ íwɛ píima lilɛ. Hái irɔ́tisi ií nɛ tɛnɛ, ai rɔ́ feriyɛ ari pɛɛ́ m músu rɛ ári yɛ́ pɛɛ nfáa rikpá.
Amá tɔ̃́ nɛ pɛɛ mɛyíkíyiki nkpɔ kukpáhá pikómɛ masilɛ ari ntɔ́kpɔ yɔ́su. Li lɛ̃ walɛ rɛ ári kapɛ yɛ nɛ mɛrɔ́círɛ n tálɛ̃, amá tɔkɛ́ yɛ nɛ Uléécaa yɛɛ yɛ pikpɔkpɔ kɛ́mɛɛ pisoi n yukusɛ n tálɛ̃.
Uyɛɛ nkpɔ mmɛ̃ kɛ́mɛɛ rɔ́ lésɛ, uyɛɛ kɔ pilésɛ rɔ́ kpánɛ. Mɛyíkíyiki karí nɛ u tálɛ̃ tɛ u yɛ́ kɔ pilésɛ tɔ́ rikpá.
Nɔ̃́ nɛ kɔ kɛyómɛ yáásilɛ nɔn nɛ likɛmɛɛ rɔ́ lɛ́ni. Pisoi mɛyã nɛ kɛrɔ́cáá kɛyómɛ yáásilɛ, Uléécaa un lɛ̃ nnya rɔ́ kpálɛ̃. Lɛ̃ nnya kɛ pisoi mɛyã api sɔ́nti pikɛ́ tɔ̃́ nnya kɔ Uléécaa pɔɔnɛsɛ.
Lɛlɛɛ rikɔ́kɔri rɔ́ ń we yɛ nní: Ári ńka kɛrɔ́fa-i nɛ mɛrɔ́círɛ cɛ́si. Kɛcírɛ nɛ kɛfa kɛsɛ nɛ asei nyɛɛ Uléécaa kɛ́mɛɛ n léeri karí nɛ ḿpá úye inipɛɛ-i pirɔ́kɛi wa, aí nɛ tɔ́su nɔ́kɛnɛ́mɛɛ. Uléécaa kɛ́mɛɛ kai léeri, ái sisoipipi mɛwɛ́ɛ́sɛsɔhɔ-i kai léeri. Uléécaa kɛfa kuú nɛ rɔ́ n fénnɛ kɛ́mɛɛ kai léeri.
Ái liféé linyinɛ kam nɔ́ wɔ́lu, lɛ̃ kani nní ń kɛ́ɛ́ni nɔn kómɛi mɛmáá. Nɛ kɔ tálɛ̃ tɛ nɔ́ kam ani ńsɔnɛ pikómɛ kpá nɛ kɛ́tɔ-pɔ rɛ
kukéri kukéri ŋmanɛ kani nɛni kómɛi. Nɔ nyulɛ rɛ Urɔ́píima Yeesu un píyei m pɛɛmɛ, li yɛ́ tɔ̃́ nnya rikɔ́kɔri nɔ́ wa yarɛ kai kɔ nɔ̃́ nnya rikɔ́kɔri tɔ́ n wainɛ.
Lɛ̃ kaḿ nɛ tálɛ̃ nnya kaḿ pɛɛ́ la rɛ nɛn Masetuwaani n tɔ́su, kɛ́ nɔ́ rilóólú. Nɛn kɔ Masetuwaani n leeri, am kɔ nɔ́kɛnɛ́mɛɛ pitíki kpá am lisɔnɛ mɛlírũ nɔ́ hɛ. Kei kani yɛ́ pɛɛ́ nɛ ḿpá yo nɛ́ lɛ̃́ aḿ nɛ Yutee kɛtẽ sĩ.
<range>
Yarɛ mɛ́woo kam kɛmúŋɛ́ kɛ̃ wa, nɛ́ɛ íye? Nɛ́ɛ kam ḿ maa rɛ nɛ́ lɛ̃ wa, kɛsoipipi mɛmúŋɛ́ kam lɛ̃ musí nɛn kɛ́yu nɛ kɛpirɛ sɔ́nɛ?
Nɛ Unɛ́léécaa, nsímɛ́ mmɛ̃ kari mɛsɛ́rɛ nɔ́ n yóólɛ̃ ńn kɛ́yu nɛ kɛpirɛ nkɔ́.
Li we rɛ Uléécaa Kɛpipi Yeesu Kirisi nsímɛ́ kɛ tɔ́ nɛ Silasi nɛ Timotee ari nɔ́kɛnɛ́mɛɛ rin-yóó ńn kɛ́yu nɛ kɛpirɛ nkɔ́. Asei asɛ kuu má, nyɛ nyɛɛ "ɛɛɛ".
Yeesu yɛɛ mɛsei lɛ̃ kɛ Uléécaa uu ḿ maa rɛ "ɛɛɛ" u yɛ́ rɔ́ wa. Yeesu uyɛ̃ kari yɛ kɔ nɛ ritiki arí nɛ Uléécaa ríyu waisɛ rɛ "ɛɛɛ" u lɛ̃ kuu rɔ́ ḿ ma wa.
Uléécaa uyɛɛ tíyɛsɛlɛ̃ tɛ tɔ́ nɛ nnɔ̃́ tɔkɛ́ tɔ́ nɛ Kirisi kupɛ́nɛcɔ kɛ́mɛɛ iníŋí karii. Uricuruu yɛɛ rɔ́ lésɛ uu ukuwɛ́ɛ́-mɛ̃ yekei.
U nwɔ́i kɛrɔ́cáá walɛ uu Nfáasɔnɛ kɛrɔ́mɛɛ wai ukɛ́ nɛ rɔ́ nyísɛ rɛ u lisɔnɛ nɛ rɔ́ mɛ́nlɛ.
Uléécaa yɛ nyánilɛ! In tɛ nɛ kiraasɛlɛ, ukɛ́ linyinɛ nɛ́ wa. Ám la kɛ́ nɔ́ m pɛkɛsi nnya kám nɔ́kɛnɛ́mɛɛ Korɛnti-i pɛɛpɔ.
Ái ńnaŋɛ karí nɛ nɔ́ wai rɛ ani nɛ kɛfa tɛnɛ. Nɔ nfatɛnɛ kɛ́mɛɛ iníŋí piwai máálɛnlɛ ńsɔnɛ. Amá tɔ la rɛ tɔ́ nɛ nnɔ̃́ tɔkɛ́ kɛsẽ́ n kɛisi likɛ́ mpɔ́ɔnarɛ nɔ́ n hɛɛlɛ̃.
Ám la kɛ́ nɔ́anɛ́pɔ́ɔ caaisɛ nnya kam tihɔ́ rɛ ám nɔ́kɛnɛ́mɛɛ pɛɛpɔnɛ.
Nɛ́ɛn nkpéni nɔ́anɛ́pɔ́ɔ n caaisɛ, wóo yɛ́ pɛɛ nɔ̃́ mɛmáá nɛ̃́ tipɔɔ larukusɛ, insá nɔ́ mpí apɔɔ kam n caaisɛ?
Lɛ̃ nnya kam títɛlɛ́ tɛ̃ lɛ̃ nɔ́ wɔ́i rɛ nɛn píyei n tuipɔ, ám kapɛ nɔ́ mpí, nɔ́ɔ yɛ́ pɛɛ rinɛ́pɔ́ɔ n larukusɛ kɛ́mɛɛ mɛníŋɛ mpɔ́ɔcaai yɛ̃. Ái céreisɛ rɛ nɛ yɛ nɛn mpɔ́ɔnarɛ m má, li yɛ kɔ nɔ́nnɛ́nɛ́í mmú n láárúlɛ.
Ncɔ́ŋ píima kɛ́mɛɛ́ kaḿ pɛɛ́ we lin kɛwuu-i nɛ́ mulú, nɛn mɛyíkíyiki téni aḿ nɛ rítɛlɛ́ tɛ̃ nɔ́ wɔ́lu. Amá ám nɔ́ wɔ́i rɛ nɔ́anɛ́pɔ́ɔ akɛ́ caai, nɛ nɔ́ wɔ́i rɛ ani ceri rɛ ám kusa nɔ́ la.
Asei kɛcáá in tɛ unyinɛ yɛ pisoi apɔɔ caaisɛ, ái nɛ̃́ kuu wa, amá nɔ́nnɛ́nɛ́í apɔɔ kuu caaisɛ. Ám kapɛ nɛ rinnákíísɛ nnya, nɛ́ rɛ nɔ́mɛnɛ́yã́ apɔɔ kuu caaisɛ.
Lɛ̃ kɛ nɔ́mɛnɛ́yã́ ani nní u rincɔ́isɛ yɛ nɛ u piyɛ.
Li nkpéni tu rɛ nɔkɛ́ lɛ̃ u sárɛi, ani urikiŋ niŋukusɛ, mpɔ́ɔcaai píima nnyinɛ ńn kapɛ nɛ ń ka nkɛ́ u n lóisɛ nnya.
Lɛ̃ nnya kam nɔ́ welu rɛ ani n wai likɛ́ n nyísɛlɛ̃ tɛ nɔ u lalɛ.
Lɛ̃ nnya kam títɛlɛ́ tɛ̃ nɔ́ ń wɔ́i yɛɛ rɛ nɛ pɛɛ́ lalɛ kɛ́ nɔ́ peẽ kɛ́ yɛ̃́ tɛ nɔ ḿpá yo kɛ́mɛɛ ripakarɛ má nɛ́ɛ áni má.
Nɔn úye uakópɛ n sárɛi, nɛ̃́ nɛ kɔ liute sárɛilɛ. In tɛ nɛ̃́ nɛ nnyinɛ má kɛ́ unyinɛ sárɛi, nɛ nɔ̃́ nnya liute pisárɛi masilɛ yarɛ kai Kirisi kɛ́mɛɛ m pisɛ.
Nɛ lɛ̃ wa rɛ Setani úu kapɛ nɛ ncée n yɛ̃́ ukɛ́ rɔ́ feriyɛ nnya. Li we rɛ tɔ umɛla kuú nɛ n náási ńsɔnɛ nyulɛ.
Kumúŋɛ́ kpɛ-i kam Turowaasi-pɔ Kirisi Nsímɛ́ Kɛcirɛ piyóó ń hápɔ, Upíima yɛ ncée nɛ́ tápilɛlɛ rɛ kɛ́ pinɛ́kɛi wa.
Ḿpá nɛ lɛ̃, tinɛ́pɔ́ɔ yɛ pɛɛ caailɛnlɛ, kám unɛ́márɛcɔ Tiiti n yɛ̃́ nnya. Am pɛɛ Turowaasi pikɔ́-i yisi am Masetuwaani kɛtẽ sĩ.
Uléécaa yɛɛ ipakarɛ te, uyɛɛ tíyɛsɛlɛ̃ kari Yeesu kupɛ́nɛcɔ kɛ́mɛɛ mɛsɛ́rɛ feriyɛlɛ̃ tɔn mɛnáŋɛ-naŋɛ nnɔŋ sɔ́nɛ. Tɔ̃́ kuu yɛ nɛ ritiki pisoi apí nɛ ḿpá yei Kirisi ceru yarɛ tulaali kpáhákɔɔ́ kapi fṍ.
Tɔ Kirisi utulaali lɛ Uléécaa kɛyu-i nɛ pɛ̃ kɛ Uléécaa uu n lɔ nɛ pɛpɛɛ mpɔlɛcee n tíkilɛ̃ kɛ́mɛɛ.
Tulaali uyɛɛ pɛpɛɛ nní mpɔlɛcee n tíkilɛ̃ kɛcáá kukpáhá kunyinɛ málɛ, kpɛɛ yɛ usoi ń kpu. Amá ku pɛ̃ ayu kɛ Uléécaa uu nní n lɔ kɛcáá kukpáhá kunyinɛ lɛ kpɛɛ yɛ nfáa n hɛ. Lɛ̃ nnya, wóo kɛcirɛ yɛɛ tulaalɛ̃ tɛ u yɛ́ lipikɛi pɛ̃ wa?
Tɔ̃́, ári picɔ mɛyã pɛɛ Uléécaa nsímɛ́ nɛ n kpéénsɛ mɛcɔ we. Amá Uléécaa yɛɛ tɔ̃́ tummɛ tɔn urinyiri nɛ asei uinipɛɛ-i símisi tɔ́ nɛ Kirisi kupɛ́nɛcɔ kɛ́mɛɛ.
Nɔ nkpéni nyáni yarɛ mɛrɔ́círɛ kari nɔ́ nyísɛ, nɛ́ɛ íye? Nɛ́ɛ yarɛ kɛ picɔ api yɛ n wa mɛcɔ li kɔ tɔ̃́ pisɛ rɛ pikɛ́ rítɛlɛ́ kɛrɔ́cáá wɔ́i tɔkɛ́ nɔ́ nyísɛ nɔkɛ́ kɛlenɛ rɔ́ céri? Nɛ́ɛ li pisɛ rɛ nɔ́ɔkɛ́ rítɛlɛ́ kɛrɔ́cáá wɔ́i tɔkɛ́ picɔ nyísɛ pikɛ́ kɛlenɛ rɔ́ céri?
Nɔ́rinɛ́cúruu, nɔ́ɔ rítɛlɛ́ kɛ Kirisi uu kɛrɔ́cáá n wɔ́i. Arɔ́kíŋ kɛ́mɛɛ́ kapi ri wɔlaalɛ̃. Nɔ̃́ kɛ pisoi api yɛ nɛ rɔ́ céri. Pisoi nnɛ́í yɛ́ fe api rítɛlɛ́ tɛ̃ ceru api kɔ ri kɛɛni.
Nɔ́ɔ asei kɛcáá rítɛlɛ́ kɛ Kirisi uú nɛ pirɔ́kɛi rintíki uú nɛ wɔlu. Ái kɛ́wɔlɛ mɛni mɛnyinɛ kapí nɛ ri wɔi, amá Nfáasɔnɛ mɛɛ Uléécaa kɛ́mɛɛ n léeri kapí nɛ ri wɔi. Ái kɔ aparɛkpáncúkú kɛcáá, amá sisoipipi akiŋ kɛ́mɛɛ kari wɔ́laalɛ̃.
Kari Kirisi nɛ rintíki tɔn nɛ Uléécaa tálɛ̃ nnya kari lɛ̃ símisi.
Ái rɛ tɔ músu rɛ tɔ́ fe ari ntɔ́naŋɛ cirɛ nɛ linyinɛ wai. Amá Uléécaa ŋmanɛ yɛɛ yɛ tíyɛsɛ kari yɛ fe ari li wai.
Uyɛɛ tíyɛsɛ kari pansɛ nkómɛinɛ falɛ kɛ́mɛɛ pikɛikɔ́. Ái isé wɔlɛ-wɔlɛ kɛ Uléécaa uu nkómɛinɛ falɛ kɛ́mɛɛ rɔ́ pálɛ̃, amá unfaa kuu rɔ́ pálɛ̃. Isé wɔlɛ-wɔlɛ yɛɛ yɛ nɛ nkpɔ ka, amá Nfáasɔnɛ pɔ̃́ nɛ yɛ usoi nfáa hɛlɛ.
Uléécaa yɛ pɛɛ mɛkɛɛ-mɛ aparɛkpáncúkú kɛcáá uisé wɔ́ilɛ umɛyɔɔpi amɛ pɛɛ likumúŋɛ́ kpɛ-i n tɛ́lu. Moisi kɛyu yɛ pɛɛ tɛ́lulɛ hái, Isirayɛɛli pikɔ́ ápi yɛ pɛɛ fe pikɛ́ u riweríi. Ái kɔ rɛ mɛsɛ́rɛ kɛ Uléécaa mɛyɔɔpi mɛ̃ amɛ́ pɛɛ́ we. In tɛ isé yɛɛ yɛ nɛ nkpɔ ń ka yɛ́ fe ii lɛ̃ nyísɛ rɛ Uléécaa mɛyɔɔpi ámɛ kusa piyɛ,
íye kɛ Nfáasɔnɛ mɛɛ yɛ nfáa n hɛ pɔ́ɔ yɛ́ pɛɛ mɛsɛ wa?
In tɛ isé yɛɛ yɛ n tíyɛsɛ Uléécaa uú nɛ pisoi túhaanɛ pinsímɛ́ nn kpi yɛ fe ii rɔ́ nyísɛ rɛ Uléécaa mɛyɔɔpi ámɛ kusa piyɛ, íye kɛ Nfáasɔnɛ mɛwai pɔ́ɔ yɛ́ pɛɛ mɛsɛ wa? Ái n yɛ́ tíyɛsɛlɛ ari pansɛ asei pite Uléécaa inipɛɛ-ii?
Tɔ́ fe arí maa rɛ tɔn mɛyɔ́ɔpi mɛɛ pɛɛ mɛkɛɛ-mɛ n tɛ́lu mɛtɛ́í yɛ nkpéni kpulɛ. Tɔn pɛɛ mɛkɛɛ mɛtɛ́í nɛ nɛni mɛkɔ́ m múŋɛisɛnɛ, tɔ́ fe arí maa rɛ nɛni mɛkɔ́ yɛ mɛ felɛ ái nkáripi.
Asei kɛcáá, in tɛ lɛlɛɛ ái mɛsɛ́rɛ ń we yɛ́ fe ai nyísɛ rɛ Uléécaa mɛyɔɔpi ámɛ kusa piyɛ, íye kɛ lɛlɛɛ mɛsɛ́rɛ ń we pɔ́ɔ yɛ́ pɛɛ mɛsɛ wa?
Tɔ nɛ mɛyíkíyiki tálɛnlɛ ŋmaa. Lɛ̃ nnya karí nɛ tirɔ́pɔ́ɔ nɛ kɛfa kɛsɛ símisi.
Tɔ̃́, ári yɛ Moisi mɛcɔ kɛnírípi kɛ́yu yarii. U yɛ pɛɛ lɛ̃ yariilɛ rɛ Isirayɛɛli pikɔ́ ápi kapɛ yɛ̃ lɛ̃ kɛ mɛyɔ́ɔpi mɛɛ ámɛ yɛ n náŋai amɛ yɛ mɛkɛtɔ n tu.
Amá li pɛɛ kunísí pi ricɔlɛ. Hái nɛ nɛni-mɛ, pi yɛ pin nkómɛinɛ kpurɛ atɛlɛ́ n kɛɛni, kɛnírípi kɛsɛ kɛɛ nɛ kɛ́yu pi hilalɛnlɛ, ápi fe pikɛ́ kɛ lesɛ. Ái líka nnya, Kirisi kupɛ́nɛcɔ kɛ́mɛɛ ŋmanɛ kɛ kɛnírípi kɛ̃ akɛ yɛ usoi kɛyu-i le.
Hái nɛ nɛni-mɛ, pi yɛ pin Moisi Isé Atɛlɛ́ n kɛɛni, kunísí kpɛɛ nɛ welɛ kun cɔlɛ̃.
Amá yarɛ kai n wɔ́laalɛ̃ tɛ úye yɛ̀ɛ̀ un píyei uncee rin-yá un Upíima-mɛ̃ m pansɛpɔ, kunísí yɛ̀ɛ̀ lelɛ.
Upíima uyɛ̃ kapi nté n tee yɛɛ nní Nfáasɔnɛ. Kei kɛ Upíima Nfaa nn ń we kɛ usoi uu yɛ nɛ uripɔɔ n we.
Lɛ̃ nnya, tɔ́ mpí nnɛ́í siyu-i kɛ kunísí áku nní ń cɔ́lɛ̃, Upíima mɛyɔɔpi yɛ mɛsɛ́rɛ rɔ́ tɛ́lusɛlɛ yarɛ kɛnípɛɛnyánɛi kɛ́mɛɛ. Upíima yɛ rɔ́ pansɛsɛrilɛ tɔkɛ́ kam tɔkɛ́ nɛ mɛnyínɛ u wa. Mɛyɔ́ɔpi nɛ mɛtɛ́í píima mɛɛ mɛsɛ́rɛ ń taálɛ̃ kɛ́mɛɛ kai lɛ̃ wai.
Uléécaa yɛɛ Unfanarɛ kɛ́mɛɛ upikɛi rɔ́ pa. Lɛ̃ nnya kɛ ikari íi rɔ́ tɛnɛlɛ̃.
Tɔ piwahakɛi pɛɛ isɛi ń we kɛsilɛ. Ári nnɔ́ɔmɛ nɛ pirɔ́kɛi wai, ári kɔ Uléécaa nsímɛ́ kɛ́ŋɛ́ɛ́sɛlɛ̃. Amá tɔ nsímɛ́sei yóólɛnlɛ lin kpã́iilɛ̃. Mɛrɔ́la mɛɛ rɛ ḿpá úye ukɛ́ yɛ̃́ tɛ tɔ Uléécaa inipɛɛ-i asei pite lɛ.
In tɛ Nsímɛ́ Kɛcirɛ kari n yóólɛ̃ yɛ pisoi kuŋmaha we, pɛpɛɛ m pɔlu knn kuŋmaha we.
Kɛ kɛtẽ nté uyɔɔpi Setani uu inípɛɛ pi rinhíla nnya, ápi pɛɛ́ nɛ nsímɛ́ mmɛ̃ kɛfa tɛnɛ. Úu yɛ ŋmurɛi pikɛ́ mmɛtɛ́í mɛɛ n wariyɛ yɛ̃. Mɛtɛ́í mɛ̃ kɛ́mɛɛ́ kɛ Kirisi mɛyɔɔpi amɛ léemɛlɛ̃. Kirisi uyɛ̃ kɛ́mɛɛ kai Uléécaa lésɛlɛ̃ lin nyáni.
Ári yóólɛ̃ tɛ pisoi pikɛ́ tirɔ́cúruu n nyáni, amá Upíima Yeesu Kirisi kari kɛkpéẽ waisɛlɛ̃. Tɔ yɛ maa rɛ tɔ̃́ nɛ Yeesu nnya nɔ́pinɛ́kɛikɔ́ lɛ.
Uléécaa yɛɛ mɛkɛɛ-mɛ ḿ maa rɛ: "Mɛtɛ́í mɛkɛ́ kuŋmaha-i ta" mɛtɛ́í cirɛ mɛɛ arɔ́kíŋ kɛ́mɛɛ tapaalɛ̃. Uyɛɛ pɛɛ́ lalɛ ukɛ́ tɔ́ rikpã́iisɛ. Lɛ̃ nnya kuu umɛyɔɔpi mɛɛ Kirisi kɛyu kɛ́mɛɛ n kpã́iilɛ̃ tɔ́ céreisɛ.
Tɔ we yarɛ sipɛ́rɛ́túhu kɛ́mɛɛ kapi lisɔnɛ píima rimpɔ́lɔ. Ai pɛɛ́ n nyísɛlɛ̃ tɛ ái tɔ́ɔ linyinɛ tulaalɛ̃, amá Uléécaa nnaŋɛ mɛɛ linnɛ́í wai.
Íwɛ nnyí nnɛ́í ncɔpuri yɛɛ rɔ́ kálaalɛ̃ in tɔ́ nyíkilɛ̃, amá ái rɔ́ feriyɛ, ári nyu íye kari yɛ́ wa, amá ári pɛɛ ripɔ́ɔ fóm tɛ li pilukɛ rɔ́ masilɛ.
Pisoi yɛ rɔ́ wéékusɛlɛnlɛ, amá Uléécaa úu rɔ́ fóm. Kɛteni-i kari laanu, amá ári kpu.
Mɛsɛ́rɛ kari Yeesu nnya ḿpá yei nkpɔ hɛirɛntɛ, Yeesu nfaa nkɛ́ nɛ kɛrɔ́mɛɛ n nyísɛlɛ̃ nnya.
Tɔ nfáa málɛ, amá mɛsɛ́rɛ kari Yeesu nnya nkpɔ hɛirɛntɛ. Li nyísɛlɛnlɛ rɛ ḿpá tɔn n kpu, unfaa yɛ irɔ́piŋɛ-i welɛ mɛsɛ́rɛ.
Li nkpɔ tɔ́ risalɛ nɔ́ɔkɛ́ nɛ nfáa m má nnya.
Li Nléécaasimɛ́ ritɛlɛ́-i wɔ́laalɛ̃ tɛ: Nɛ nɛ kɛfa tɛnɛlɛ nnya kam símisi! Kɛmúŋɛ́ kɛsɛ kɛ̃ kari kɛsẽ́ nfatɛnɛ kɛcáá má. Karí nɛ kɛfa n tɛnɛ nnya kɛ tɔ́ɔ kɔ símisi.
Tɔ mɛyíkíyiki nyulɛ rɛ Uléécaa yɛɛ Upíima Yeesu pikpɔkpɔ kɛ́mɛɛ n yukusɛ yɛ́ kam uu kɔ umɛcɔ tɔ́ yukusɛ uu tíyɛsɛ tɔ́ nɛ nnɔ̃́ ari Uléécaa kɛkúrí sĩ́.
Nɔ̃́ nnya kari lɛ̃ nnɛ́í wai rɛ Uléécaa ukɛ́ ḿpá yei mɛyã́ nɛ pisoi kɛfa fénnɛ pikɛ́ u ceri, pisoi pɛɛ yɛ́ u m pɔɔnɛsɛ pikɛ́ kɔ nɛ kulúi n kpariisɛ pin umɛyɔɔpi taásɛlɛ̃ nnya.
Lɛ̃ nnya kɛ tirɔ́pɔ́ɔ ári yɛ píkai caai. Ḿpá irɔ́piŋɛ nnaŋɛ mmú nn n tɛnɛri, nfáa kɛ Uléécaa uu rɔ́ n hɛ yɛ ḿpá kɛyáa kɛ́ye ḿpapɛ kpásɛlɛnlɛ.
Lɛ̃ nnya, nɛni mɛwee mmɛ́-i iwɛ kari n le íi líka tu, íi yɛ kɔ náŋai. I yɛ́ kam ii mɛyɔ́ɔpi píima mɛnyinɛ rɔ́ hɛ mɛtɛnɛcirɛ́.
Ái lɛ̃ kapi yɛ nɛ inípɛɛ n yɛ̃́ kɛcáá kɛ tɔ́ɔ músu. Lɛ̃ kapi yɛ nɛ inípɛɛ n yɛ̃́ ái yɛ náŋai, amá lɛ̃ kápi yɛ nɛ inípɛɛ n yɛ̃́ pɔ̃́ nɛ litɛnɛcirɛ́ lɛ.
Tɔ nyulɛ rɛ irɔ́piŋɛ nnyí kɛ́mɛɛ kari nní ń we yɛ we yarɛ kucáŋíí kunyinɛ. Kun píyei n fori, Uléécaa yɛ kɛyómɛcaa-pɔ kɛ́yɔ kɛɛ yɛ́ mɛsɛ́rɛ ń we nɛ rɔ́ mɛ́mpɔlɛ. Ái pisoi pɛɛ kɛ mɔ̃, amá Uléécaa yɛɛ uricuruu kɛ mɔ̃.
Tɔ kɔ welɛ tɔn kucáŋíí kpɛ̃ mɛtene ŋmɔpu, tɔn mɛyíkíyiki káipi tɔkɛ́ kɛrɔ́yɔ kɛɛ kɛyómɛcaa-pɔ ń we kɛ́mɛɛ lompɔ.
Asei kɛcáá, tɔn píyei kɛrɔ́yɔ kɛ-i n lompɔ, Uléécaa úu yɛ mɛŋmanɛ rɔ́ lɛɛpɔ.
Kumúŋɛ́ nkú nnɛ́í kari nní irɔ́piŋɛ nnyí kɛ́mɛɛ ń we, tɔ ŋmɔpulɛ yarɛ ncɔni mɛɛ rɔ́ nyíkilɛ̃. Ái rɛ tɔ lalɛ tɔkɛ́ irɔ́piŋɛ nnyí kɛ́mɛɛ́ le, amá tɔ wɛ́ɛ́silɛ tɔkɛ́ ipiŋɛ yɛɛ mɛsɛ́rɛ ń we kɛ́mɛɛ lõ, likɛ́ wa rɛ lɛlɛɛ yɛ n kpu yɛ nfáa tɛnɛcirɛ́ kɛ́mɛɛ lompɔ.
Uléécaa yɛɛ tíyɛsɛ rɛ likɛ́ lɛ̃ kɛrɔ́mɛɛ consɛ. U unfaa rɔ́ hɛlɛ. Lɛlɛɛ nyísɛ rɛ u kalɛ ukɛ́ lɛ̃ kuu tɔ́ rińnyi rɔ́ pa.
Mɛsɛ́rɛ kari ikari má. Tɔ nyulɛ rɛ kumúŋɛ́ nkú nnɛ́í kɛ́mɛɛ kari nní irɔ́piŋɛ nnyí kɛ́mɛɛ ń we, tɔ Upíima kɛtonɛ nɛ kɛtaa welɛ.
Asei kɛcáá, nfatɛnɛ karí nɛ sɔ́nɛ, ái lɛ̃ kari n nyáni nnya karí nɛ kɛfa tɛnɛlɛ̃.
Tɔ mɛsei ikari málɛ tɔn la tɔkɛ́ irɔ́piŋɛ nnyí kɛ́mɛɛ le tɔkɛ́ Upíima kɛ́mɛɛ kɛtónɛ ha.
Lɛ̃ nnya kari kɔ náási rɛ ḿpá tɔn irɔ́piŋɛ nnyí kɛ́mɛɛ n we nɛ́ɛ tɔn ikɛmɛɛ́ n le, irɔ́soi ikɛ́ nɛ u n sá.
Lɛ̃ nnya kai pisɛ rɛ ntɔ́nɛ́í mmú, ḿpá úye ukɛ́ ha Kirisi ukɛ́ nɛ u túhaanɛ. In tɛ úye yɛ lisɔnɛ nɛ́ɛ likópɛ unfaa kɛ́mɛɛ wa, liute uu umɛwai ihɛ́ɛ́ yɔ́su.
Tɔ nyulɛ rɛ li pisɛ rɛ pikɛ́ yɛ Uléécaa wuri. Lɛ̃ nnya kari ŋmɔ́ɔ́púlɛ̃ tɛ pisoi pikɛ́ ntɔ́símɛ́ ŋmurɛi. Uléécaa yɛ rɔ́ nyulɛ ńsɔnɛ. Nɛ kɔ nyáni yarɛ nɔ̃́ nɛ kɔ rɔ́ nyulɛ ńsɔnɛ.
Áni kapɛ n nyáni rɛ mɛrɔ́círɛ kari kɔ pinyísɛ nɔ́ kpálɛ̃. Amá tɔ lalɛ nɔkɛ́ ncée yɛ̃ nɔkɛ́ tɔ̃́ nnya rikɔ́kɔri n wai. Lɛ̃ kɛ́mɛɛ, nɔ́ yɛ nnyinɛ yɛ̃ ani yɛ nɛ pɛpɛɛ yɛ lɛ̃ kɛ inípɛɛ ii yɛ n yɛ̃́ nɛ ríyu n wɛ́ɛ́si sɛ́ɛ́sɛ. Pɛ̃ ápi yɛ lɛlɛɛ rikíŋ kɛ́mɛɛ ń we waisɛ.
Tɔn isɔhɔ n tori, tɔ́ nɛ Uléécaa nkɔ́ yɛ mmɛ̃. Amá tɔ nɔ̃́ kɛ́mɛɛ nɛ ntɔ́yukpã́ii nnɛ́í welɛ.
Ńla kɛ Kirisi uu rɔ́ ń nyísɛ yɛ tirɔ́kíŋ-i welɛ ari yɛ pɛɛ́ nɛ nsímɛ́ mmú ŋmurɛi rɛ usoi usɛ kóló yɛɛ pisoi nnɛ́í kɛcáá kpu. Kuu nní ń kpu nnya, pisoi nnɛ́í yɛ kpulɛ.
U pisoi nnɛ́í kɛcáá kpulɛ rɛ pɛpɛɛ nfáa m má ápi kapɛ kɔ nɛ piisoi n le yarɛ pimɛkɔ́ cirɛ-i kapí we. Amá Kirisi yɛɛ pikɛcáá ń kpu uu kɔ pikpɔkpɔ kɛ́mɛɛ yisi nnya kapí we.
Lɛ̃ nnya kári kɔ nkpéni úka nyáni yarɛ kapi yɛ kɛsoimuŋɛ́ nɛ n yɛ̃́ mɛcɔ. Ḿpá karí pɛɛ mɛkɛɛ Kirisi nɛ kɛsoimuŋɛ́ kɛ́mɛɛ n nyu, ári kɔ nkpéni lɛ̃ u nyu.
Úye nɛ Kirisi pin timpɛ́nɛ, liute yɛ pansɛlɛ lifálɛ kɛ Uléécaa uu n wa. Likpurɛ yɛ tɔ́mpɔlɛ, lifálɛ ai léeri.
Uléécaa uyɛɛ nɛ Kirisi rintíki uú nɛ tɔ́ nɛ uricuruu kɛcɔpɛ nsímɛ́ nyɔ́ɔnsɛ kɛ́mɛɛ kai lééri. Uyɛɛ kɔ rɔ́ forii rɛ tɔkɛ́ pisoi picɔ nɛ kam pikɛ́ u nɛ pɛ̃ kɛcɔpɛ nsímɛ́ nyɔ́ɔnsɛ.
Kirisi kɛ Uléécaa uú nɛ ritiki uú nɛ uricuruu nɛ pisoi kɛcɔpɛ nsímɛ́ nyɔ́ɔnsɛ, úu pimɛwai kópɛ kpísi ukɛ́ nɛ pikɛi wa. U rɔ́ forii rɛ tɔkɛ́ pinyɔ́ɔnsɛ pɛ̃ nsímɛ́ riyóó.
Lɛ̃ nnya, Kirisi yɛɛ rɔ́ tummɛ rɛ tɔkɛ́ nté upikɛikɔ́ pɛɛ nɛ urinyiri n tṹ. Tɔ̃́ kɛ Uléécaa uú nɛ nní tíkilɛ̃, ari yɛ pisoi sélei rɛ: Ani Kirisi rinyiri nnya ŋmurɛi pikɛ́ nɔ́ nɛ Uléécaa kɛcɔpɛ nsímɛ́ nyɔ́ɔnsɛ.
Kirisi úu akópɛ áka má, amá uyɛ̃ kɛ Uléécaa uu arɔ́kópɛ cɔnsɛ. Uyɛ̃ nnya kɛ Uléécaa uu nkpéni rɔ́ kpíilɛ̃ tɛ asei pite.
In lɛ̃, kɛ tɔ́ nɛ Uléécaa ari nní kɛsẽ́ n kɛisi nnya, tɔ nɔ́ pisɛ rɛ áni kapɛ tíyɛ kɛfa kɛ Uléécaa uú nɛ nɔ́ n fénnɛ likɛ́ mɛ́woo wa.
Uléécaa yɛ maa rɛ: Kai ituŋɛ n tu rɛ kɛ́ íwɛ nɔ́ tẽ́ nɛ nɛ kutu nɔ́ ricɔlɛ, kɛ kɛyáa kɛ n tu rɛ kɛ́ nɔ́anɛ́yu lɔ, nɛ nɔ́ comɛlɛ. Lɛ̃ nnya, ani kõ tɛ ituŋɛ yɛɛ nkpéni lɛ̃ tu rɛ Uléécaa ukɛ́ íwɛ nɔ́ tẽ́, kɛyáa kɛɛ tu rɛ ukɛ́ nɔ́anɛ́yu lɔ.
Ái tu rɛ tɔkɛ́ unyinɛ ncée hɛ ukɛ́ fe ukɛ́ pirɔ́kɛi kɛ́mɛɛ rɔ́ kɛ́si. Lɛ̃ nnya kari ŋmɔ́ɔ́púlɛ̃ tɛ úka úu kapɛ tɔ̃́ nnya Uléécaa kupɛ́nɛcɔ kɛ́mɛɛ́ loó.
Amá tɔ lalɛ pisoi pikɛ́ mɛrɔ́wee ritiki pikɛ́ kɔ yɛ̃ tɛ tɔ Uléécaa pikɛikɔ́ lɛ nɛ kɛfa kɛsɛ. Lɛ̃ nnya kari ncɔ́ŋ nɛ mpárí nɛ mpɔ́ɔcaai kɛ́mɛɛ́ mɛrɔ́círɛ múílɛ̃ tɔn kahari.
Pi rɔ́ káiilɛ api hánɛsi, api pisoi tálaankɛɛ rɛ pikɛ́ pitele rɔ́ wa. Pikɛi api rɔ́ pelu ari kɔ kunɔnkũ nɛ nkṹ finɛ.
Ari lɛ̃ kɛ irɔ́soi ii n kpã́iilɛ̃ nɛ mɛrɔ́nyuwɛ nɛ mɛrɔ́círɛ pimúlú nɛ mɛrɔ́wai sɔnɛ nɛ Uléécaa Nfaasɔnɛ nɛ lɛ̃ kari ńla yíkíyiki m má
nɛ nsímɛ́sei pisímɛ́ nɛ Uléécaa nnaŋɛ kpísi arí nɛ nyísɛ rɛ tɔ Uléécaa pikɛikɔ́ lɛ. Asei likɔ́ lɛɛ irɔ́tɔpilũ kari yɛ nɛ uláarɔ rintíki ari yɛ kɔ nɛ mɛrɔ́círɛ tápisi.
Pinyinɛ yɛ ríyu rɔ́ waisɛlɛ, picɔ pin isɛi rɔ́ waisɛ. Pinyinɛ yɛ rɔ́ pakarɛntɛlɛ, picɔ pin tɔ́ lámaankɛɛ. Pi rɔ́ nyánilɛ yarɛ pinɔ́ɔmɛ in kɔ nɛ asei kari símisi.
Pi wailɛ yarɛ ápi rɔ́ nyu, pin kɔ nɛ rɔ́ nyu ńsɔnɛ. Pi rɔ́ nyánilɛ yarɛ tɔ kpuwaalɛnlɛ, tɔn kɔ pɛɛ́ nɛ nfáa má. Pi yɛ nɛ nkpɔ rɔ́ n lalɛ, amá ápi yɛ pɛɛ rɔ́ kṍ.
Pi yɛ n lalɛ pikɛ́ tirɔ́pɔ́ɔ caaisɛ, amá lin pɛɛ mɛsɛ́rɛ rɔ́ láárú. Api yɛ rɛ tɔ píwɛkɔɔ́ lɛ, amá tɔ́ɔ pɛɛ pisoi mɛyã mɛmá waisɛ. Tɛ ári líka má, in kɔ nɛ tɔ́ɔ ḿpá yo má.
Nɔ̃́ pirɔ́sánɛ Korɛnti pikɔ́, ani kõ tɛ tɔ nɔ́ símisilɛ ari kpã́iisɛ rɛ tɔ nɔ́ lalɛ nɛ kɛfa kɛsɛ.
Ári sirɔ́fa nɔ́ pesí, nɔ́ɔ nɔ́sinɛ́fa rɔ́ pesí.
Lɛ̃ nnya kam nní nɔ́ símisi yarɛ sinɛ́pipi. Nɔ́ɔkɛ́ kɔ nɔ́sinɛ́fa mɛrɔ́cɔ ripérésɛ.
Nɔ́ nɛ pɛpɛɛ ápi Kirisi nɛ kɛfa n tɛnɛlɛ̃ áni kapɛ yɛ ripɛ́nɛ, ái kɔ pɛɛ rɛ li yɛ lɛ̃ tipɛ́nɛ. Íye kɛ lisɔnɛ nɛ likópɛ ai yɛ́ fe ai pɛ́nɛ? Íye kɛ mɛtɛ́í nɛ kuŋmaha aku yɛ ripɛ́nɛ?
Íye kɛ Kirisi nɛ Setani api yɛ́ fe api kómɛinɛ? Yo yɛɛ yɛ́ fe ai uyɛɛ Kirisi nɛ kɛfa n tɛnɛlɛ̃ nɛ uyɛɛ úu Kirisi nɛ kɛfa n tɛnɛlɛ̃ pɛ́nɛ?
Yo kɛ Uléécaa kɛyɔ nɛ piléé kɛnyɔ́ɔnsɛ akɛ pɛ́nɛlɛ̃? Tɔ̃́ nɛ Uléécaa yɛɛ nfáa n te kɛyɔ lɛ, yarɛ kɛ Uléécaa ricuruu uu ḿ maa rɛ: Nɛ́ kam am pikɛcɔpɛ n we tɔ́ nɛ pɛ̃ tɔn sɔ́nɛ. Nɛ sɔ́nti kɛ́ Piuleecaa, pɛ̃ pikɛ́ kɔ pansɛ pinɛ́soi.
Uléécaa uu kɔ kpá rɛ: Lɛ̃ nnya ani mpuri sanɛ pikɔ́ pɛ̃ kɛcɔpɛ le, ani iyaa n we. Áni kapɛ nɛ líkpɛrinkpɛkɔɔ́ líka rikɔ, nɛ́ɛkɛ́ pɛɛ nɔ́ yɔsí.
Kɛ́ pɛɛ nɔ́unɛ́sáa, nɔ́ɔkɛ́ pɛɛ pinɛ́ŋmánɛ nɛ pinɛ́kpére. Nɛ̃́ Upíima ńnaŋɛ nnɛ́í ute, nɛ́ɛ lɛ̃ ma.
Pinɛ́sánɛ kɛcirɛ, tɔ́ɔ lɛ̃ kɛ Uléécaa uu ḿ maa rɛ u yɛ́ wa te. Lɛ̃ nnya, tɔkɛ́ mɛwai kópɛ mɛɛ yɛ ipiŋɛ nɛ rikíŋ n caai hɛɛrɛ. Tɔkɛ́ n ŋmɔ́ɔ́púlɛ̃, irɔ́soi ikɛ́ n kpã́iilɛ̃ tɔn ńsɔnɛ Uléécaa wuru.
Áni kapɛ nɔ́sinɛ́fa nɛ́ pesí! Ári úka líka caai. Ári úka riwárarasɛ, ári kɔ úka likɔ́ yɔsí tɔkɛ́ n te.
Ái akópɛ kam nɔ́ pálɛ̃ nnya kam lɛ̃ símisi. Yarɛ kam pimáa ḿ masí, ḿpá lin nfáa nɛ́ɛ lin nkpɔ, tɔ nɔ́ lalɛ mɛyíkíyiki.
Nɛ nɛ ripɔ́ɔ nɔ́ láárúlɛ mɛyã́. Nɔ́inɛ́cɔ yɛ rikɔ́kɔri nɛ́ welɛ ńsɔnɛ. Nɔ yɛ nnɛ́cɔ́ŋ nnɛ́í kɛ́mɛɛ rinɛ́kíŋ niŋukusɛlɛ ai pɛɛ mɛyã́ nɛ́ n láárú.
Hái karí nɛ Masetuwaani kɛtẽ kɛ́mɛɛ n tuipɔ, ári mɛwéntɛ yɛ̃. Íwɛ nnyí ncɔpuri kari kei yɛ̃. Tɔ́ nɛ picɔ picɛ́ŋaankɛɛ yɛ mpí, iwamɛ yɛ kɔ nnyí kɛrɔ́fa-i.
Amá Uléécaa yɛ̀ɛ̀ pɛ̃ apɔɔ nyɛɛ n caailɛ̃ ikari rikpásɛlɛ. Uyɛɛ tíyɛsɛ kɛ Tiiti mɛkamɛ amɛ ikari tɔ́ rikpásɛ.
Ái umɛkamɛ ŋmanɛ mɛɛ ikari nɛ́ rikpásɛ, amá kuu kɔ nɛ́ n símisi lɛ̃ kani kɔ uyɛ̃ ikari rinkpásɛ yɛɛ kɔ ikari nɛ́ rikpásɛ. U rɔ́ símisi rɛ lɛlɛɛ n wa yɛ nɔ́ ricɔ́ŋlɛ hái nɔn la nɔkɛ́ piyɛ́nɛ nɛ́ rikpá, nɔn kɔ kɛnɛ́cáá tɔpu. Lɛlɛɛ tíyɛsɛ kai mɛyánsei nɛ́ larisi.
Ḿpá rítɛlɛ́ tɛ̃ kaḿ pɛɛ nɔ́ n wɔ́ipɔ tin nɔ́anɛ́pɔ́ɔ n caaisɛ, ám nkpéni nɛ ri téni. Nɛ nyulɛ rɛ rítɛlɛ́ tɛ̃ nɛ pɛɛ kumúŋɛ́ kunyinɛ-i nɔ́anɛ́pɔ́ɔ caaisɛlɛ, amá am nkáripi nɛ ri téni.
Li nkpéni nɛ́ láárúlɛ. Ái rɛ kam nɔ́anɛ́pɔ́ɔ n caaisɛ nnya, amá kɛ nɔ́nnɛ́pɔ́ɔcaai nn n tíyɛsɛ ani mɛfinɛ consɛ nnya. Uléécaa yɛɛ pɛɛ́ la rɛ nɔ́anɛ́pɔ́ɔ akɛ́ lɛ̃ caai. Ai pɛɛ nkpéni mɛsɛ wai rɛ ári líka nɔ́ caai.
Mpɔ́ɔcaai mɛɛ Uléécaa kɛ́mɛɛ n léeri yɛ̀ɛ̀ mɛyíkíyiki tíyɛsɛlɛ usoi uu mɛfinɛ consɛ, Uléécaa uu uriyu lɔlu. Ári mmɛ̃ téni. Amá mpɔ́ɔcaai mɛɛ kɛtẽ nté likɔ́ kɛ́mɛɛ n léeri yɛ̀ɛ̀ nɛ nkpɔ kalɛ.
Tinɛ́tɛlɛ́ yɛ nɔ́anɛ́pɔ́ɔ caaisɛlɛ yarɛ kɛ Uléécaa uu ń la: Ani ripaí kuláa píima kpɛ̃ kai nkpéni nɔ́ ń wa. Áni yɛ̃ kani nkpéni ńla m má rɛ nɔkɛ́ lisɔnɛ n waii? Áni yɛ̃ kani nkpéni nɛ nɔ́anɛ́kópɛ piyámnɛ n yɔ́ɔnɛɛ? Áni yɛ̃ nɔ́mɛnɛ́wai kópɛ mɛn nkpéni nɔ́ cɔ́ŋlɛ̃ɛ? Áni yɛ̃ nɔn nkpéni riwurɛ máa? Áni yɛ̃ nɔn nkpéni mɛyíkíyiki wɛ́ɛ́si nɔkɛ́ piyɛ́nɛ nɛ́ rikpáa? Áni yɛ̃ kani nkpéni n ŋmɔ́ɔ́púlɛ̃ɛ? Áni yɛ̃ kani nkpéni ń la nɔkɛ́ uwaikópɛkɔɔ́ kutu ripasaa? Nɔ linnɛ́í walɛ aní nɛ nyísɛ rɛ áni nsímɛ́ mmɛ̃ kɛ́mɛɛ líka caai.
Ái uyɛɛ akópɛ n wa nɛ́ɛ uyɛ̃ kapi akópɛ n wa nnya kɛ nɛ́ɛ rítɛlɛ́ wɔ́i. Amá nɛ lalɛ nɔkɛ́ ncée yɛ̃ nɔkɛ́ Uléécaa inipɛɛ-i nyísɛ rɛ nɔ kɛrɔ́pirɛ nyɛnulɛ.
Lɛ̃ nnya kɛ nɔ́mɛnɛ́wai amɛ ikari tɔ́ rikpásɛ. Ái nkíŋniŋɛ ŋmanɛ kaí nɛ ripá. Kɛ Tiiti uu nɔ́kɛnɛ́mɛɛ nɛ mpɔ́ɔnarɛ n yisimɛ rɛ nɔ nɔ́nnɛ́nɛ́í ukumííri pɛsɛmɛ nnya, li rɔ́ láárúlɛ ái nɛ kusa.
Nɛ ukɛyu-i nɔ́ pakarɛlɛ, áni isɛi nɛ́ lukɛisɛ. Tɔ yɛ mɛsɛ́rɛ asei nɔ́ símisilɛ, ai kɔ nkpéni nyísɛ rɛ nɛ alari málɛ kɛ́ Tiiti kɛyu-i nɔ́kɛnɛ́cáá rikɔ́kɔri n wai.
Kumúŋɛ́ kpɛ-i kɛ Tiiti uú pɛɛ nɔ́kɛnɛ́mɛɛ ń we, nɔ pɛɛ u waisɛlɛnlɛ, ani kɔ kusánɛ u yɔ́su ńsɔnɛ. U yɛ likɛcáá léisɛlɛ uu nɔ́ n la ai tɔ́su kuú pɛɛ nɔ́ ń la.
Li nɛ́ niŋulɛ rɛ nɛ fe am yɛ ḿpá yo kɛ́mɛɛ nɛ ripɔ́ɔ nɔ́ larisi.
Pimárɛcɔ, tɔ la tɔkɛ́ lɛ̃ kɛ Uléécaa uú nɛ Masetuwaani-pɔ uicápinɛ kɛfa n fénnɛ nɔ́ símisi.
Li pɛɛ ncɔ́ŋ píima kɛ́mɛɛ pi tanlɛ aí nɛ pi peikɛɛ hái. Ḿpá kɛ íwɛ ií pɛɛ́ nɛ pi n tɔ́ŋaalɛ̃, piakiŋ yɛ pɛɛ́ niŋulɛ, api pɛɛ́ nɛ nfanarɛ hɛ.
Nɛ nɛ inɛ́nípɛɛ yɛnlɛ rɛ ḿpá úye yɛɛ mɛyéne mɛsɛ lɛ̃ kuu kuhɛɛ ń we hɛ, hái api fáausɛ piricuruu mɛla kɛ́mɛɛ́.
Pi pɛɛ tɔ́ ricɔ́ŋlɛ rɛ tɔkɛ́ ncée pi hɛ pɛ̃ pikɛ́ kɔ pilikɔ́ hɛ pikɛ́ nɛ Uléécaa pisoi pɛɛ Yerusalɛm-pɔ ń we lɛ́mpɔ.
Pi walɛ ai tɔ́su lɛ̃ karí pɛɛ m músu. Pimɛcirɛ kapi mɛfoí Upíima pa, api kɔ limɛmáá pimɛcirɛ rɔ́ pa Uléécaa mɛla kɛ́mɛɛ́.
Lɛ̃ nnya kari Tiiti pisɛ rɛ ukɛ́ nɔ́kɛnɛ́mɛɛ́ hapɔ ukɛ́ lɛ̃́ likɛ́ nɛ kɛ́tɔ tu yarɛ kuú pɛɛ ńla pikɛi pɛ̃ n kóraanɛ mɛcɔ.
Nɔ pimámá lɛ Uléécaa likɔ́ nnɛ́í kɛ́mɛɛ. Nɔ nfatɛnɛ málɛ nɔn kɔ nsímɛ́ nyu, nɔ kɔ Uléécaa likɔ́ picére masilɛ, áni kɔ sikã́ má. Nɔ kɔ ńla rɔ́ nyísɛlɛnlɛ. Lɛ̃ nnya, ani kɔ mɛwai sɔnɛ mmɛ́ kɛ́mɛɛ nɔ́linɛ́kɔ́ nɛ nfanarɛ hɛ.
Ái rɛ isé inyinɛ kam nɔ́ pálɛ̃ tɛ ani i ritiki nnya kam lɛ̃ símisi. Lɛ̃ kɛ picɔ api nní ń ŋmɔ́ɔ́púlɛ̃ nnya kaḿ la nɔ́ɔkɛ́ kɔ ncée yɛ̃ nɔkɛ́ nyísɛ rɛ nɔ mɛsei ńla málɛ.
Nɔ́rinɛ́cúruu yɛ nyulɛ lɛ̃ kɛ Urɔ́píima Yeesu Kirisi uú nɛ kɛfa nɔ́ n fénnɛ. U pɛɛ umámá lɛ, uu nɔ̃́ nnya umɛcirɛ waisɛ úwɛkɔɔ́ rɛ ukɛ́ uiwɛ nɛ ritiki ukɛ́ nɛ nɔ́ waisɛ pimámá nnya.
Lɛ̃ nnya, nɛ la kɛ́ nkpéni nnɛ́kɔ́ nɔ́ maa ítɔhɔ nnyí nsímɛ́ kɛ́mɛɛ́. Lɛlɛɛ yɛ́ pikɛi nɔ́ wa. Nɔ́ɔ yemi pifoí ítɔhɔ nnyí kɛmúŋɛ́ wa, nɔ́ɔ kɔ yemi mɛfoí nɔ́inɛ́kɔ́ pa yarɛ kani yɛ́ ń fe.
Lɛ̃ nnya, ani nkpéni pikɛi pɛ̃ wa ńsɔnɛ nɛ kɛ́tɔ-pɔ yarɛ kani yɛ́ ń fe ani wai nɛ kɛfa kɛsɛ yarɛ kaní pɛɛ n kóraanɛ mɛcɔ.
Usoi yɛ̀ɛ̀ un nɛ kɛfa kɛsɛ n hɛ, pi yɛ uihɛɛ iyɛ̃ yɔsilɛ ńsɔnɛ. Aai lɛ̃ kári m má kapi rɔ́ písɛi.
Ái rɛ nɔkɛ́ nɔ́mɛnɛ́círɛ íwɛ tã nɔkɛ́ nɛ picɔ lɛ̃́. Li pisɛ rɛ nɔ́ nɛ pɛ̃ kani nní ń lɛ́ni nɔkɛ́ kucɔ m má.
Líka ái ituŋɛ nnyí kɛ́mɛɛ nɔ́ párílɛ̃. Nɔ málɛ nɔn picɔ fe. Nɔ́ fe ani pɛ̃ kai m párílɛ̃ lɛ́ni. Lin kɔ píyei n ka lin nɔ́ rimpárí, pɛ̃ pin m má, api kɔ nɔ́ lɛ́ni. Lɛlɛɛ yɛ́ tíyɛsɛ ani nɔ́nnɛ́nɛ́í mmú n sá.
Yarɛ kai Nléécaasimɛ́ ritɛlɛ́-i n wɔ́laalɛ̃ tɛ: Pɛpɛɛ mɛyã́ n kɔ́ɔi ápi líka picɔ saŋai, líka ái kɔ pɛpɛɛ nkáripi n kɔ́ɔi ripárí.
Nɛ Uléécaa pakarɛ rɛ u nŋmɔ́ɔ́pú mmɛ̃ kaḿ pɛɛ nɔ́kɛnɛ́cáá m má ncɔ Tiiti kɛ́mɛɛ wa nnya.
Tɔ u maa rɛ ukɛ́ nɔ́kɛnɛ́mɛɛ́ hapɔ uu ŋmurɛi. Uricuruu yɛ pɛɛ rihɔ́lɛ ńsɔnɛ rɛ ukɛ́ nɔ́kɛnɛ́mɛɛ́ hapɔ.
U nɛ urɔ́kɔ́ usɛ yɛɛ Nsímɛ́ Kɛcirɛ n yóólɛ̃ pin Uléécaa icápinɛ nnɛ́í kɛ́mɛɛ u waisɛlɛ̃ kari tum.
Ai kɔ kpá rɛ icápinɛ iyɛɛ u lesɛ ukɛ́ rɔ́ sárũ tɔkɛ́ nɛ nfanarɛ pikɛi mpí pɛɛ nní arɔ́nípɛ-i ń we kɛcáá m paílɛ̃. Lɛlɛɛ yɛ́ Upíima mɛyɔɔpi lesɛ ai nyísɛ ai kɔ lɛ̃ kari ńla m má tɔkɛ́ nɛ picɔ n lɛ́ni lesɛ ai nyísɛ.
Ári la unyinɛ ukɛ́ fe ukɛ́ rɔ́ kɛ́si rɛ ári ítɔhɔ píima nnyí kapi nní arɔ́nípɛ-i n wa kɛcáá ńsɔnɛ paílɛ̃.
Ái Upíima kɛyu-i ŋmanɛ, amá nɛ pisoi siyu-i karí la tɔkɛ́ wa yarɛ kai m pisɛ.
Tɔ kɔ urɔ́márɛcɔ usɛ pi ritikisɛlɛ. Tɔ mɛpehẽ kulúi kɛ́mɛɛ u peenlɛ ari yɛ́nu rɛ úu sikã́ má. Úu kusa kɔ nkpéni nɛ ripɔ́ɔ nɔ́ láárú. Li kɔ nkpéni ikari pihɛɛ u rikpásɛlɛ rɛ ukɛ́ nɔ́ lɛ̃́.
In Tiiti, uyɛ̃ nɛ unɛ́séncɔ lɛ un kɔ nɔ́kɛnɛ́mɛɛ́ unɛ́kɛicɔ. Pimárɛcɔ picɔ pɛɛ u n tíkilɛ̃ pɔ̃́ nɛ Uléécaa icápinɛ pitumɛ lɛ. Pɛɛ kɛisilɛ rɛ pikɛ́ nɛ Kirisi ríyu waisɛ.
Ani pi nyísɛ rɛ nɔ mɛyíkíyiki ńla málɛ, pisoi pikɛ́ pɛɛ́ nɛ Uléécaa icápinɛ-i yɛ̃́ tɛ nɔ mɛsei ńla málɛ, api kɔ ceru rɛ nɛ alari málɛ kɛ́ nɔ́kɛnɛ́cáá rikɔ́kɔri n wai.
Ái nkpáni pisɛ rɛ kɛ́ ítɔhɔ kani yɛ́ nɛ Uléécaa pikɔ́ Yerusalɛm-pɔ ń ha kɛcáá nnyinɛ nɔ́ wɔ́i.
Nɛ yɛ̃ tɛ li nɔ́rinɛ́cúruu ripɔ́ɔ walɛ rɛ nɔkɛ́ pi lɛ́mpɔ. Lɛ̃ nnya kam Masetuwaani pikɔ́ kɛ́mɛɛ nɔ́kɛnɛ́cáá rikɔ́kɔri wa am pi maa rɛ pimárɛcɔ pɛɛ Akayii kɛteni-i ń we yɛ hái yemi-mɛ pimɛcirɛ picápinɛ máálɛnlɛ rɛ pikɛ́ tɔ́hɔ. Nɔ́pinɛ́ŋmɔ́ɔ́pú yɛ tíyɛsɛlɛ pimɛyã apí n la pikɛ́ tɔ́hɔ.
Ḿpá nɛ lɛ̃, pimárɛcɔ mpí kam nɔ́kɛnɛ́mɛɛ tumpɔ nɔkɛ́ mɛyíkíyiki nɔ́mɛnɛ́círɛ n cápinɛ yarɛ kam ḿ ma nnya. Nɛ nsímɛ́ mmú kɛ́mɛɛ nɔ́kɛnɛ́cáá rikɔ́kɔri walɛ. Ám la likɛ́ wa rɛ mɛ́woo yɛ mɛ.
Insá lɛ̃, tɔ́ nɛ Masetuwaani pikɔ́ tɔn n hapɔ, nɔnsá kahanɛ nɔ́mɛnɛ́círɛ n cápinɛ, isɛi yɛ́ rɔ́ li rɛ tɔ nɛ mɛ́woo ripɔ́ɔ nɔ́ larisi nnya. Isɛi yɛ kɔ nɔ̃́ ticuruu lenɛ.
Lɛ̃ nnya kaḿ musí rɛ li nyam tɛ kɛ́ pimárɛcɔ pɛ̃ tiŋmɔ́ɔ́púsɛ pikɛ́ nɛ kɛkpéẽ nɛ́ wa pikɛ́ ha ítɔhɔ iyɛ̃ kani ḿ maa rɛ nɔ́ nɛ kɛfa kɛsɛ pa kɛcáá m paílɛ̃. Kɛ́ nɛ n tuipɔ, pin linnɛ́í nyɔ́ɔnsɛntɛ api yekei. Kei kai yɛ́ pɛɛ nyísɛ rɛ kɛfa kɛsɛ kaní nɛ tɔhɔ, áni kɛfa kɛ́mɛɛ téni.
Ani n nyu rɛ úye un nkáripi n lukɛsi, nkáripi kuu yɛ kpasi. Úye un mɛyã́ n lukɛsi, mɛyã́ kuu yɛ kpasi.
Li pisɛ rɛ ḿpá úye ukɛ́ nɛ uripɔɔ hɛ yarɛ kuu urikiŋ-i n wa. Úu kapɛ ukɛfa-i n téni, ái kapɛ kɔ nɛ ńnaŋɛ. Li we rɛ uyɛɛ yɛ nɛ mpɔ́ɔnarɛ n hɛ kɛ Uléécaa uú la.
Uléécaa yɛ́ fe uu ḿpá yo mpuri nɔ́ hɛ, líka ái yɛ́ pɛɛ píkai nɔ́ ripárí, ani kɔ ḿpá yo mɛyã́ m má nɔn nɛ mɛwai sɔnɛ wai.
Lɛ̃ kai Nléécaasimɛ́ ritɛlɛ́-i wɔ́laalɛ̃ tɛ: U yɛ ukɛfa nnɛ́í nɛ píwɛkɔɔ́ lisɔnɛ walɛ, mɛsɛ́rɛ kɛ unfanarɛ nń we, ńn yɛ tɛnɛ.
Uléécaa yɛɛ yɛ ipuri ulamɛ hɛ uu lukɛsi uu kɔ ilukɛ u hɛ uu le. U yɛ́ kɔ nɔ̃́ lɛ̃ kai nɔ́ m pisɛ hɛ, uu kɔ tíyɛsɛ ai mɛyã́ wai nɔ́nnɛ́fanarɛ pikɛi pɔ́ɔ nɛ n taálɛ̃.
U yɛ́ tíyɛsɛ ani ḿpá píyei m má ani yɛ nɛ mɛsɛ́rɛ n nyísɛlɛ̃ tɛ nɔ nfanarɛ pikɛi piwai lalɛ. Pisoi mɛyã yɛ́ pɛɛ nɔ́linɛ́hɛɛhɛɛ kani pi m pásii nnya Uléécaa pɔɔnɛsɛ.
Lɛlɛɛ pi m párílɛ̃ kani lɛ̃ pi pa. Ái Uléécaa pisoi ŋmanɛ kɛ nfanarɛ pikɛi mpí api yóriyɛ. Pi kɔ tíyɛsɛlɛ pisoi mɛyã pin Uléécaa pɔɔnɛsɛntɛ hái.
Nɔ́mɛnɛ́wai mmɛ́ yɛ mɛwai kɛcirɛ lɛ hái. Mɛ yɛ́ tíyɛsɛ pisoi mɛyã api Uléécaa ríyu waisɛ, kani n nyísɛlɛ̃ tɛ nɔ Kirisi Nsímɛ́ Kɛcirɛ ńsɔnɛ tikilɛnlɛ nnya. Nɔ yɛ kɔ nɔ́linɛ́kɔ́ kpísilɛ nɔ́ nɛ Uléécaa pisoi pɛɛ Yerusalɛm-i ń we nɛ picɔ nnɛ́í ani hɔ́ɔnɛ.
Kapi n yɛ̃́ tɛ Uléécaa yɛ mɛyánsei kɛfa nɛ nɔ́ fénnɛlɛ nnya, pi yɛ́ nɔ́kɛnɛ́cáá kɛyómɛ yáási api kɔ nɔ́ n la.
Tɔkɛ́ Uléécaa pɔɔnɛsɛ kuú nɛ lisɔnɛ lɛɛ ái licɔ m má nɔ́ ń hɛ nnya.
Nɛ́ɛ Pɔɔli, nɛ̃́ kapi n tee rɛ nɛ yɛ nɛn nɔ́kɛnɛ́kúrí n we am nɔ́inɛ́nípɛɛ n wuru, nɛn kɛtaa-pɔ n we, am nɔ́ n sɛnkɛɛ, nɛ la kɛ́ rinɛ́cúruu nɛ Kirisi nnarɛ nɛ umɛwai sɔnɛ ritiki kɛ́ nɛ nɔ́ pisɛ rɛ:
Áni kapɛ tíyɛ, nɛn kumúŋɛ́ kúye-i nɔ́kɛnɛ́mɛɛ́ n hapɔ kɛ́ nɔ́ sɛnkɛɛ. Nɛ la rɛ nɛn ha n hapɔ, kɛ́ pɛpɛɛ m músu rɛ kɛsoimuŋɛ́ karí nɛ pirɔ́kɛi wai nɛ kɛ́yu papisi.
Tɔ pɛɛ mɛsei sisoipipi lɛ, amá ái kɛsoimuŋɛ́ atɔpi acɔ kari tɔpu.
Ái sisoipipi itɔpilũ kɛ tɔ́ɔ nɛ arɔ́tɔpi wai, amá itɔpilũ yɛɛ m páápú in Uléécaa-i léeri karí nɛ tɔpu. I yɛ felɛ ii Uléécaa pilaarɔ imɛlɛ láuli. Iyɛ̃ kari yɛ nɛ sinɔ́ɔmɛtahai pɛpirɛntɛ.
Iyɛ̃ kari yɛ kɔ nɛ lɛ̃ nnɛ́í lɛɛ ríyu n wɛ́ɛ́si, lin limɛcirɛ síkalɛ̃ lin nɛ ncée tápaalɛ̃ tɛ pisoi ápi kapɛ Uléécaa céri pɛpirɛntɛ. Tɔ yɛ pisoi simúŋɛ́ cɔ́piilɛ, ari tíyɛsɛ api Kirisi m pakarɛlɛ̃.
Tɔ mɛrɔ́círɛ picápinɛ masilɛ tɔkɛ́ pipakarɛcirɛ́ kutu ripasa, nɔn píyei m pakarɛ nɛ kɛ́tɔ-pɔ.
Ani ḿpá yo mɛwee ripaí. In tɛ nɔ́kɛnɛ́cɔpɛ unyinɛ yɛ yɛ̃ tɛ u mɛsei Kirisi ukɔ́ lɛ, ukɛ́ céri rɛ tɔ̃́ nɛ kɔ umɛcɔ Kirisi pikɔ́ lɛ.
Ḿpá nɛn ńnaŋɛ mmɛ̃ kɛ Upíima uu nɛ́ n hɛ nɛ rikɔ́kɔri piwai nkáripi n tɔ́ŋsɛ, isɛi íi nɛ́ wainɛ. Li we rɛ u rɔ́ n hɛlɛ rɛ tɔkɛ́ nɛ nɔ́ lɛ̃́ nɔkɛ́ nɛ Uléécaa ncee kɛ́mɛɛ papisi. Ái pikópɛ kari nɔ́ la.
Ám la likɛ́ n we yarɛ nɛ nɛ anɛ́tɛlɛ́ nɔ́ náraasɛntɛlɛ.
Pinyinɛ yɛ símaankɛɛ rɛ nɛ̃́ Pɔɔli atɛlɛ́ kam yɛ n wɔ́i nsímɛ́ yɛ ḿpapɛ nɛ itisi tɔsilɛ, amá nɛn pikɛkúrí n we, am pansɛ unárɛi nnɛ́nɔ́ɔsimɛ́ ńn kɔ pɛɛ́ mulú.
Uyɛɛ nní lɛ̃ n símisi ukɛ́ nsɛ kõ ńsɔnɛ rɛ: Lɛ̃ kari kɛtaa-pɔ ń we tɔn nɛ arɔ́tɛlɛ́ wɔ́lu, nɛ lɛ̃ kari yɛ́ ha nɔ́kɛnɛ́kúrí ń we tɔn wai yɛ sálɛ.
Ári káipi tɔ́ nɛ pɛpɛɛ ápi yɛ pimɛcirɛ nnyáã n yekei tɔkɛ́ n sá, ári kɔ la tɔkɛ́ mɛrɔ́círɛ nɛ pi múŋɛisɛnɛ. Pi pikɛmúŋɛ́ cirɛ málɛ kapí nɛ pimɛcirɛ m músu, pin kei paílɛ̃ pin nɛ pimɛcirɛ picɔ múŋɛisɛnɛ. Pi piníri lɛ.
In tɔ́ɔ, ári mɛ́woo rikɔ́kɔri wai likɛ́ ha nɛ sítɔ sinyinɛ rifaau. Kɛ Uléécaa uu nɔ́kɛnɛ́mɛɛ pikɛi rɔ́ n forii, u pisitɔ rɔ́ nyísɛlɛ. Sɛsɛɛ kɛrɔ́múŋɛ́ kari n kpísinɛ.
Nɔ kei kari yɛ́ nɛ pirɔ́kɛi n tu kɛ́mɛɛ́ welɛ. Lɛ̃ nnya kari pifoí nɔ́kɛnɛ́mɛɛ́ nɛ Kirisi Nsímɛ́ n hápɔ, ári pikɛi kɛ Uléécaa uu rɔ́ n forii kɛtɔ rifaau.
Tɔ̃́, ári picɔ pikɛi kapi nɔ́kɛnɛ́mɛɛ n wa nɛ mɛ́woo rikɔ́kɔri wai. Tɔ̃́ nɛ músulɛ ricuruu rɛ nɔ́nnɛ́fatɛnɛ yɛ́ mɛyã́ wa, tɔ́ɔ kɔ fe ari kɛisi ai lɛ̃ tɔ́su ái nɛ kɛ́yu n sĩ. Amá ári yɛ́ wa likɛ́ pikɛi pɛ̃ kɛ Uléécaa uu rɔ́ n forii sitɔ rifaau.
Limɛmáá kari yɛ́ pɛɛ fe arí ha sitẽ sɛɛ nɛ kɛtaa nɔ́ ń we kɛ́mɛɛ́ Nsímɛ́ Kɛcirɛ yóó. Ári la tɔkɛ́ ayu nyɛ-i kɛ picɔ api pipikɛi n wa kɛ́mɛɛ kɛisi tɔkɛ́ pɛɛ pipikɛi kapi piwai ḿ masí nnya rikɔ́kɔri n wai.
Úye un n la ukɛ́ umɛcirɛ ritaásɛ, ukɛ́ lɛ̃ kɛ Upíima uu n wa nnya umɛcirɛ ritaásɛ.
Li we rɛ ái nkó yɛɛ umɛcirɛ m pakarɛntɛ yɛɛ Upíima kɛ́mɛɛ ríyu má, amá nkó kɛ Upíima uu m pakarɛntɛ yɛɛ ríyu má.
Hói pinɛ́kɔ́! Ani n kahari aní nɛ nɛ́ kóm, ḿpá nɛn n wai yarɛ isɔhɔ kam tóri. Ani nɛ nɛ́ n kahari.
Nɛ nɔ́kɛnɛ́cáá iláarɔ yɛɛ Uléécaa kɛ́mɛɛ n léeri wailɛ. Nɔ we yarɛ ukpére yɛɛ úu utisi n nyu un kɔ kpã́iilɛ̃ kam utisi usɛ kóló ń félei. Utisi uyɛɛ nní Kirisi ŋmaa.
Amá iwamɛ yɛ nɛ́ welɛ rɛ nɔ́kɛnɛ́múŋɛ́ yɛ́ caai ani Kirisi nɛ kɛtaa wai, ani kɛfa kɛsɛ nɛ pitíki u yá yarɛ kɛ iwáa ii Ɛfa kɛmúŋɛ́ nɛ mɛsɔhɔ n caai mɛcɔ.
Ái líka nnya kam lɛ̃ ma. Úye yɛ̀ɛ̀ un n ka, un Yeesu nsímɛ́ nɔ́ rin-yóó, ḿpá linsá mmɛ̃ kari nɔ́ rin-yóó, un kɔ nfáasɔnɛ nnyinɛ nsímɛ́ nɔ́ n símisi, ḿpá linsá Nfáasɔnɛ kani ń yɔsí, nɛ́ɛ un Nsímɛ́ Kɛcirɛ nnyinɛ nɔ́ rin-yóó, ḿpá linsá mmɛ̃ kani ń yɔsí, li yɛ nɛ nɔ́ risálɛ ani mɛsɛ nɛ mɛsɛ ŋmurɛi.
Ám pakarɛ rɛ pisoi pɛ̃ kani nní n nyáni rɛ pitumɛ píima yɛ linyinɛ nɛ́ fe.
In n la, ám nkpéni usímɛ́nyuwɛ píima unyinɛ, amá Uléécaa mɛnyuwɛ ámɛ nɛ́ párílɛ̃. Ḿpá píyei nɛ ḿpá yo kɛ́mɛɛ kari tíyɛsɛ ani lɛ̃ ceru.
Nɛ Kirisi Nsímɛ́ Kɛcirɛ nɔ́ riyóólɛ ám ihɛ́ɛ́ íka pisɛ. Nɛ mɛnɛ́círɛ ricɛpisɛlɛ kɛ́ nɛ n fe kɛ́ nɔ́ rińtaásɛ nnya. Akópɛ kam pɛɛ lɛ̃ waa?
Kaḿ pɛɛ nɔ́kɛnɛ́mɛɛ n kɛisi, Uléécaa icápinɛ icɔ yɛɛ pɛɛ nɛ́ hɛ́ɛ́lɛ. Nɛ́ fe am tɛ iyɛ̃ kam yáai aḿ nɛ nɔ́ lɛ́ni.
Kumúŋɛ́ kpɛ-i kaḿ pɛɛ nɔ́kɛnɛ́mɛɛ ń we, íwɛ yɛ pɛɛ nɛ́ lonlɛ, amá ám nɔ́ úka líka pisɛ. Yeesu pikɔ́ pɛɛ Masetuwaani-pɔ n léemɛ yɛ pɛɛ́ nɛ lɛlɛɛ m párílɛ̃ nɛ́ kalɛ. Ám pɛɛ́ la kɛ́ nɔ́ n nyikilɛ̃ yarɛ ncɔni. Nɛ kɛweesi, ám kɔ la kɛ́ nɔ́ n nyikilɛ̃.
Kirisi nsímɛ́sei mɛɛ kɛnɛ́mɛɛ ń we kaḿ la kɛ́ nɛ nɔ́ símisi rɛ: Úka úu yɛ́ fe ukɛ́ Akayii kɛtẽ nnɛ́í kɛcáá lirikɔkɔri nɛ́ kpu!
Yarɛ ám nɔ́ la nnya kam lɛ̃ símisi nɛ́ɛ íye? Ái lɛ̃! Uléécaa ricuruu yɛ nyánilɛ rɛ nɛ nɔ́ lalɛ!
Lɛ̃ kam nkpéni nní n wai kam yɛ́ nɛ piwai n ŋmɔ́ɔ́púlɛ̃, pɛpɛɛ icée n wɛ́ɛ́si pikɛ́ nɛ rikɔ́kɔri n wai rɛ tɔ́ nɛ pɛ̃ pikɛi yɛ pisɛ lɛ ápi kapɛ lincee n yɛ̃́ nnya.
Lipite pɛ̃ ápi pitumɛ yíkíyiki. Pi pikɛikɔ́ lɛ pɛɛ n kíraasɛ pin wai yarɛ pi Kirisi pitumɛ lɛ.
Lɛ̃ ái nkpáni lisáŋa linyinɛ! Setani ricuruu yɛ̀ɛ̀ ripɔ́lɔ́lɛ uu kíraasɛ rɛ u mɛtɛ́í uleecaatumɛ yíkíyiki lɛ.
Lɛ̃ ái nkpáni lisáŋa linyinɛ rɛ upikɛikɔ́ pikɛ́ ripɔ́lɔ́ pikɛ́ kíraasɛ rɛ pi Uléécaa asei ute pikɛikɔ́ lɛ. Amá lɛ̃ kɛ piliwaiwai ai yɛ nɛ kɛ́tɔ ń kpu lɛɛ sɔ́nti likɛ́ nɛ pi tɛnɛ.
Kɛ́ kɔ pimáa nɔ́ rikpá rɛ úka úu kapɛ nɛ́ n nyáni yarɛ nɛ usɔhɔtorɛ lɛ. Nɛ́ɛ nɔn lɛ̃ nɛ́ n nyáni, ani mɛsɛ ŋmurɛi kɛ́ lɛ̃ n we nɛ́ɛkɛ́ kɔ nɛ lɛ̃ nnya nkáripi rikɔ́kɔri n wai.
In n la lɛ̃ kam nní ń la kɛ́ maa ái lɛ̃ kɛ Upíima uú la. Li nɛ́ we yarɛ kɛ́ rikɔ́kɔri wa nnya kam lɛ̃ símisi yarɛ usɔhɔtorɛ.
Lɛ̃ kɛ pisoi mɛyã api nní kɛsoimuŋɛ́ nɛ rikɔ́kɔri n wai nnya kɛ nɛ́ɛ kɔ la kɛ́ rikɔ́kɔri wa.
Nɔ́rinɛ́cúruu nɔn kɔ nɛ mɛwɛ́ɛ́sɛsɔhɔ má, amá nɔ yɛ kɔ pɛɛ piníri nɛ n kaharilɛ.
Nɔ yɛ n kaharilɛ api ilási nɔ́ tini api nɔ́linɛ́kɔ́ le, api nɔ́linɛ́kɔ́ nɔ́ yɔ́su, api kɛcáá nɔ́ nyánɛi api sipɛsɛ nɔ́ túúni.
Li isɛi nɛ́ welɛ kɛ́ nɛ ḿ maa rɛ tɔ rinárɛi málɛ. Ḿpá nɛ lɛ̃, nɛ nkpéni símisilɛ yarɛ usɔhɔtorɛ rɛ lɛ̃ kɛ picɔ apí nɛ rikɔ́kɔri n wai kɛ nɛ́ɛ kɔ fenɛ kɛ́ nɛ rikɔ́kɔri wa.
Nɛ́ntɛ lipite pɛɛ Pi-Epiree lɛ nɛ́ɛn kɔ U-Epiree? Nɛ́ntɛ pi Isirayɛɛli pikɔ́ lɛ̃ nɛ́ɛn kɔ Isirayɛɛli ukɔ́? Nɛ́ntɛ pi Apiraham pipirɛ̃ lɛ nɛ́ɛn kɔ Apiraham kɛpirɛ̃?
Nɛ́ntɛ pi Kirisi pikɛikɔ́ lɛ? Kɛ́ nkpéni símisi yarɛ li nɛ́ pansɛlɛnlɛ: Nɛ̃́ nɛ Kirisi ukɛikɔ́ lɛ nɛn pi fe. Li we rɛ nɛ kɛisilɛ am pi feriyɛ. Pi mɛsɛ́rɛ akpanii nɛ́ wailɛ ai pi feriyɛ. Nɛ ipépi yɛnlɛ ńsɔnɛ am pi feriyɛ, am kɔ mɛyíkíyiki mɛsɛ́rɛ nkpɔ hɛirɛntɛ.
Mɛpehẽ mɛnupũ kɛ Pisuifi api nɛ́ káii. Mɛsɛ ámɛ we afɛɛna kapi yɛ ḿpá mɛ́kaii mɛ́ye kɛ́mɛɛ isɛ́í nɛ́ súúkɛɛ.
Mɛpehẽ mɛtaani kɛ Rɔm pikɔ́ apí nɛ nsɛ́í nɛ́ káii. Mɛsɛ kapi aparɛ nɛ́ tapisi rɛ kɛ́ kpu. Mɛtaani kɛ míni amɛ kurɔ́ninɔi rimí, am míni-i tonɛ kɛtúŋɛ́ nɛ kɛsinɛ nnɛ́í.
Nɛ inɛ́cée kului kɛ́mɛɛ ikói nɛ míni nɛ piyaa nɛ pinɛ́yucɔ Pisuifi nɛ mpuri sanɛ pikɔ́ nnya nkpɔ hɛirɛntɛlɛ. Nɛ ayu nɛ acɛsi kɛcɔpɛ nkpɔ hɛirɛntɛlɛ, am kɔ mínimaa kɛ́mɛɛ nɛ pɛpɛɛ n kpárálɛ̃ tɛ Kirisi kapi tíkilɛ̃ anipɛ-i nkpɔ hɛirɛntɛ.
Nɛ pikɛi papɛ-papɛ walɛ am kɔ íwɛ píima yɛnu. Mɛsɛ́rɛ kɛ nnɔni ńn yɛ nɛ́ tu, nkṹ nɛ nnírɛ nn nɛ́ wai, am yɛ anɔ́ɔ paasi ám la, nnyiyɛ nn nɛ́ loni am ilũ paa kɛ́ tã.
Nɛ kɔ ḿpá kɛyáa kɛ́ye Uléécaa icápinɛ nnɛ́í kɛcáá músulɛ. Ám nkpáni la kɛ́ nnɛ́cɔ́ŋ mmɛ̃ pɔ̃́ tinɔɔ maa.
Úye un tinárɛi rinyinɛ m má, nɛ̃́ nɛ kɔ pansɛlɛ unárɛi. Úye un akópɛ n wa, li yɛ rinɛ́pɔ́ɔ caaisɛlɛ.
Lin n we rɛ usoi ukɛ́ rikɔ́kɔri wa, tinɛ́nárɛi kɛ nɛ́ɛ nɛ rikɔ́kɔri wainɛ.
Upíima Yeesu usaa Uléécaa yɛ nyulɛ rɛ ám kiraasɛ. Uyɛɛ ḿpá píyei ipakarɛ te.
Kaḿ pɛɛ Tamaasi kuyu-i ń we, uyɔ́ɔpi píima Aretasi yɛ pɛɛ unyinɛ kuyu iwɛ́ɛ́sɛ tinlɛ, uyɛ̃ uu pɛɛ pisoi kuyu sipoo-i tápaasɛ rɛ pikɛ́ nɛ́ tĩ́.
Amá pinyinɛ api nɛ́ kpísi api mɛnɛ́rɛ mɛnyinɛ-i wai apí nɛ mmɛlɛ kupolɛ kɛpirɛ-mɛ̃ súisɛpɔ aḿ nɛ uanipɛ-i ŋmɛ́hɛrɛɛ.
Li pisɛ rɛ kɛ́ rikɔ́kɔri n wai, amá rikɔ́kɔri ári kɔ pɛɛ nyaḿ. Amá nɛ nkpéni lalɛ kɛ́ mɛnɛ́yɛnɛ nɛ silárɛ́ kɛ Upíima uu nɛ́ ń nyísɛ nkɔ́ símisi.
Nɛ Kirisi upirɛtiki unyinɛ nyulɛ. Iŋmɛ̃ kɛfi nɛ ina yɛ nnyí kɛ Uléécaa uu u n kpíipɔ uú nɛ kɛyómɛcaa-pɔ ripɔ́hɔ táánũ kɛ́mɛɛ ukɛkúrí sĩ́. Ám nyu un uisoipiŋɛ nnyí kɛ́mɛɛ we nɛ́ɛ úu ikɛmɛɛ́ we, amá Uléécaa ŋmanɛ yɛɛ nyu.
Nɛ pɛɛ nyulɛ ŋmaa rɛ li usoi uyɛ̃ kpíipɔlɛ aí nɛ kɛyómɛcaa-pɔ Uléécaa kɛkúrí sĩ́, amá nɛ kɔ kpánɛ rɛ ám nyu un uisoipiŋɛ nnyí kɛ́mɛɛ we nɛ́ɛ úu ikɛmɛɛ́ we, amá Uléécaa ŋmanɛ yɛɛ nyu. Kɛlõ kɛ-i kuú pɛɛ awahanɔɔ anyinɛ kõ kái usoi ncée n hɛ rɛ ukɛ́ fe ukɛ́ símisi.
<range>
Nɛ́ fe am liute uyɛ̃ mpuri nnya rikɔ́kɔri wai. Amá in tinɛ́cúruu ŋmaa, in n la tinɛ́nárɛi kɛcáá kam n nyu nnya kam yɛ́ fe am tikɔ́kɔri wai.
Nɛn pɛɛ́ n la kɛ́ rikɔ́kɔri wa, úka úu yɛ́ fe ukɛ́ rɛ isɔhɔ kam tóri. Asei kaḿ pɛɛ́ nɛ ri wainɛ. Amá nɛ mɛnɛ́círɛ múílɛnlɛ. Ám la unyinɛ ukɛ́ kɛnɛ́cáá kɛmúŋɛ́ kɛnyinɛ wa kɛɛ lɛ̃ kɛ pisoi api kɛnɛ́cáá n nyáni nɛ́ɛ kapi n kómɛi n fe.
Ám kapɛ nɛ lipíima lɛ̃ kɛ Upíima uu nɛ́ n nyísɛ nnya rikɔ́kɔri n wai nnya kɛ itói inyinɛ ii inɛ́piŋɛ-i we. Setani utumɛ unyinɛ yɛɛ nɛ́ fápii rɛ ám kapɛ nɛ rikɔ́kɔri n fulaalɛ̃ nnya.
Mɛpehẽ mɛtaani kam Upíima pisɛ rɛ ukɛ́ itói iyɛ̃ nɛ́ lesɛ
uu pɛɛ nɛ́ pɛsɛ rɛ: Kɛfa kaḿ nɛ pɔ́ n fénnɛlɛ̃ yɛ nɛ pɔ́ piyɛlɛ. Tipɔ́nárɛi kɛ́mɛɛ kam yɛ nnɛ́naŋɛ nyísɛ. Lɛ̃ nnya, nɛ́ tinɛ́nárɛi nnya rikɔ́kɔri wa Kirisi nnaŋɛ nkɛ́ nɛ kɛnɛ́mɛɛ n nyísɛlɛ̃.
Lɛ̃ nnya, tinɛ́nárɛi nɛ alɛ̃́ kɛ́mɛɛ́ kam ń we nɛ íwɛ nɛ piwéékusɛ nɛ mpɔ́ɔcaai kam Kirisi nnya n yɛ́naalɛ̃ yɛ nɛ́ láárúlɛ. Li we rɛ nɛ yɛ nɛn tinárɛi m má kam pɛɛ mɛníŋɛ páápú.
Nɛ nkpéni símisilɛ yarɛ usɔhɔtorɛ, amá nɔ́ɔ tíyɛsɛ kam lɛ̃ wai. Nɔ́ɔ yɛ́ pɛɛ mɛníŋɛ kɛnɛ́cáá ńsɔnɛ símisi. Ḿpá nɛnsá líka n tu, pɛ̃ kani nní n nyáni rɛ pitumɛ píima ápi líka nɛ́ fe.
Kumúŋɛ́ kpɛ-i kaḿ pɛɛ nɔ́kɛnɛ́mɛɛ pinɛ́kɛi n wai, nɔ pɛɛ nnɛ́niŋɛ ḿpá ncɔ́ŋ ń-ye kɛ́mɛɛ nɛ mɛwaisaŋa nɛ mɛwai píima yɛnlɛ. Lɛlɛɛ nyísɛ rɛ nɛ utumɛ lɛ.
Yo kɛcirɛ kɛ Uléécaa icápinɛ icɔ ii yɛ̃́ ai nɔ̃́ párí? Insá kám líka nɔ́ m pisɛ rɛ ani nɛ nɛ́ lɛ̃́. In lɛɛ ni, ani nnɛ́caai mmɛ̃ nɛ́ sárɛi!
Nɛ kɔ mɛnɛ́círɛ picápinɛ masilɛ kɛ́ mɛtáánũ nɔ́kɛnɛ́mɛɛ́ hapɔ. Nɛn kɔ n hapɔ ám nɔ́ pisɛnɛ rɛ ani nɛ́ lɛ̃́. Ái nɔ́linɛ́kɔ́ kaḿ la, amá nɔ́rinɛ́cúruu kaḿ la. Asei kɛcáá, ái sipipi sɛɛ yɛ cápinɛntɛ asi pisáa nɛ píni yekei, amá pisáa nɛ píni pɛɛ yɛ cápinɛntɛ api pisipipi yekei.
Nɛ̃́ nɛ́ rinɛ́pɔ́ɔ nɛ nɔ́kɛnɛ́cáá mɛnɛ́má caai am kɔ rinɛ́cúruu kpísi am nɔ́kɛnɛ́cáá hɛ, ái yɛ́ nɛ́ ricɔ́ŋ. Lɛ̃ nnya, nɔ́ nkáripi nɛ́ n la rɛ nɛ mɛyánsei nɔ́ la nnyaa?
Nɔ́rinɛ́cúruu yɛ nkpéni yɛ̃́ tɛ ám nɔ́ úka pisɛ rɛ ukɛ́ nɛ́ lɛ̃́. Unyinɛ yɛ́ kɔ fe uu rɛ nɛ uyaalukɛ lɛ, mɛsɔhɔ kam nɔ́ pínɛi aḿ nɛ nɔ́ fe am mɛnípɛɛ le.
Nɛ́ɛ pɛ̃ kam nɔ́kɛnɛ́mɛɛ n tumpɔ unyinɛ kaḿ nɛ ritiki aḿ nɛ nɔ́linɛ́kɔ́ yɔ́su aḿ n te?
Nɛ Tiiti riŋmɔ́ɔ́púsɛlɛ rɛ ukɛ́ nɔ́kɛnɛ́mɛɛ́ hapɔ, am kɔ u nɛ urɔ́márɛcɔ ucɔ uyɛ̃ tumpɔ. Nɔ́ fe ani rɛ Tiiti yɛ nɔ́linɛ́kɔ́ yɔsilɛ uú n tee? Yarɛ ái kɛmúŋɛ́ kɛsɛ kɛ tɔ́ nɛ uyɛ̃ arí nɛ kɛisi tɔn kɔ ncée nsɛ tikilɛ̃ nɛ́ɛ?
In n la, hái mɛkɛɛ-mɛ kani nkpéni músu rɛ alari kari nɔ́kɛnɛ́mɛɛ wɛ́ɛ́si. Ái nkpáni lɛ̃. Tɔ́ nɛ Kirisi kupɛ́nɛcɔ kɛ́mɛɛ kari Uléécaa kɛyu-i símisi. Pimárɛcɔ, tɔ lɛ̃ nnɛ́í wai rɛ nɔkɛ́ nɛ Uléécaa ncee kɛ́mɛɛ papisi nnya.
Ái líka nnya kam lɛ̃ wai. Nɛ wuru rɛ nɛ́ ha nɔ́ lɛɛpɔ áni we yarɛ kaḿ pɛɛ ń la, nɔ́ɔ kɔ yɛnu rɛ ám we yarɛ kaní pɛɛ ń la. Nɛ wuru rɛ pitele nɛ kufatoi nɛ kuwɔ́i nɛ íkɛŋɛnɛ nɛ alɛ̃́ nɛ iwɔ́hɔ́ nɛ píyuwɛ́laa nɛ mɛ́woo mɛ́woo piwai yɛ́ nɔ́kɛnɛ́cɔpɛ n we.
Nɛ kɔ wuru rɛ kɛ́ nɛ m pɛɛpɔ, Uléécaa yɛ́ ha nɔ́inɛ́nípɛɛ-i isɛi piwaisɛ nɛ́ rikpá. Nɔ́pinɛ́kɔ́ mɛyã pɛɛ nɛ mɛwai kópɛ ń nɔŋ́lɛ̃ yarɛ kapí pɛɛ n wai yɛ́ ha tíyɛsɛ am téni hái. Ápi kahanɛ pimɛkpɛrinkpɛwai nɛ pimɛsɛicirɛwai kapí pɛɛ n wai kɛpirɛ rintɔ.
Mɛtáánũ kam nní nɔ́kɛnɛ́mɛɛ sɔ́nɛpɔ. Li wɔlaalɛ̃ tɛ píseérakɔɔ́ pikɛ́ yɛ pitɛ́ nɛ́ɛ pitaani tu api kɛlenɛ usoi akópɛ pa.
Pɛpɛɛ pɛɛ mɛkɛɛ akópɛ n wa nɛ picɔ nnɛ́í kaḿ nɛ mánɛ. Ám nɛni nɔ́kɛnɛ́mɛɛ we amá lɛ̃ kaḿ pɛɛ mɛnɛ́hapɛ lírũ kɛ́mɛɛ nɔ́ n símisi kam kɔ nkpéni pisímɛ́ nɔ́ kpálɛ̃ tɛ nɛn ha kɔ nɔ́kɛnɛ́mɛɛ m pɛɛpɔ, ám nɔ́ úka nnári wainɛ.
Nɔ lalɛ nɔkɛ́ yɛ̃́ tɛ Kirisi yɛɛ kɛnɛ́mɛɛ we un nɛ símisi nɛ́ɛ yo? Nɔ́ kɔ yɛ̃. Kirisi úu nɔ́kɛnɛ́mɛɛ rinárɛi má, u unnaŋɛ nyísɛlɛnlɛ.
Mɛsei yɛ mɛ rɛ u pɛɛ rinárɛi málɛ apí nɛ kunapɛ́ɛ́kɔɔ́ kɛcáá u karii. Amá Uléécaa nnaŋɛ kuú nɛ nkpéni nfáa má. Tɔ̃́ nɛ kɔ ukupɛ́nɛcɔ kɛ́mɛɛ rinárɛi málɛ. Amá nɔ́ kam ani yɛ́nu rɛ tɔ̃́ nɛ kɔ Uléécaa nnaŋɛ nnya tɔ́ nɛ uyɛ̃ kupɛ́nɛcɔ kɛ́mɛɛ nfáa yɛ̃.
Ani nɔ́rinɛ́cúruu nɔ́mɛnɛ́círɛ ripaí ani yɛ́nu rɛ nfatɛnɛ yɛ nɔ́kɛnɛ́mɛɛ wee? Áni yɛ̃ tɛ Yeesu Kirisi yɛ nɔ́kɛnɛ́mɛɛ wee? Nɛ́ɛ nɔ ripailɛ áni yɛ̃ tɛ nɔ nfatɛnɛ má?
Amá nɛ músu yarɛ nɔ́ kam ani yɛ́nu rɛ tɔ̃́ ári nfatɛnɛ paalɛ̃.
Tɔ yɛ Uléécaa nɛ nɔ́ welɛ rɛ áni kapɛ akópɛ áka mpuri piwai rikpá. Ái lɛ̃ karí la tɔkɛ́ nɛ nyísɛ rɛ tɔ alari málɛ, amá tɔ la rɛ nɔkɛ́ yɛ fe nɔkɛ́ mɛwai sɔnɛ wa, ḿpá nɔn m músu rɛ tɔ̃́ ári líka fe tɔkɛ́ wa.
Ári ńnaŋɛ ńka má tɔkɛ́ nɛ nsímɛ́sei tápisi rɛ ńn kapɛ leemɛ. Lirɔ́kɔ́ yɛɛ tɔkɛ́ wa nsímɛ́sei nkɛ́ léemɛ.
Tɔ yɛ tɔn tinárɛi m má, nɔ́ɔn ńnaŋɛ m má, li yɛ rɔ́ n láárúlɛ. Lɛ̃ kari Uléécaa m písɛi yɛɛ rɛ ukɛ́ tíyɛsɛ nɔkɛ́ nfatɛnɛ kɛ́mɛɛ́ m pelu.
Lɛ̃ nnya kám nní nɔ́kɛnɛ́kúrí ń we, kam tɛ kɛ́ mɛncirɛ rítɛlɛ́ nɔ́ wɔ́ipɔ, nɛn píyei nɔ́kɛnɛ́mɛɛ́ n tuipɔ, ám kapɛ nɛ nɔ́ ń sɛnkɛɛ nnya. Upíima yɛ nɔ́kɛnɛ́cáá ńnaŋɛ nɛ́ hɛlɛ rɛ kɛ́ nɔ́ n ŋmɔ́ɔ́púsɛlɛ̃ nɔn nɛ kɛ́yu sĩ. Úu ńnaŋɛ nɛ́ hɛ rɛ kɛ́ nɛ nɔ́ ritɛ́kɛ́ɛ́.
Kɛtumɛ kai lɛ̃ wa, pimárɛcɔ! Likɛ́ nɔ́ n láárú nɔn nɛ pipele ŋmɔ́ɔ́púlɛ̃. Ani ikari n kpariisɛnɛ nɔn kɔ rinɔ́ɔ risɛ má. Ani nɛ nɔ́rinɛ́pɔ́ɔ n we. Uléécaa yɛɛ ńla m má uu yɛ akíŋ niŋukusɛ ukɛ́ nɔ́kɛnɛ́mɛɛ n we.
Ani nɔ́mɛnɛ́cɔpɛcirɛ ripiranɛ ani mɛmárɛcɔ yáhaanɛ. Uléécaa pikɔ́ nnɛ́í yɛ nɔ́ yáási.
Upíima Yeesu Kirisi ukɛ́ ípɛɛlɛ́ɛ nɔ́ nyísɛ. Uléécaa ukɛ́ ńla nɔ́ nyísɛ. Nfáasɔnɛ nkɛ́ kɔ nɔ́nnɛ́nɛ́í kɛ́mɛɛ́ n we nkɛ́ nɔ́ ripɛ́nɛsɛ.
Nɛ̃́ Yeesu utumɛ Pɔɔli nɛ pinɛ́márɛcɔ Kirisi pikɔ́ nnɛ́í pɛɛ nté ń we, tɔ́ɔ Kirisi pikɔ́ pɛɛ Kalasii sitẽ kɛcáá Uléécaa icápinɛ-i ń we rítɛlɛ́ ntí wɔ́lu. Ái pisoi pinyinɛ pɛɛ nɛ́ tummɛ, ái kɔ unyinɛ kam titiki aḿ nɛ Yeesu utumɛ pansɛ. Yeesu Kirisi yɛɛ n kpu, Sáa Uléécaa uu u yukusɛ nɛ Sáa Uléécaa uyɛ̃ pɛɛ nɛ́ tummɛ.
<range>
Urɔ́sáa Uléécaa nɛ Upíima Yeesu Kirisi pikɛ́ nɛ kɛfa nɔ́ fénnɛ api kɔ nkíŋniŋɛ nɔ́ hɛ.
Kirisi yɛɛ uricuruu umɛcirɛ kpísi uu arɔ́kópɛ nnya hɛ rɛ ukɛ́ nfáani kɛtẽ nkɛ́ mɛwai kópɛ kɛ́mɛɛ rɔ́ lesɛ. Urɔ́sáa Uléécaa mɛla kɛ́mɛɛ kuu lɛ̃ wai.
Uléécaa uyɛɛ ipakarɛ te ḿpá píyei-pɔ! Amí.
Nɔ́mɛnɛ́wai yɛ nnɔ́ɔ nɛ́ yilɛ rɛ nɔ mɛsɛ nɛ mɛsɛ Uléécaa kɛpirɛ ritɔ nnya. Uyɛɛ nɛ Nsímɛ́ Kɛcirɛ nɔ́ sée rɛ Kirisi yɛ nɛ kɛfa nɔ́ fénnɛ nnya. Nɔ́ɔ pɛɛ u yá ani Nsímɛ́ Kɛcirɛ féé ncɔ n tikilɛ̃.
Ái rɛ Nsímɛ́ Kɛcirɛ féé ncɔ nnyinɛ yɛ we nnya kam lɛ̃ símisi. Amá pisoi pinyinɛ pɛɛ we pin ńcɔkɔi nɔ́ tanaalɛ̃, pin la pikɛ́ Kirisi Nsímɛ́ Kɛcirɛ rikɛ́ŋɛ́ɛ́sɛ.
Lɛ̃ nnya, ḿpá tɔ́ unyinɛ nɛ́ɛ uléécaatumɛ unyinɛ yɛɛ kɛyómɛcaa-pɔ leemɛ uu weri uu nnyinɛ nɔ́ símisi rɛ Nsímɛ́ Kɛcirɛ yɛ mu kái pɛɛ mmɛ̃ kari nní nɔ́ n símisi, Uléécaa ukɛ́ liute anɔ́ɔ wa!
Tɔ pisímɛ́ nɔ́ masilɛ! Tɔ́ kɔ nkpéni pisímɛ́ nɔ́ rikpá rɛ úye un nnyinɛ nɔ́ n símisi rɛ Nsímɛ́ Kɛcirɛ yɛ mu kái pɛɛ mmɛ̃ kani nní piyɔ́ɔ́ m masí, Uléécaa ukɛ́ liute anɔ́ɔ wa!
Lɛ̃ nnya íye! Nɛ nkpéni lɛ̃ wɛ́ɛ́silɛ rɛ pisoi pikɛ́ nɛ́ n la nɛ́ɛ Uléécaa ukɛ́ nɛ́ n la? Pisoi pikɛ́ nɛ́ pakarɛ kaḿ la nɛ́ɛ íye? Nɛn pɛɛ pisoi ipakarɛ n wɛ́ɛ́si, ám yɛ́ pɛɛ Kirisi ukɛikɔ́.
Pimárɛcɔ, kɛ́ nsɛ nɔ́ símisi ani kóm tɛ Nsímɛ́ Kɛcirɛ kaḿ nɛ n kɔ́ɔ́núlɛ̃ ńn kɛsoipipi kɛ́mɛɛ léeri.
Ái usoi unyinɛ kɛ́mɛɛ kam n kõ, ái kɔ unyinɛ yɛɛ nɛ́ n céesi. Amá Yeesu Kirisi yɛɛ nɛ́ n nyísɛ.
Nɔ́ mɛnɛ́wai ricuruu n kõ kumúŋɛ́ kpɛ-i kaḿ pɛɛ Pisuifi inyɛkii n tíkilɛ̃. Nɛ pɛɛ mɛyánsei Uléécaa icápinɛ pikɔ́ wéékusɛlɛnlɛ nɛn náási kɛ́ i kpu.
Nɛ pɛɛ Pisuifi inyɛkii iyɛ̃ tikilɛnlɛ ai tɔ́su nnɛ́puri pikɔ́ nɛ pinɛ́sácɔ mɛyã. Nɛ pɛɛ ńla málɛ rɛ kɛ́ Pisuifi inyɛkii n tikilɛ̃ ai tɔ́su tɔ́ nɛ Pisuifi picɔ tɔ́ɔ n sá.
Amá Uléécaa yɛɛ hái unɛ́ni kɛfa-mɛ nɛ́ wɛ́ɛ uú nɛ kɛfa nɛ́ fénnɛ uu nɛ́ séi rɛ kɛ́ upikɛi wa.
Kuu ukɛpipi nɛ́ n nyísɛ uu rɛ kɛ́ riyóó mpuri sanɛ pikɔ́ pikɛ́ kɛ ceri, ám nkpáni unyinɛ kɛ́mɛɛ ha rɛ ukɛ́ mɛsɔhɔ nɛ́ rikpá.
Ám kɔ Yerusalɛm-pɔ pɛpɛɛ itumɛ n li api nɛ́ tisɛ kɛ́mɛɛ ritaá. Amá Arapii kɛtẽ kam mɛsɛ nɛ mɛsɛ tɔ́mpɔ am pɛɛ Tamaasi kuyu-i pɛɛri.
Iŋmɛ̃ itaani mɛmáá kam pɛɛ Yerusalɛm titaá rɛ kɛ́ Piyɛɛ ceri, am pɛɛ ukɛyɔ-i tonɛ siyáa kɛfi nɛ sinupũ.
Amá ám utumɛ úka ucɔ yɛ̃, insá Upíima uwã Yakupu.
Lɛ̃ kam nní Uléécaa inipɛɛ-i nɔ́ n wɔ́lu yɛ nsímɛ́sei lɛ, ám nnɔ́ɔmɛ wai.
Kam Yerusalɛm n yisi, Sirii nɛ Silisii sitẽ kaḿ ha.
Likumúŋɛ́ kpɛ-i Uléécaa icápinɛ pikɔ́ pɛɛ Yutee kɛteni-i ń we ápi pɛɛ nɛ́ nyu.
Mɛ́komɛ kapí pɛɛ kṍ tɛ uyɛɛ pɛɛ mɛkɛɛ pi n wéékusɛlɛ̃ yɛɛ nkpéni yóólɛ̃ tɛ pikɛ́ Nsímɛ́ Kɛcirɛ kuú pɛɛ́ nɛ pikópɛ n náási nɛ kɛfa tɛnɛ.
Lɛ̃ nnya kapi kɛnɛ́cáá Uléécaa pakarɛ.
Am pɛɛ iŋmɛ̃ kɛfi nɛ ina mɛmáá yisi, tɔ́ nɛ Parinapasi ari Yerusalɛm kuyu pɛlɛ, aḿ nɛ Tiiti pɔ̃́ kɔ pɛ́nɛ.
Uléécaa yɛɛ nɛ́ nyísɛ rɛ kɛ́ kei ha nnya kam lɛ̃ wa. Kam n tuipɔ, am pisoi pɛɛ kei mɛyã́ íyukɔɔ́ n tṹ nɛ iyaa leepɔ am Nsímɛ́ Kɛcirɛ kam mpuri sanɛ pikɔ́ n símisi asei pi lesɛ. Li we rɛ ám la lɛ̃ kam n wai nɛ lɛ̃ kam piwai m masí likɛ́ mɛ́woo wa.
Tiiti yɛɛ kɛnɛ́kúrí ń we yɛ Ukirɛki lɛ úu pɛɛ kélɛ̃. Amá ápi nkpáni ricuruu u ricɔ́ŋ tɛ ukɛ́ riké.
Ḿpá nɛ lɛ̃, pinyinɛ pɛɛ n kpárálɛ̃ tɛ pi Kirisi pikɔ́ lɛ yɛ pɛɛ kɛrɔ́cɔpɛ welɛ. Lipite pɛ̃ nɛ mɛkɛɛ-mɛ rɔ́ múŋɛsilɛ pikɛ́ yɛ̃́ tɛ íye kari Kirisi nɛ ritiki tɔn nɛ tirɔ́pɔ́ɔ we. Pi náásilɛ pikɛ́ isé ilasi kɛ́mɛɛ rɔ́ pɛsɛpɔ.
Tɔ̃́ ári nkpáni nɛ kutu pi ricɔ ḿpá fíí. Tɔ la rɛ Nsímɛ́ Kɛcirɛ asei nnɛ́í akɛ́ nɔ́kɛnɛ́mɛɛ́ n we.
Pisoi pɛɛ kei mɛyã́ íyukɔɔ́ n tṹ yɛ kɔ pɛɛ́ welɛ. Ápi nɛ́ ricɔ́ŋ tɛ kɛ́ linyinɛ mpuri wa. Nɛ̃́ ám piriyu kapí pɛɛ mɛkɛɛ m má kpísi kɛ́ nɛ linyinɛ wa. Uléécaa úu yɛ pisoi siyu-i ripaí uú nɛ túhaanɛ.
Ticuruu pi cerilɛ rɛ Uléécaa yɛ Nsímɛ́ Kɛcirɛ nɛ́ rimmúísɛlɛ rɛ kɛ́ pikécirɛ́ riyóó yarɛ kuu Piyɛɛ rimúísɛ rɛ ukɛ́ pikéké riyóó mɛcɔ.
Uléécaa yɛɛ Piyɛɛ pansɛsɛ uutumɛ pikéké kɛ́mɛɛ, limɛcɔ kuu kɔ nɛ̃́ pansɛsɛ uutumɛ pikécirɛ́ kɛ́mɛɛ.
Yakupu nɛ Piyɛɛ nɛ Yohani pɛɛ kei we rɛ Uléécaa icápinɛ piyukɔɔ́. Kapi n yɛ̃́ tɛ Uléécaa yɛɛ pikɛi pɛ̃ nɛ́ rimúísɛ, api tɔ́ nɛ Parinapasi yáási api kunípɛ rɔ́ pa, ai nyísɛ rɛ tɔ rinɔ́ɔ risɛ walɛ. Ari kómɛinɛ ntɔ́nɛ́í rɛ tɔ́ nɛ Parinapasi tɔ́ɔ yɛ́ pikécirɛ́ kɛ́mɛɛ ha, pɛ̃ pɔ́ɔ pikéké kɛ́mɛɛ sĩ́.
Likɛi lisɛ kapi rɔ́ m pisɛ yɛɛ rɛ ári kapɛ píwɛkɔɔ́ pɛɛ piicápinɛ-i ń we kɛcáá palɛi. Am kɔ mɛsei li wai nɛ kɛfa kɛsɛ.
Amá kɛ Piyɛɛ uu Antiyɔɔsi-i ń ka, úu mɛwai sɔnɛ wa, am ḿpá úye inipɛɛ-i u kɛsu rɛ úu alari má nnya.
Pisoi kɛ Yakupu uu n tummɛ pikɛ́ kɛlenɛ n tuimɛ, Piyɛɛ nɛ mpuri sanɛ pikɔ́ pɛɛ yɛ pɛɛ ricáripi risɛ-i n le. Amá kɛ Yakupu pisánɛ pɛ̃ api ń ka Piyɛɛ uu pi yɛnu, uu yɛ pɛɛ mpuri sanɛ pikɔ́ mpí kulukɛcɔ n kaasɛntɛ un pɛpɛɛ m pɔ́lɔ́lɛ̃ tɛ ḿpá úye kai pisɛ rɛ ukɛ́ riké wuru.
Pisuifi tɔrɔɔ pɔ́ɔ kɔ umɛcɔ pipékaankɛɛ loni, ái nɛ Parinapasi pɔ̃́ pɛ́nɛ uu pikɛcáá kɛcáá mɛwai mɛ̃ n tikilɛ̃.
Kam n yɛ̃́ tɛ ápi Nsímɛ́ Kɛcirɛ nɛ asei tikilɛ̃, am pinnɛ́í inipɛɛ-i Piyɛɛ maa rɛ: Pɔ́ɔ nní Usuifi, pɔn mpuri sanɛ pikɔ́ isoi icɔ n le, ái Moisi isé kaa tíkilɛ̃, íye kaa yɛ́ pɛɛ mpuri sanɛ pikɔ́ ricɔ́ŋ tɛ pikɛ́ Pisuifi isoi icɔ li?
Tɔ̃́ nɛ hái kɛrɔ́leemɛ-mɛ Pisuifi lɛ, ári mpuri sanɛ pikɔ́ pɛɛ ápi Uléécaa n nyu.
Tɔ pɛɛ nyulɛ rɛ ái usoi nkó yɛɛ isé n tíkilɛ̃ yɛɛ Uléécaa inipɛɛ-i asei ute. Amá uyɛɛ Yeesu Kirisi nɛ kɛfa n tɛnɛlɛ̃ yɛɛ asei ute. Lɛ̃ nnya kɛ tɔ́ɔ kɔ nɛ kɛfa u tɛnɛlɛ̃ tɛ likɛ́ nɛ kei ritiki tɔkɛ́ nɛ wa asei pite Uléécaa inipɛɛ-i. Ái kapɛ wa rɛ kari isé n tíkilɛ̃ nnya. Li we rɛ úka úu Uléécaa kɛ́mɛɛ asei ute rɛ u isé ritiki nnya.
Amá in tɛ tɔ la rɛ tɔkɛ́ Kirisi nɛ kɛfa tɛnɛ tɔkɛ́ wa asei pite, ari yɛ́nu rɛ tɔ̃́ nɛ kɔ pikópɛkɔɔ́ lɛ. Li pɛɛ nkpéni wa yarɛ Kirisi yɛɛ akópɛ ncee rɔ́ nyísɛ nɛ́ɛ íye? Ái nkpáni lɛ̃.
Nɛn lɛ̃ kaḿ pɛɛ n fori pimɔ́mɛ m pɛsɛ, nɛ́ɛ mɛnɛ́círɛ yámnɛ rɛ ncaai kaḿ pɛɛ wa.
Asei yɛ nyɛ rɛ isé íi yɛ́ nkpéni fe ikɛ́ linyinɛ nɛ́ pisɛ. Nɛ ikɛmɛɛ́ welɛ yarɛ ukpɔkpɔ. Isé iyɛɛ nɛ nkpɔ nɛ́ ka. Nɛ Uléécaa nnya nkpéni nfáa málɛ. Tɔ́ nɛ Kirisi tɔ́ɔ kunapɛ́ɛ́kɔɔ́ kɛcáá kpu.
Lɛ̃ nnya, ái nkpéni nɛ̃́ ŋmaa ricuruu nɛ́ɛ nfáa má. Amá Kirisi yɛɛ kɛnɛ́mɛɛ nfáa má. Kai nɛni nɛ n kpísi, Uléécaa kɛpipi kaḿ nɛ tálɛ̃ nnya kam nfáa má. Kɛkɛɛ nɛ́ la akɛ́ nɛ kɛnfaa kpísi akɛ nɛ̃́ nnya hɛ.
Nɛ̃́ ám kɛsi rɛ kɛ Uléécaa uú nɛ kɛfa nɛ́ n fénnɛ, rinɛ́yu kuu lɔ. In mɛsei rɛ usoi yɛɛ isé ritiki uú nɛ Uléécaa inipɛɛ-i wai asei ute, Kirisi nkpɔ pɔ̃́ nɛ mɛ́woo lɛ nkpéni.
Nɔ̃́ Kalaati pikɔ́, aníriyɔɔpi nnyɛ́! Wóo kɛ́yu lɛ̃ nɔ́ risɔmaasɛ? Nɛn kɔ nɛ Yeesu kapi kunapɛ́ɛ́kɔɔ́ kɛcáá n karii nsímɛ́ nɔ́ símisi cáká-cáká.
Nsímɛ́ nsɛ kaḿ la kɛ́ pisɛ kɛ́ kṍ tɛ kani isé n tíkilɛ̃ nnya kɛ Uléécaa uu Unfaasɔnɛ nɔ́ hɛ nɛ́ɛ kani Nsímɛ́ Kɛcirɛ n kṍ aní nɛ kɛfa n tɛnɛ nnya kuu Nfáasɔnɛ nɔ́ hɛ?
Nɔ mɛyíkíyiki aníriyɔɔpi lɛɛ? Nɔ lalɛ nɔkɛ́ nɛ Uléécaa Nfaasɔnɛ pitíki koraanɛ ani pɛɛ́ nɛ nkpéni pisoi isímɛ́ tɛnɛsɛɛ?
Yarɛ mɛ́woo kani nkpéni nní íwɛ nnyí lii? Ái rɛ likɛ́ mɛ́woo lɛ̃ wa.
Kani isé n tíkilɛ̃ nnya kɛ Uléécaa uu Unfaasɔnɛ nɔ́ hɛ nɔn nɛ mɛwaisaŋa nɔ́kɛnɛ́mɛɛ wapisi, nɛ́ɛ íye? Nɛ́ɛ kani Nsímɛ́ Kɛcirɛ n kṍ aní nɛ kɛfa n tɛnɛ nnya kuu lɛ̃ wa?
Limɛcɔ kɛ Apiraham uú nɛ Uléécaa kɛfa tɛnɛ. Li ukɛcáá wɔ́laalɛ̃ tɛ: Kɛ Apiraham uú nɛ Uléécaa kɛfa n tɛnɛ nnya kɛ Uléécaa uu u kpísi rɛ asei ute.
Lɛ̃ nnya, ani kõ ńsɔnɛ rɛ pɛpɛɛ Uléécaa nɛ kɛfa n tɛnɛlɛ̃ pɛɛ Apiraham pipirɛ̃ yíkíyiki.
Li Uléécaa ritɛlɛ́-i mɛkɛɛ-mɛ wɔ́laalɛ̃ tɛ Uléécaa yɛ́ mpuri sanɛ pikɔ́ waisɛ asei pite, kapí nɛ kɛfa u n tɛnɛ nnya. Lɛ̃ nnya kɛ Uléécaa uu rinɔ́ɔ sɔnɛ ntí Apiraham pehelɛ rɛ: Pɔ̃́ nnya, nɛ́ kɛtẽ kɛcáá sisoipipi nnɛ́í rinɔ́ɔ sɔnɛ ritikisɛ.
Apiraham yɛ Uléécaa nɛ kɛfa tɛnɛlɛ, Uléécaa uu rinɔ́ɔ sɔnɛ u tikisɛ! Limɛcɔ, píye pin nfatɛnɛ m má, uu rinɔ́ɔ sɔnɛ pi tikisɛ yarɛ kuu Apiraham n wa.
Anɔ́ɔ kópɛ yɛ mpí nnɛ́í pɛɛ n tálɛ̃ tɛ isé yɛ́ pi yoriyɛ kɛcáá welɛ. Li Nléécaasimɛ́-i wɔ́laalɛ̃ tɛ: Úye unsá lɛlɛɛ isé ritɛlɛ́ kɛ́mɛɛ n wɔ́laalɛ̃ nnɛ́í rintiki ukɛ́ kɔ lipikɛi n wai, anɔ́ɔ kópɛ yɛ liute kɛcáá welɛ.
Ái céreisɛ rɛ úka úu yɛ́ isé ritiki uú nɛ Uléécaa inipɛɛ-i wai asei ute. Lɛ̃ nnya kai wɔ́laalɛ̃ tɛ: Usoi nkó yɛɛ asei ute rɛ u Uléécaa nɛ kɛfa tɛnɛ nnya, yɛɛ nfáa má.
Ticuruu isé nɛ nfatɛnɛ ńn líka pɛ́nɛlɛ̃, amá isé yɛ maa rɛ: Uyɛɛ yɛ́ i rintíki nɛ ikɛtɔ-pɔ kii yɛ́ nfáa hɛ.
Kirisi kɛ Uléécaa uu tirɔ́tísí anɔ́ɔ wa. Kei kɛ Kirisi uú nɛ isé anɔɔ kɛ́mɛɛ rɔ́ lésɛ. Nléécaasimɛ́ yɛ mɛsei maa rɛ: Pin úye kuna kɛcáá rinkɔlɔ, Uléécaa yɛ liute anɔ́ɔ walɛ.
Li lɛ̃ walɛ rɛ mpuri sanɛ pikɔ́ pɔ́ɔkɛ́ Yeesu Kirisi kupɛ́nɛcɔ kɛ́mɛɛ rinɔ́ɔ sɔnɛ kɛ Uléécaa uu Apiraham n yekei yɛ̃. Lɛ̃ kɛ́mɛɛ tɔn nfatɛnɛ m má, tɔ lɛ̃ Nfáasɔnɛ kɛ Uléécaa uu rɔ́ n yekeilɛ̃ yɛnlɛ.
Pimárɛcɔ, nɛ la kɛ́ sisoipipi mɛwai kɛ́mɛɛ linyinɛ kpísi kɛ́ nɛ nɔ́ símisi ani kóm. Usoi un tinɔ́ɔ n wɔi uu yekei yarɛ kai m pisɛ, úka úu yɛ kɛsi, úka úu yɛ líka rikpá, in kɔ nɛ kɛsoipipi kɛɛ wɔi akɛ yekei.
Apiraham nɛ uupirɛ̃ kɛ Uléécaa uú pɛɛ kɔ nɛ lisɔnɛ lɛ̃ kuu n yekeilɛ̃ mɛ̃́. Ái wɔlaalɛ̃ tɛ Apiraham nɛ upipirɛ̃. Lɛ̃ nnya, ái pisoi kulúi mɛkɔ́ kai wɔ́laalɛ̃, uupirɛ̃ usɛ mɛkɔ́ kai wɔ́laalɛ̃. Uupirɛ̃ uyɛɛ Kirisi.
Mmɛ̃ kam ń la kɛ́ nɔ́ símisi yɛ nkpéni mmú: Uléécaa yɛ mɛkɛɛ-mɛ wɔilɛ uu yekei yarɛ kai m pisɛ. Likɛpirɛ, ai wai iŋmɛ̃ pílɛ pílɛ mɛna nɛ afɛɛtaani, Moisi isé pɔ́ɔ pɛɛ kɛlenɛ leeri. Íi yɛ́ fe ikɛ́ lɛ̃ kɛ Uléécaa uu ń la ukɛ́ wa caai. Insá lɛ̃, Uléécaa rinɔɔ kuu n yekei yɛ́ rinnaŋɛ paa.
In tɛ isé kɛ usoi uu yɛ ritiki Uléécaa uu pɛɛ́ nɛ lɛ̃ kuu u n yekeilɛ̃ u pa, li pɛɛ walɛ rɛ Uléécaa úu urinɔɔ cirɛ kuu n yekei ritiki. Amá kɛ Uléécaa uu mɛkɛɛ-mɛ n yekei nnya kuu Apiraham ípɛɛlɛ́ɛ nyísɛ uu lɛ̃ kuu u n yekeilɛ̃ u wai.
In lɛ̃, yo nnya kɛ isé ii pɛɛ nkpáni we? Iyɛ̃ nkɔ́ mɛɛ rɛ ikɛ́ mɛwai mɛɛ ámɛ Uléécaa mɛla-i ń we pisoi n nyísɛlɛ̃, Apiraham upirɛ̃ uyɛ̃ kɛ Uléécaa uu lisɔnɛ n yekeilɛ̃ uú ha nɛ tuiri. Piléécaatumɛ pɛɛ isé iyɛ̃ pisoi cereisɛ. Usoi unyinɛ yɛɛ pɛɛ́ nɛ Uléécaa nnɔɔ n símisi kapí nɛ ritiki apí nɛ símisi.
Pin nɛ usoi rintiki apí nɛ linyinɛ wai, li nyísɛ rɛ pɛpɛɛ pikɛi n wai yɛ kulúi welɛ. Amá Uléécaa mɛcirɛ yɛɛ rinɔ́ɔ piyekei kɛ́mɛɛ pikɛi wai.
Lɛ̃ nnya, tɔkɛ́ nkpéni rɛ isé íi Uléécaa rinɔɔ kuu n yekei ritikii? Ái nkpáni lɛ̃. Pin pɛɛ isé inyinɛ n wa yɛɛ yɛ́ usoi nfáa n hɛ, i yɛ́ pɛɛ fe ii usoi Uléécaa inipɛɛ-i waisɛ asei ute.
Amá Uléécaa Nsímɛ́ ritɛlɛ́ yɛ maa rɛ mɛwai kópɛ nnaŋɛ mɛɛ kɛtẽ nnɛ́í múílɛ̃. Li pɛɛ lɛ̃ walɛ rɛ pisoi mpí nnɛ́í pɛɛ yɛ́ Yeesu Kirisi nɛ kɛfa n tɛnɛ pɛɛ yɛ́ lɛ̃ kɛ Uléécaa uu pi n yekeilɛ̃ yɛ̃.
Nfatɛnɛ ituŋɛ ikɛ́ kɛlenɛ n tu, isé yɛ pɛɛ rɔ́ hánaalɛnlɛ yarɛ pikpaniikɔ́, in tɔ́ mɛ̃́ likɛ́ ha nɛ tu pɛɛ́ uyɛ-i kɛ Uléécaa uu yɛ́ rɔ́ n nyísɛ rɛ tɔkɛ́ Yeesu nɛ kɛfa tɛnɛ.
Lɛ̃ nnya, isé yɛɛ rɔ́ nyɔ́i aí ha nɛ Kirisi ikamɛtuŋɛ tulu. Uyɛ̃ kari yɛ́ nɛ kɛfa tɛnɛ arí nɛ Uléécaa inipɛɛ-i wai asei pite.
Kari nkpéni nní nɛ Kirisi kɛfa pitɛnɛ m máálɛ̃ nnya, ári nkpéni urɔ́nyɔ́lɛ uyɛ̃ mɛkɔ́-i we.
Li we rɛ nɔ nkpéni nɔ́nnɛ́nɛ́í Uléécaa sipipi lɛ, kani Yeesu Kirisi nɛ kɛfa n tɛnɛ nnya.
Nɔ́ mpí nnɛ́í nɔ́ɔ nní Kirisi kupɛ́nɛcɔ kɛ́mɛɛ míni n wɔ́lɛ, nɔ́ nɛ uyɛ̃ nɛ pansɛlɛ pisɛ.
Lɛ̃ nnya, ái nkpéni we rɛ nkó yɛ Usuifi nɛ́ɛ mpuri sanɛ ukɔ́, nɛ́ɛ ulási nɛ́ɛ uyɛɛ umɛcirɛ n te nɛ́ɛ utisi nɛ́ɛ unɔ́si. Nɔ nkpéni mɛyíkíyiki pisɛ lɛ, kani Kirisi Yeesu nɛ kɛfa n tɛnɛ nnya.
In tɛ nɔ mɛsei Kirisi pikɔ́ lɛ, nɔ kɔ Apiraham pipirɛ̃ lɛ. Nɔ́ɔ lɛ̃ kɛ Uléécaa uú pɛɛ́ Apiraham nɛ upipirɛ̃ n yekeilɛ̃ te.
Mmɛ̃ kam nní la kɛ́ maa rɛ: Usoi unsá kahanɛ m papisi kuu pɛɛ ikúlanlũ li, úu ulási nɛ ńka kɛ́mɛɛ kóólɛlɛ̃, in kɔ nɛ uyɛɛ ḿpá yo te.
Ḿpá nɛ lɛ̃, pinyinɛ pɛɛ yɛ́ u nyɔi api ukɛcáá m paílɛ̃ aí ha nɛ kumúŋɛ́ kpɛ̃ kɛ usáa uu n yekei tulu.
Limɛcɔ kɛ tɔ́ɔ kɔ pɛɛ́ we yarɛ siwã́ síńsá. Kɛtẽ nkɛ́ kɛcáá, ńnaŋɛ likɔ́ ilasi karí pɛɛ le.
Amá kɛ ituŋɛ ii n tu, Uléécaa yɛ Ukɛpipi tummɛlɛ unɔ́si unyinɛ uu kɛ maru apí nɛ isé kɛ múlú
kɛkɛ́ nɛ pɛ̃ kɛ isé ii ilási n tónsɛlɛ̃ n fénnɛ, kɛkɛ́ kɔ nɛ lɛ̃ kɛ́mɛɛ rɔ́ m pansɛsɛ Uléécaa sipipi nnya.
Kani kɔ nní Uléécaa sipipi nnya kɛ Uléécaa uu nɔ́anɛ́kíŋ kɛ́mɛɛ Ukɛpipi Nfaasɔnɛ wa nn sélei rɛ: Sáa! Sáa!
Lɛ̃ nnya, áni kɔ nkpéni pilási, nɔ usipipi lɛ. Nɔn usipipi, nɔ kɔ Uléécaa mɛla kɛ́mɛɛ umɛmá pite lɛ, mɛmá mɛ̃ kuu usipipi n yekeilɛ̃.
Nɔ pɛɛ mɛkɛɛ welɛ áni Uléécaa nyu. Piléé pinyinɛ ilasi kaní pɛɛ le ápi kɔ pɛɛ mɛyíkíyiki piléécaa.
Lɛ̃ nnya kani nní Uléécaa n céri nɛ́ɛ kɛ uyɛ̃ uu nní nɔ́ n céri nɔ́ kɔ nkpéni kɛtẽ kɛcáá ńnaŋɛ likɔ́ kɛ́mɛɛ pɛlɛ aní ha liilasi pilukɛ kpáá? Ńnaŋɛ mmɛ̃ ńn líka kuwai we, ńn kɔ líka tu.
Nɔ mɛyánsei siyáa sinyinɛ nɛ iwárɛ inyinɛ nɛ aŋmɛ̃ anyinɛ wɛ́ɛlɛ ani waisɛ inyɔ́ɔnsɛtuŋɛ!
Li nfasimɛ́ nɛ́ we rɛ pinɛ́kɛi kaḿ nɛ nɔ́kɛnɛ́mɛɛ rinŋmɔ́ɔ́pú ápi kapɛ mɛ́woo wa!
Pimárɛcɔ, nɛ nɔ́ pisɛ rɛ ani mɛnɛ́cɔ mmɛ́ n we. Nɛ̃́ nɛ kɔ nɔ́mɛnɛ́cɔ isé ilasi kɛ́mɛɛ welɛ. Áni ncaai ńka nɛ́ wa.
Ani léisɛ rɛ nɛ pɛɛ utóikɔ́ lɛ, pɛɛ́ uyɛ-i kaḿ pɛɛ mɛfoí Nsímɛ́ Kɛcirɛ nɔ́ rin-yóó.
Kaḿ pɛɛ lɛ̃ m pɔ́ɔ́lú, ám pɛɛ kúpaí mɛtɛ́ we. Amá áni nɛ́ níŋni áni kɔ nɛ́ ŋmɛriyɛ. Nɔ nɛ íwɛ nɛ́ lilɛ, ticuruu ani kɔ nɛ́ yɔ́su yarɛ Uléécaatumɛ unyinɛ nɛ́ɛ yarɛ nɛ Kirisi Yeesu lɛ.
Mɛ́ye kɛ nɔ́nnɛ́pɔ́ɔnarɛ mmɛ̃ nn pɛlɛ? Nɛ̃́ ŋmaa nɛ́ɛ yɛ̃ tɛ nɔn pɛɛ́ n fenɛ, nɔ́ pɛɛ ricuruu nɔ́inɛ́nípɛɛ lésɛntɛ ani nɛ́ pa.
Kam nsímɛ́sei nɔ́ n símisi nnya kam pɛɛ nkpéni pansɛ nɔ́unɛ́láarɔ, nɛ́ɛ íye?
Ńla mmɛ̃ kapi nní nɔ́kɛnɛ́cáá m má nnaŋɛ ńn lisɔnɛ linyinɛ. Pi lalɛ pikɛ́ tɔ́ nɛ nnɔ̃́ túúnnɛ nɔkɛ́ pɛɛ mɛyã́ pin n la.
Li nyaḿ tɛ áni kapɛ yɛ píkai lisɔnɛ nɛ sikã́ wa, ái rɛ pɛɛ́ uyɛ-i kam nɔ́kɛnɛ́kúrí ń we ŋmanɛ.
Sinɛ́pipi, nɛ kɔ nɛ nɔ̃́ nnya ntóósi kómɛilɛ yarɛ unɔ́si kɛ mɛmárɛnlõ amɛ n kɛ́hɛni. Lɛ̃ kai yɛ́ nɛ́ n we aní ha nɛ pipele tɛnɛ, aní nɛ Kirisi mɛwee nɔ́kɛnɛ́mɛɛ n nyísɛlɛ̃.
Li ripɔ́ɔ nɛ́ we rɛ kɛ́ pɛɛ kumúŋɛ́ nkú-i nɔ́kɛnɛ́mɛɛ n we kɛ́ céri lɛ̃ kam yɛ́ nɔ́ n símisi. Ám nyu íye kam yɛ́ nɔ́ wa.
Nɔ́ɔ nní n la isé ikɛ́ nɔ́kɛnɛ́cáá ńnaŋɛ m má kaḿ la kɛ́ pisɛ rɛ nɔ pɛɛ kómɛi lɛ̃ kii n símisii?
Likumúŋɛ́ rɛ li wɔlaalɛ̃ tɛ Apiraham yɛ piŋmánɛ pitɛ́ mári. Ulási Akaa yɛɛ usɛ nɛ u mari, uunɔsi Sara yɛɛ umɛcirɛ n te pɔ́ɔ nɛ ucɔ u maru.
Kɛsoipipi mɛla kɛ́mɛɛ kɛ Akaa uu uuŋmánɛ mari. Amá Uléécaa rinɔɔ kuu n yekei kɛcáá kɛ Sara pɔ́ɔ uukɔ́ mári.
Nsímɛ́ mmɛ̃ nnyinɛcɔ yɛ mmú: Pinɔ́si pɛ̃ kɛtɛ́ yɛ anɔ́ɔ atɛ́ kɛ Uléécaa uu n yekei lɛ. Nkómɛinɛ foí mmɛ̃ kɛ Uléécaa uú nɛ pisoi Sinayi riyɔpɛ kɛcáá sée Akaa uú nɛ siwã́ maru silási.
Akaa yɛ we yarɛ Arapii kɛtẽ-pɔ Sinayi riyɔpɛ. U kɔ we yarɛ kuyu nkú kapi yɛ nɛni nní n sée rɛ Yerusalɛm. Ku nɛ kupikɔ́ yɛ isé pilasi lɛ.
Amá Yerusalɛm yɛɛ kɛyómɛcaa-pɔ ń we nɛ upikɔ́ yɛ pimɛcirɛ telɛ. Kuyu kpɛkpɛɛ nkpéni we yarɛ urɔ́ni.
Lɛ̃ nnya kai wɔ́laalɛ̃ tɛ: Pɔ́ unɔ́si nyapi nkó yɛɛ úu píkai m máraalɛ̃, a yisi a cɔ. A mpɔ́ɔnarɛ nɛ ricáái. Pɔ̃́ kɛ mɛmárɛnlõ ámɛ píkai n kɛ́hɛnlɛ̃! Unɔ́si kɛ ula úu ń la sipipi yɛ ulakɔ́ sikɔ́ kulúi feriyɛ.
Pimárɛcɔ, nɔ̃́ nɛ Uléécaa rinɔɔ kuu n yekei nnya usipipi lɛ Isaaki mɛcɔ.
Uyɛ̃ kapi kɛsoipipi mɛla kɛ́mɛɛ m mári yɛ uyɛ̃ kɛ Nfáasɔnɛ nn n tíyɛsɛ api máru lémaalɛnlɛ hái. Lɛ̃ kaí we nɛ nɛni-mɛ.
Íye kɛcirɛ kai pɛɛ wɔ́laalɛ̃? Li wɔlaalɛ̃ tɛ: A unɔ́silasi nkó nɛ uuŋmánɛ lakasɛ, li we rɛ ulási uŋmánɛ nɛ uyɛɛ umɛcirɛ n te ukɔ́, ápi yɛ́ ikúlanlũ kɛsẽ́ li.
Pimárɛcɔ, lɛ̃ nnya tɔ̃́ ári ulási uyɛ̃ sipipi. Tɔ uyɛɛ umɛcirɛ n te sikɔ́ lɛ.
Kirisi yɛ ilási kɛ́mɛɛ rɔ́ lésɛlɛ rɛ tɔkɛ́ mɛyíkíyiki mɛrɔ́círɛ n te. Lɛ̃ nnya, ani n we nɔn páápú, áni kapɛ kɔ nɔ́mɛnɛ́círɛ ilási kɛ́mɛɛ pitanɛ rikpá.
Ani kutu ricɔ, nɛ̃́ Pɔɔli kɛ́ nɔ́ símisi ani kóm tɛ nɔn n tíyɛ pin n kérii, Kirisi úu pɛɛ líka nɔ́ yóriyɛ.
Nɛ́ kɔ pimáa nɔ́ rikpá rɛ úye un n tíyɛ pin u rinké, isé nnɛ́í kai pɛɛ pisɛ rɛ ukɛ́ ritiki.
Nɔ́ɔ nní ń la rɛ nɔkɛ́ isé ritiki nɔkɛ́ nɛ Uléécaa inipɛɛ-i wa asei pite, nɔ́ nɛ Kirisi yɛ túúnnɛlɛ ani Uléécaa ipɛɛlɛ́ɛ paa.
Tɔ́ɔ nní nɛ kɛfa u n tɛnɛlɛ̃, tɔ̃́ nɛ mɛ̃́ tɛ u yɛ́ rɔ́ waisɛ asei pite. Nfáasɔnɛ mɛɛ tíyɛsɛlɛ̃ kari mɛ̃́ tɛ Uléécaa yɛ́ ntɔ́fatɛnɛ nnya rɔ́ waisɛ asei pite.
Kirisi Yeesu kupɛ́nɛcɔ kɛ́mɛɛ, nké nɛ́ɛ nkécirɛ́ ńn yɛ líka yoriyɛ. Lɛlɛɛ kuláa m má yɛɛ usoi ukɛ́ nfatɛnɛ m má mɛɛ ńla n nyísɛlɛ̃.
Nɔ koraanɛlɛ ńsɔnɛ hái. Wóo nkpéni nsẽ́ nɔ́ púnɛisɛ un nɛ nɔ́ yúlu rɛ áni kapɛ asei ritiki?
Nsímɛ́ mmɛ̃ kapí nɛ nní atu nɔ́ n takai ńn Uléécaa yɛɛ nɔ́ n séi kɛ́mɛɛ léeri.
Pi yɛ maa rɛ: Nkpɔ́nɔ́tɔ pitɛ fíí pɛɛ yɛ kukpɛ́ɛcari nnɛ́í nyɛ́pukusɛ.
Amá ḿpá nɛ lɛ̃, nɛ nɛ Upíima tálɛ̃ tɛ nɔ sɔ́nti nɔkɛ́ ncée sɔnɛ kɛ́mɛɛ pɛɛmɛ. Amá uyɛɛ nní nɔ́ n cɔ́ŋlɛ̃, tɛ úye kɛcirɛ loo, Uléécaa yɛ́ kutu u ripasa.
Pimárɛcɔ, nɛn pɛɛ́ n céési rɛ li pisɛ rɛ pisoi pikɛ́ kérii, yo nnya kapi yɛ́ pɛɛ nkpáni nɛ́ n wéékusɛlɛ̃? Nɛn lɛ̃ n céési, Kirisi nkpɔ kunapɛ́ɛ́kɔɔ́ kɛcáá ńn yɛ́ pɛɛ úka kɛ́mɛɛ awólɛ nsímɛ́.
Pɛpɛɛ nní nɔ́ n cɔ́ŋlɛ̃ tɛ ani kérii ápi kapɛ nɛ piké ŋmanɛ ripá. Pikɛ́ mɛsɛ pimɛcirɛ camɛsi!
Pimárɛcɔ, Uléécaa yɛ ilási kɛ́mɛɛ nɔ́ lésɛlɛ rɛ ani nɔ́mɛnɛ́círɛ n te. Ḿpá nɛ lɛ̃, áni kapɛ nɛ riwááná rɛ nɔ nɔ́mɛnɛ́círɛ te nnya aní nɛ lɛ̃ kani n káipinkɛɛ n wai. Amá ani n lakaanɛ nɔn kɔ pikɛi wapaanɛ.
Nsímɛ́ nsɛ kɛ́mɛɛ kɛ isé nnɛ́í ií we. Lɛlɛɛ rɛ: A upɔ́cɔ n la yarɛ ripɔ́cúruu.
Amá nɔn nɔ́mɛnɛ́cɔpɛcirɛ n kɛ́hɛnnɛ nɔn n takainkɛɛ, ani nɔ́mɛnɛ́círɛ tĩ. Insá lɛ̃, nɔ́ nɔ́mɛnɛ́círɛ kónaanɛ.
Lɛ̃ nnya, nɛ la kɛ́ nɔ́ símisi rɛ ani tíyɛ Nfáasɔnɛ nkɛ́ nɔ́ n séni, áni yɛ́ pɛɛ́ uyɛ-i nɔ́linɛ́káipi-káipi n wai.
Ái lɛ̃ kani ń la kɛ Nfáasɔnɛ nń la. Ái kɔ Nfáasɔnɛ lilala kɛ nɔ́ɔ kɔ la. Nfáasɔnɛ lilala nɛ lɛ̃ kɛ kɛsoipipi akɛ ń la ái yɛ risánɛ. Lɛ̃ kaí we nnya káni yɛ fe nɔkɛ́ lisɔnɛ kani ń la n wai.
Amá in Nfáasɔnɛ mɛɛ nɔ́ séni, isé íi pɛɛ kɔ ńnaŋɛ nɔ́kɛnɛ́cáá má.
Lɛ̃ kɛ kɛsoipipi likáipi-káipi ai yɛ n léemɛ aí n nyáni kpã́ii yɛ nní: Iwásá piwapaankɛɛ nɛ mɛ́kpɛrinkpɛwai nɛ mɛsɛicirɛ́wai,
nɛ piléényɔ́ɔnsɛ nɛ mɛnírihélaawai nɛ iláarɔ piwapaanɛ nɛ picɛ́ŋaankɛɛ nɛ kufatoi nɛ kuwɔ́i nɛ íkɛŋɛnɛ nɛ pikóólɛntɛnɛ nɛ pitele siwúípi piwapaankɛɛ
nɛ ucɔ likɔ́ pikáipinkɛɛ nɛ píta nirɛ́ nɛ pilukɛ caainkɛɛ nɛ anyã́ nɛ lilinyinɛcɔ. Nɛ la kɛ́ nɔ́ péhelɛ yarɛ kam pisímɛ́ nɔ́ m masí rɛ: Pɛ̃ nnɛ́í pɛɛ limɛwai mɛ̃ n wapisi uka úu Uléécaa iyɔɔpi kɛ́mɛɛ mɛlonɛ má.
Amá lɛ̃ kɛ Nfáasɔnɛ pɔ́ɔ yɛ usoi n hɛ yɛ nní: Ńla nɛ mpɔ́ɔnarɛ nɛ nkíŋniŋɛ nɛ ḿpurɛ nɛ kusoi piwai nɛ nfanarɛ nɛ asei pitiki
nɛ ńniŋɛ nɛ mɛcírɛ pimúlú. Isé íi mɛwee mɛ̃ kɛsu.
Kirisi Yeesu pikɔ́ yɛ pimɛwee nɛ pililala nɛ pilikáipi-káipi pikpíkɛ́ masilɛ api kunapɛ́ɛ́kɔɔ́ kɛcáá karii.
Nfáasɔnɛ mɛɛ Uléécaa nfaa rɔ́ hɛɛlɛ̃. Lɛ̃ nnya, tɔkɛ́ tíyɛ nkɛ́ rɔ́ n séni.
Ári kapɛ pansɛ píyuwɛ́laa tɔkɛ́ mɛrɔ́cɔpɛcirɛ anɔ́ɔ n wɛ́laanɛ tɔn kɔ mɛrɔ́cɔpɛcirɛ kufatoi wapaanɛ.
Pimárɛcɔ, nɔ́ mpí kɛ Nfáasɔnɛ nn nní ń séni, nɔn yɛ unyinɛ n yɛ̃ un akópɛ n wai, ani yɛ m purú aní nɛ ncée sɔnɛ-i u pɛsɛri. Ani yɛ nɔ́mɛnɛ́círɛ tĩ tɛ mɛwai mɛ̃ mɛcɔ ámɛ kapɛ nɔ́ lɛɛmɛ.
Ani ncɔni n lɛ́naanɛ. Lɛ̃ kani yɛ́ nɛ Kirisi isé rintíki yɛ lɛ̃.
Úye un m músu rɛ úu kusa we, kúu kɔ pɛɛ líka tu, umɛcirɛ kuu kíraasɛ.
Ḿpá úye ukɛ́ yɛ uricuruu mɛwee ripaí. Un n yɛ̃ tɛ li rikɔ́kɔri we ukɛ́ umɛcirɛ nɛ múŋɛisɛnɛ, ái kapɛ nɛ picɔ.
Li we rɛ ḿpá úye yɛɛ yɛ́ céri uu símisi lɛ̃ kuu n wa.
Li pisɛ rɛ usoi nkó kapi Uléécaa Nsímɛ́ n céési ukɛ́ ulikɔ́ nɛ uucélaa kɛcáá pípaí n lɛ́ni.
Áni kapɛ nɔ́mɛnɛ́círɛ kiraasɛ, ápi yɛ Uléécaa sɛ́nnyi. Lɛ̃ kɛ usoi uu n lukɛsi kuu yɛ kpasi.
Úye un umɛla likɔ́ n lukɛsi, uu umɛla likɔ́ yɛ́nu. Amá úye un Nfáasɔnɛ likɔ́ n lukɛsi, uu Nfáasɔnɛ mɛla yɛnu, lɛlɛɛ nní nfáa tɛnɛcirɛ́.
Mɛwai sɔnɛ piwai ápi kapɛ yɛ rɔ́ pi. Li we rɛ tɔn lɛ̃ piwai nɛ n ŋmɔ́ɔ́púlɛ̃, ituŋɛ yɛ sɔ́ntilɛ, ḿpá úye ukɛ́ lɛ̃ kuu n lukɛsi kpasi.
Lɛ̃ nnya kai nkpéni nní lɛ̃ kuwai ń we, tɔkɛ́ pisoi nnɛ́í ńla n nyísɛlɛ̃, aí nɛ tɔ́su tɔ́ nɛ pɛ̃ tɔ́ɔ Kirisi nɛ kɛfa n tɛnɛlɛ̃.
Ani ripaí lɛ̃ kam nkpéni tinɛ́cúruu nɛ kunɛ́nípɛ nɔ́ n wɔ́i mɛkónɛ mɛkónɛ.
Mpí nnɛ́í pɛɛ n wɛ́ɛ́si rɛ pisoi pikɛ́ pi pakarɛ pɛɛ nɔ́ cɔ́ŋlɛ̃ tɛ ani kérii. Ápi la pikɛ́ Kirisi nkpɔ kunapɛ́ɛ́kɔɔ́ kɛcáá nnya íwɛ inyinɛ li.
Pikéké pɛ̃ ricuruu ápi isé tíkilɛ̃, amá pi pɛɛ́ la rɛ nɔ́ɔkɛ́ kérii pikɛ́ nɛ nɔ́pinɛ́ké pɛ̃ nnya rikɔ́kɔri n wai.
In nɛ́ɛ, kɛ Upíima Yeesu Kirisi uu kunapɛ́ɛ́kɔɔ́ kɛcáá n kpu ŋmanɛ yɛɛ nɛ̃́ tikɔ́kɔri waisɛ. Líka licɔ ái likɛcáá kpálɛ̃. Kunapɛ́ɛ́kɔɔ́ kɛcáá nkpɔ mɛɛ tíyɛsɛ kɛ kɛtẽ kɛcáá likɔ́ ái kɔ nkpéni kɛnɛ́mɛɛ kuláa kúka má, ám kɔ nkpéni pikáipinkɛɛ li kpálɛ̃.
Ái nké nɛ́ɛ nkécirɛ́ yɛɛ linyinɛ yoriyɛ, amá Uléécaa ukɛ́ rɔ́ pansɛsɛ pisoi falɛ yɛɛ yɛ yoriyɛ.
Mpí nnɛ́í pɛɛ piisoi kɛ́mɛɛ nsímɛ́ mmú n tíkilɛ̃ kaḿ nɛ welu rɛ Uléécaa ukɛ́ nkíŋniŋɛ pi hɛ uu kɔ íwɛ pi téni. Nkíŋniŋɛ nɛ píwɛtu pikɛ́ kɔ Uléécaa kuyu Isirayɛɛli kɛcáá n we.
Kai nɛni nɛ n kpísi, úka úu kapɛ picɔ́ŋ nɛ́ rikpá. Iwɔ́i yɛ inɛ́piŋɛ kɛcáá nyísɛlɛnlɛ rɛ nɛ Yeesu kɛcáá íwɛ lilɛ.
Pimárɛcɔ, Urɔ́píima Yeesu Kirisi ukɛ́ ípɛɛlɛ́ɛ nɔ́ nyísɛ. Amí.
Nɛ́ɛ Pɔɔli yɛɛ Uléécaa mɛla kɛ́mɛɛ Kirisi Yeesu utumɛ m pansɛ. Nɔ̃́ kɛ Uléécaa uu n wɛ́ɛ nɔn Efɛɛsi-pɔ we nɔn Kirisi Yeesu nɛ kɛfa kɛsɛ tikilɛ̃ kam títɛlɛ́ ntí wɔ́lu.
Urɔ́sáa Uléécaa nɛ Upíima Yeesu Kirisi pikɛ́ ípɛɛlɛ́ɛ nɛ nkíŋniŋɛ nɔ́ nyísɛ.
Urɔ́píima Yeesu Kirisi Usaa Uléécaa yɛɛ ipakarɛ te. U Nfáasɔnɛ likɔ́ ncɔpuri nnɛ́í kɛyómɛcaa-pɔ rɔ́ hɛlɛ un nɛ tɔ́ nɛ Yeesu Kirisi kupɛ́nɛcɔ kɛ́mɛɛ rɔ́ kpálɛ̃.
Uléécaa ukɛ́ kɛlenɛ ḿpá yo n wa, u rɔ́ wɛ́ɛlɛ uu tɔ́ nɛ Kirisi kupɛ́nɛcɔ kɛ́mɛɛ rɔ́ pansɛsɛ upikɔ́. Kupɛ́nɛcɔ kpɛ̃ kɛ́mɛɛ kuú la rɛ tɔkɛ́ n kpã́iilɛ̃ ári kapɛ kɔ uinipɛɛ-i akópɛ áka m má. Kuu rɔ́ ń la nnya kuu
uripɔɔ nɛ Yeesu Kirisi nnya mɛkɛɛ-mɛ rɔ́ kpísi uu rɔ́ pansɛsɛ usipipi. Lɛ̃ kuu unfanarɛ kɛ́mɛɛ rɔ́ ń la yɛ lɛ̃.
Lɛ̃ nnya, tɔkɛ́ Uléécaa pakarɛ rɛ u tɔ́ nɛ ukɛpipi lala Kirisi kupɛ́nɛcɔ kɛ́mɛɛ lisɔnɛ píima rɔ́ wa.
U tɔ́ nɛ Kirisi kupɛ́nɛcɔ nnya nɛ unfanarɛ mpiyɛ nnya akópɛ ilasi kɛ́mɛɛ nɛ Kirisi mɛnyɛ rɔ́ lésɛlɛ uu arɔ́kópɛ rɔ́ sárɛi.
Uléécaa yɛ mɛyíkíyiki unfanarɛ rɔ́ nyísɛlɛ. Mɛwɛ́ɛ́sɛsɔhɔ nɛ mɛsɔhɔ nnɛ́í kuu rɔ́ hɛ.
U tíyɛsɛlɛ ari lɛlɛɛ umɛla kɛ́mɛɛ m pékaalɛ̃ ceru. Hái mɛkɛɛ-mɛ kuu unfanarɛ kɛ́mɛɛ la rɛ Kirisi ukɛ́ lɛ̃ wa.
Lɛlɛɛ rɛ ituŋɛ in n tu, Uléécaa yɛ́ uyɔ́ɔpi usɛ lesɛ. Uyɛɛ Kirisi. Uu kɛyómɛcaa-pɔ nɛ kɛtẽ nté likɔ́ nnɛ́í kɛcáá iyɔ́ɔpi le.
Uléécaa yɛ tɔ́ nɛ Kirisi kupɛ́nɛcɔ kɛ́mɛɛ lirɔ́kɔ́ nnɛ́í rɔ́ palɛ. Lɛ̃ nnya kuú pɛɛ mɛkɛɛ-mɛ ukɛmúŋɛ́-i rɔ́ wɛ́ɛ uu ilúkɛ́ yekei. Uricuruu yɛɛ la nnya kuu lɛ̃ wa.
Lɛ̃ nnya, tɔ́ mpí tɔ́ɔ pɛɛ nní pifoí Kirisi nɛ rintá, tɔkɛ́ nkpéni Uléécaa mɛyɔɔpi nɛ siyómɛ ritaásɛ.
Nsímɛ́sei mɛɛ nní Nsímɛ́ Kɛcirɛ mɛɛ yɛ usoi riyu n lɔ. Kani Kirisi nɛ kɛfa n tɛnɛ Uléécaa uu pɛɛ nwɔ́i nɔ́ wai, Nfáasɔnɛ kuu ḿ maa rɛ u yɛ́ nɔ́ pa kuu lɛ̃ nɔ́ pa ukɛ́ nɛ nyísɛ rɛ uyɛɛ nɔ́ te.
Nfáasɔnɛ kɛ Uléécaa uú nɛ rinyi rɛ tɔ́ lisɔnɛ kuú nɛ upikɔ́ m mɛ́mpɔ yɛ̃. Tɔn píyei akópɛ ilasi kɛ́mɛɛ n le cáká-cáká kari yɛ́ lisɔnɛ lɛ̃ nnɛ́í yɛ̃́. Lɛ̃ nnya, tɔkɛ́ Uléécaa mɛyɔɔpi nɛ siyómɛ ritaásɛ.
Lɛ̃ nnya, hái kaḿ nɛ n kṍ tɛ nɔ Upíima Yeesu nɛ kɛfa tɛnɛlɛnlɛ nɔn kɔ pɛ̃ nnɛ́í kɛ Uléécaa uu n wɛ́ɛ la,
nɛ yɛ nɛn kɛyómɛ n yáásinɛ, nɛ yɛ mɛsɛ́rɛ nɔ̃́ nnya Uléécaa pɔɔnɛsɛlɛ. Nɛ yɛ kɛyómɛyáhaa-i nɔ́nnɛ́nɛ́í kɛcáá Uléécaa welɛ am tɛ:
Urɔ́píima Yeesu Kirisi Uleecaa, Sáa mɛyɔ́ɔpi ukɔ́ ukɛ́ mɛwɛ́ɛ́sɛsɔhɔ nɔ́ hɛ nɔkɛ́ nɛ u yɛ̃ ani pɛɛ́ nɛ ńsɔnɛ u ceru.
Nɛ yɛ kɔ u pisɛ rɛ ukɛ́ nɔ́inɛ́nípɛɛ wúkulɛ. Nɔ́ pɛɛ fe ani lɛ̃ kuú nɛ nɔ́ n sée ceru. Nɔ́ pɛɛ lisɔnɛ kuu yɛ pɛ̃ kuu n wɛ́ɛ n hɛ mpiyɛ nɛ linsɔnɛ yɛ̃,
ani kɔ ceru rɛ ńnaŋɛ kuú nɛ tɔ́ mpí tɔ́ɔ nní nɛ kɛfa u n tɛnɛlɛ̃ kɛ́mɛɛ n kɛisi ńn kumúŋɛ́ má.
Ńnaŋɛ píima mmɛ̃ kuú nɛ Kirisi kɛ́mɛɛ kɛisi uú nɛ pikpɔkpɔ kɛ́mɛɛ u yukusɛ, uu kɔ nɛ kɛyómɛcaa-pɔ ukulukɛ-lukɛ-mɛ̃ kɛ́yukɔɔ́tonɛ-i u tonsɛ.
Kirisi yɛ lɛ̃ nnya kɛyómɛcaa-pɔ iyɔ́ɔpi nɛ n-yɔ́ɔpinaŋɛ nɛ ńnaŋɛ nɛ iwɛ́ɛ́sɛ píima nɛ ḿpá yo yɛɛ rinyíri m má nɛ kɛkpéẽ welɛ. U ḿpá yo kɛkpeẽ welɛ. Ái lɛlɛɛ nɛni kumúŋɛ́ nkú-i ń we ŋmanɛ kɛkpeẽ kuú we, amá nɛ lɛlɛɛ masí kɛpirɛ-pɔ n wémɛ kɛkpeẽ kuú we.
Uléécaa yɛ ḿpá yo Kirisi iyɔɔpi mɛtene walɛ uu likɛcáá u tonsɛ. U u palɛ rɛ ukɛ́ Uléécaa icápinɛ nnɛ́í uyɔɔpi píima.
Uléécaa pikɔ́ icápinɛ yɛ uipiŋɛ lɛ. Umɛsá nnɛ́í kuú nɛ ikɛmɛɛ́ we un kɔ infaa nnɛ́í te, Uléécaa un kɔ nɛ umɛsá nnɛ́í Kirisi kɛ́mɛɛ we.
Nɔ̃́ nɛ pɛɛ mɛkɛɛ-mɛ nɔ́nnɛ́caai nɛ nɔ́anɛ́kópɛ nnya pikpɔkpɔ lɛ Uléécaa inipɛɛ-i.
Kɛtẽ nté isoi icɔ kaní pɛɛ le. Nɔ pɛɛ mɛkɛɛ-mɛ uyɛ̃ kani n nyáni rɛ kɛtẽ nkɛ́ uyɔɔpi tikilɛnlɛ. Uyɛɛ nní nɛni pɛpɛɛ Uléécaa pipakarɛ n yúlu isoi kɛ́mɛɛ we.
Pimɛcɔ kɛ tɔ́ɔ kɔ pɛɛ mɛkɛɛ ntɔ́nɛ́í mmú we, tɔn mɛrɔ́pɔ́ɔla wai, tɔn sirɔ́múŋɛ́ nɛ mɛrɔ́sɔhɔ cirɛ nɛ irɔ́soi le. Mɛrɔ́wee mɛ̃ nnya, tɔ̃́ nɛ kɔ pɛɛ́ nɛ sá rɛ Uléécaa ukɛ́ ukuwɔi kɛ́mɛɛ́ nɛ rɔ́ túhaanɛ picɔ mɛcɔ.
Amá Uléécaa yɛ̀ɛ̀ mɛyíkíyiki usoi íwɛ ténlɛ. Unla píima nnɛ́í kuu rɔ́ nyísɛ.
Lɛ̃ nnya kɛ Uléécaa uu tɔ́ɔ pɛɛ ntɔ́caai nnya ń we yarɛ pikpɔkpɔ uinipɛɛ-i nfáa falɛ hɛ. Ani yɛ̃ tɛ ípɛɛlɛ́ɛ kuu nɔ́ nyísɛ nnya kuu nɔ́rinɛ́yu lɔ.
Kɛsẽ́ kɛ Uléécaa uu tɔ́ nɛ Kirisi Yeesu pikpɔkpɔ kɛ́mɛɛ yukusɛ uu kɔ kɛsẽ́ ukɛmɛɛ kɛyómɛcaa-pɔ rɔ́ tónsɛ.
Lɛlɛɛ masí kɛpirɛ-pɔ leeri, ari pɛɛ yɛ́nu rɛ ípɛɛlɛ́ɛ kuu Kirisi kɛ́mɛɛ rɔ́ ń nyísɛ yɛ lisɔnɛ píima lɛ lɛɛ ái píkai kutɛnɛ ń we.
Uléécaa yɛ ípɛɛlɛ́ɛ nɔ́ nyísɛlɛ uu nɔ́nnɛ́fatɛnɛ nnya nɔ́rinɛ́yu lɔlu. Nɔ́ricúruu áni kei líka kuwai we. Uléécaa ihɛɛ yɛ nyi.
Ái nɔ́mɛnɛ́wai sɔnɛ nnya kuu nɔ́ yóriyɛ. Lɛ̃ nnya, úka úu kapɛ umɛcirɛ n taásɛlɛ̃ tɛ umɛwai sɔnɛ cirɛ mɛɛ u yoriyɛ.
Mɛsei, Uléécaa ricuruu yɛɛ rɔ́ wa. Tɔ́ nɛ Kirisi Yeesu kupɛ́nɛcɔ kɛ́mɛɛ kuu rɔ́ wa rɛ tɔkɛ́ yɛ nkpéni fe tɔkɛ́ yɛ lisɔnɛ wa. Uléécaa yɛɛ mɛkɛɛ-mɛ mɛwai sɔnɛ mɛ̃ tɔ́ yekeilɛ̃ tɛ tɔkɛ́ yɛ mɛ wa.
Ani lɛ̃ kaní pɛɛ mɛkɛɛ ń we léisɛ! Nɔ pɛɛ pisoi pinyinɛ lɛ kɛ Pisuifi api yɛ pɛɛ n sée rɛ pikécirɛ́. Amá in kɔ nɛ usoi kunipɛ kpɛɛ pɛ̃ ticuruu sisoipipi mɛké riké.
Lɛ̃ nnya, ani kõ tɛ nɔ pɛɛ́ uyɛ-i nɛ Kirisi kɛtaa welɛ. Nɔ pɛɛ́ welɛ yarɛ pisánɛ Isirayɛɛli pikɔ́ kɛcɔpɛ, áni Kirisi má, áni líka má rinɔ́ɔ kɛ Uléécaa uu pi n yekei kɛ́mɛɛ, líka ái we kani yɛ́ nɛ rintá, áni kɔ kɛtẽ kɛcáá ríka Uléécaa má.
Nɔ pɛɛ́ nɛ kɛtaa u welɛ. Amá Kirisi mɛnyɛ mɛɛ n kɔɔnu nnya, nɔ nkpéni Kirisi Yeesu kupɛ́nɛcɔ kɛ́mɛɛ́ nɛ u rikɔlɛ.
Lɛlɛɛ rɛ Kirisi yɛɛ ntɔ́kíŋniŋɛ. Uyɛɛ tíyɛsɛ kɛ Pisuifi nɛ mpuri sanɛ pikɔ́ api pansɛ mpuri nsɛ. Unkpɔ kunapɛ́ɛ́kɔɔ́ kɛcáá kuú nɛ iláarɔ yɛɛ pɛɛ pikɛpáápáá m pínɛilɛ̃ yarɛ mmɛlɛ riláu.
U Moisi isé nnaŋɛ nɛ lɛ̃ nnɛ́í lɛɛ i m páápúsɛ tinnɛlɛ uu pɛɛ Pisuifi nɛ mpuri sanɛ pikɔ́ kpísi uu u nɛ pɛ̃ kupɛ́nɛcɔ kɛ́mɛɛ pi pansɛsɛ mpuri falɛ nsɛ. Lɛ̃ kuu nkíŋniŋɛ nɛ ń ka yɛ lɛ̃.
Unkpɔ kunapɛ́ɛ́kɔɔ́ kɛcáá kuú nɛ Pisuifi nɛ mpuri sanɛ pikɔ́ pansɛsɛ ipiŋɛ isɛ, uu pi nɛ Uléécaa kɛcɔpɛ nsímɛ́ nyɔ́ɔnsɛ. Íwɛ kuu kunapɛ́ɛ́kɔɔ́ kɛcáá n li uú nɛ kpi yɛ iláarɔ kpulɛ.
Nsímɛ́ Kɛcirɛ mɛɛ yɛ nkíŋniŋɛ n hɛ kuú nɛ ka ukɛ́ nɔ́ mpí nɔ́ɔ pɛɛ nní nɛ kɛtaa u ń we nɛ nɔ́ mpí nɔ́ɔ pɛɛ nní nɛ u n kɔ́lɛ̃ símisi.
Uyɛɛ tíyɛsɛ kɛ tɔ̃́ Pisuifi nɛ mpuri sanɛ pikɔ́ ari ncée má ari yɛ nɛ Nfáasɔnɛ nsɛ kóló tíki arí nɛ Sáa Uléécaa kɛ́mɛɛ sĩ́.
Lɛ̃ nnya, áni kɔ nkpéni pisánɛ, áni kɔ picéetɔŋɛ́. Amá nɔ́ nɛ pɛ̃ kɛ Uléécaa uu n wɛ́ɛ yɛ kuyu kusɛ pikɔ́ lɛ. Nɔ nkpéni Uléécaa kɛyɔ pikɔ́ lɛ.
Nɔ nkpéni pansɛlɛ kɛ́yɔ kɛɛ m mɔ́maalɛ̃. Pitumɛ nɛ antepuyɛ pɛɛ kɛrikui. Kirisi Yeesu ricuruu yɛɛ kɛsinui riparɛ.
Uyɛɛ tíyɛsɛlɛ̃ kakɛ páápú kɛn cálɛ̃. Uyɛɛ tíyɛsɛlɛ̃ kakɛ́ we. Kɛ Uléécaa kɛyɔ lɛ kuu umɛcirɛ n yekei.
Nɔ́ nɛ picɔ nɔ́ɔ ripɛ́nɛ ani pansɛ Kirisi kupɛ́nɛcɔ kɛ́mɛɛ kɛ́yɔ kɛ̃ kɛ Uléécaa uu m mɔ́m un nɛ Unfaasɔnɛ kɛkɛmɛɛ́ we.
Kirisi Yeesu pikɛi kam n wai nnya kɛ nɛ̃́ Pɔɔli am akpanii kɛ́mɛɛ́ we. Nɔ́ mpuri sanɛ pikɔ́ mpí nnya kam íwɛ iyɛ̃ nnɛ́í le.
In n la, nɔ́ kṍ tɛ Uléécaa yɛ kɛfa nɛ nɛ́ fénnɛ uu nɛ́ forii rɛ kɛ́ ukɛmúŋɛ́ kɛ́mɛɛ nɔ̃́ nnya pikɛi u wa.
Uyɛɛ uricuruu lipéké-peké lɛ̃ nɛ́ yɛ́nɛisɛ. Linsímɛ́ kaḿ pɛɛ nní nkáripi nɔ́ wɔ́ipɔ.
Nɔn n kɛɛ̃, nɔ́ céri rɛ nɛ Kirisi nkɔ́ mɛɛ m pékaalɛ̃ kɛcáá mɛyánsei nyulɛ.
Uléécaa úu pɛɛ mɛkɛɛ-mɛ lipéké-peké lɛ̃ sisoipipi nyísɛ yarɛ kuu nkpéni nní Unfaasɔnɛ nɛ rintíki uú nɛ pitumɛ kuu n wɛ́ɛ nɛ antepuyɛ li nyísɛ.
Lipéké-peké lɛɛ nní: Pisuifi nɛ mpuri sanɛ pikɔ́ yɛ pansɛlɛ ipiŋɛ isɛ. Lɛ̃ nnya, lisɔnɛ lisɛ kapi kɔ má. Pi yɛ́ kɔ lɛ̃ kɛ Uléécaa uu Nsímɛ́ Kɛcirɛ mɛɛ pi nɛ Kirisi Yeesu m pɛ́nɛsɛlɛ̃ nnya n yekeilɛ̃ yɛ̃.
Nsímɛ́ Kɛcirɛ mmɛ̃ pikɛi kam wai. Uléécaa yɛɛ unfanarɛ kɛ́mɛɛ pikɛi nɛ́ forii uu kɛnɛ́mɛɛ unnaŋɛ nyísɛ.
Uléécaa pikɔ́ nnɛ́í kɛcɔpɛ, nɛ́ɛ yɛ ám líka tu, ḿpá nɛ lɛ̃, u pɛɛ kɛfa nɛ nɛ́ fénnɛ uu nɛ́ forii rɛ kɛ́ mpuri sanɛ pikɔ́ Kirisi lisɔnɛ lɛɛ ái kutɛnɛ ń we símisi. Nsímɛ́ Kɛcirɛ yɛ mu.
U kɔ nɛ́ forii rɛ kɛ́ tíyɛsɛ pisoi pikɛ́ yɛ̃́ lɛ̃ kɛ Uléécaa uu lipéké-peké lɛ̃ n wainɛ. Uyɛɛ ḿpá yo wa. Mɛkɛɛ-mɛ kuú pɛɛ li pékaalɛ̃.
Lɛ̃ nnɛ́í lɛɛ iyɔ́ɔpi n le lin kɛyómɛcaa-pɔ ńnaŋɛ má yɛ́ nkpéni Uléécaa icápinɛ nnya ceri rɛ Uléécaa mɛwɛ́ɛ́sɛsɔhɔ ámɛ mɛpehẽ kulúi kɛ́mɛɛ kumúŋɛ́ má.
Uléécaa kɛmúŋɛ́ kuu mɛkɛɛ-mɛ n yekei uu kɔ nkpéni Urɔ́píima Kirisi Yeesu kɛ́mɛɛ kɛ wai kɛ lɛ̃ nnɛ́í ai tíkilɛ̃.
Kari nní nɛ Kirisi m pɛ́nɛlɛ̃ tɔn kɔ nɛ kɛfa u tɛnɛlɛ̃ nnya, tɔ ncée málɛ tɔkɛ́ nɛ tirɔ́pɔ́ɔ nɛ kɛfa kɛsɛ Uléécaa rikɔ.
Lɛ̃ nnya kam nɔ́ símisi rɛ nɔ́rinɛ́pɔ́ɔ ári kapɛ íwɛ kam nɔ́kɛnɛ́cáá n le nnya caai. Nɔ̃́ kai mɛníŋɛ ríyu waisɛ.
Lɛ̃ nnya kam Sáa Uléécaa kɛyu-i anui wulalɛ̃ nɛn nɔ́kɛnɛ́cáá yáási.
Ukɛmɛɛ́ kɛ amárɛ nnɛ́í nyɛɛ kɛtẽ kɛcáá nɛ kɛyómɛcaa-pɔ ń we aa léeri.
Nɛ yɛ u pisɛ rɛ Unfaasɔnɛ nkɛ́ nɔ́inɛ́soi kɛ́mɛɛ mɛyã́ nɔ́ m papukusɛ yarɛ kɛ umɛyɔɔpi amɛ m piyɛ mɛcɔ.
Nɛ kɔ u pisɛ rɛ Kirisi ukɛ́ nɔ́nnɛ́fatɛnɛ nnya nɔ́anɛ́kíŋ kɛ́mɛɛ n we. Ani ńla kɛ́mɛɛ iníŋí wa ani kɔ nkɛmɛɛ ńsɔnɛ papisi.
Pɛɛ́ uyɛ-i kɛ nɔ́ nɛ Uléécaa pisoi nnɛ́í ani yɛ́ fe ani céru rɛ Uléécaa nla ńn kumúŋɛ́ má. N mɛpɛ́rɛ́ nɛ mɛcáa nɛ mɛcímá welɛ, nn kɔ cálɛ̃.
Kei kani yɛ́ kɔ ceri rɛ ńla mmɛ̃ nɛ mɛnyuwɛ nnɛ́í felɛ. Lɛlɛɛ yɛ́ kɔ tíyɛsɛ Uléécaa uu nɔ́kɛnɛ́mɛɛ nɛ umɛsá nnɛ́í n we.
Uyɛɛ kɛrɔ́mɛɛ nɛ rikɔhɔ kɛisi. U yɛ́ fe uu kɛrɔ́mɛɛ wai ai tɔ́su lɛ̃ kari yɛ m pisɛ nɛ́ɛ lɛ̃ kari yɛ ḿ musí.
Uléécaa yɛɛ Kirisi Yeesu kɛ́mɛɛ nɛ uicápinɛ kɛ́mɛɛ ḿpá ncɔpuri ń-yei-pɔ nɛ ḿpá píyei-pɔ ríyu te. Amí.
Nɛ Upíima nnya akpanii-i welɛ. Nɔ̃́ kɛ Uléécaa uu nní n sée kam pisɛ rɛ ani n sɔ́nɛ, nɔ́nnɛ́sẽ́ nkɛ́ n nyísɛlɛ̃ tɛ lɛ̃ kuu nní nɔ́ n sée nsẽ kani sɔ́nɛ.
Áni kapɛ áyu n wɛ́ɛ́si. Amá ani mɛsɛ́rɛ n láárú nɔn purú. Ani ńla nɛ nɔ́mɛnɛ́cɔpɛcirɛ m múínɛlɛ̃.
Ani riŋmɔ́ɔ́pú ani rinɔ́ɔ risɛ kɛ Nfáasɔnɛ nn nɔ́ n hɛ m múílɛ̃. Nfáasɔnɛ mɛɛ Uléécaa-i n léeri yɛ́ tíyɛsɛ ani nɔ́nnɛ́nɛ́í m pɛ́nɛlɛ̃, nkíŋniŋɛ nn nɔ́kɛnɛ́cɔpɛ we.
Nɔ ipiŋɛ isɛ kɛcáá ilesɛ lɛ. Nfáasɔnɛ nsɛ mɛɛ kɔ nɔ́nnɛ́nɛ́í kɛ́mɛɛ we. Likɛi lisɛ nnya kɛ Uléécaa uu kɔ nɔ́ sée.
Upíima usɛ kóló nɛ nfatɛnɛ nsɛ kóló kani má, ani kɔ míni mɛsɛ kóló wolɛ
Uléécaa usɛ kóló yɛɛ we. Uyɛɛ pisoi nnɛ́í usaa. Uyɛɛ ntɔ́nɛ́í kɛcáá tṹ, un ntɔ́nɛ́í kɛ́mɛɛ we un kɔ ntɔ́nɛ́í kɛ́mɛɛ pikɛi wai.
Amá Uléécaa yɛ ntɔ́nɛ́í mmú kɛ́mɛɛ ḿpá úye uihɛɛ hɛlɛ nɛ impehẽ Kirisi yɛɛ ḿpá úye likɔ́ musí.
Li Nléécaasimɛ́-i wɔ́laalɛ̃ tɛ: Kuu kɛléécaa rińtaá, u nɛ pikpaniikɔ́ ripɛ́nɛlɛ, uu lihɛɛhɛɛ sisoipipi hɔɔnɛntɛ.
Tɛ íye yɛ nkpéni lɛ̃ tɛ u kɛléécaa ritaá? Li nyísɛ rɛ ukɛ́ kɛlenɛ rińtaá, u kɛtẽ mɛtene kuhórɛ kɛ́mɛɛ ricɛpilɛ.
Uyɛɛ rincɛ́pimɛ cirɛ yɛɛ kɔ ritaá uu kɛléécaa fáau uú nɛ kɛtẽ nɛ kɛyómɛ nnɛ́í n yipaalɛ̃.
Uyɛɛ wa rɛ pinyinɛ pikɛ́ pitumɛ, picɔ pikɛ́ antepuyɛ, picɔ pikɛ́ Nsímɛ́ kɛcirɛ piyóó, picɔ pikɛ́ Uléécaa icápinɛ pikpeenwai nɛ picélaa.
U pi wɛ́ɛlɛ rɛ ukɛ́ lɛ̃ kapi yɛ́ upikɛi n wa pi nyísɛ, pikɛ́ pɛ̃ kɛ Uléécaa uu n wɛ́ɛ céési lɛ̃ kapi yɛ́ Uléécaa icápinɛ m papukusɛ.
Kei kɛ ntɔ́nɛ́í ari yɛ́ pɛɛ céri rɛ likɛi lisɛ karí nɛ Uléécaa Kɛpipi kɛ́mɛɛ kɛfa tɛnɛ. Tɔ pɛɛ lɛ̃ papisilɛ yarɛ kɛ Kirisi uu m papaalɛ̃ mɛcɔ.
Lɛlɛɛ yɛ́ tíyɛsɛ ári yɛ́ pɛɛ́ uyɛ-i n we yarɛ siwã́ sɛɛ ḿpá icélaa íye yɛɛ ń we n tíkilɛ̃, pisoi pɛɛ yɛ picɔ nɛ pinnɔɔmɛ kuyúi n tã ápi yɛ́ pɛɛ rɔ́ kíraasɛntɛ.
Ńla kɛ tɔ́ɔ nɛ nsímɛ́sei símisi tɔn kɔ lakaanɛ tɔn nɛ urɔ́wɛ́ɛ́sɛ Kirisi kupɛ́nɛcɔ nnɛ́í kɛ́mɛɛ pelu. Uyɛɛ ríyu.
Uyɛ̃ nnya kɛ ipiŋɛ ii kɛcírɛ nyɛnu, isitaŋɛnɛ nnɛ́í sin mulɛinɛlɛ̃. Lɛ̃ nnya kɛ ḿpá nlésɛ ń-ye nn ńla kɛ́mɛɛ mpikɛi wai, ipiŋɛ nnɛ́í yɛɛ ńla kɛ́mɛɛ m pelulɛ in papisi.
Lɛ̃ nnya kaḿ la kɛ́ nsímɛ́ mmú nɛ nɔ́ cɛ́si nɛ Upíima rinyiri ani kóm tɛ áni kapɛ kɔ nkpéni nsẽ́ tikpá yarɛ pɛpɛɛ ápi Uléécaa m pakarɛlɛ̃. Mpɔlɛcee kɛ pisimúŋɛ́ asi pi tikisɛlɛ̃.
Pimɛsɔhɔ yɛ kuŋmaha-i lompɔlɛ ápi pɛɛ Uléécaa isoi kɛ́mɛɛ we. Kapi pinnɛ́í piníri ápi Uléécaa nkɔ́ ńka nyu, piakiŋ an kɔ taká nnya.
Ápi nkpéni lisɔnɛ nɛ likópɛ nyu. Mɛ́woo mɛ́woo kapi wai, hái apí nɛ mɛseicirɛ́ wai mmɛ́ ncɔpuri m pɛ́nɛlɛ̃ pin wai.
Amá ái lɛ̃ kapi nɔ̃́ Kirisi cereisɛ.
Ái céreisɛ rɛ nɔ ukɛcáá nkɔ́ nnɛ́í kónlɛ api kɔ nsímɛ́sei mɛɛ Yeesu kɛ́mɛɛ ń we nɔ̃́ céesi ani kóm.
Lɛ̃ nnya, ani nɔ́inɛ́soi kpurɛ riyá. Nɔ́mɛnɛ́wee kpurɛ yɛ mɛ̃. Mɛlikáipi-káipi yɛ nɛ nkpɔ-mɛ̃ nɔ́ sínlɛ.
Ani tíyɛ Uléécaa Nfaasɔnɛ nkɛ́ nɔ́kɛnɛ́múŋɛ́ consɛ.
Ani isoi falɛ kpísi ani tani yarɛ kɛ Uléécaa uu ń la. Nsímɛ́sei yɛ tíyɛsɛlɛ ii asei n tikilɛ̃ in kɔ kpã́iilɛ̃.
Lɛ̃ nnya, ani nnɔ́ɔmɛ riyá ḿpá úye ukɛ́ yɛ uucɔ asei símisi. Tɔ ntɔ́nɛ́í mmú ipiŋɛ isɛ ilesɛ lɛ.
Nɔn yɛ n wɔ́ɔsi, áni kapɛ yɛ akópɛ wa. Ani yɛ nɔ́kunɛ́wɔ́i kpu ituŋɛ ikɛ́ kɛlenɛ loó.
Áni kapɛ yɛ kuníri ncée hɛ kukɛ́ ncaai wa.
Uyaa úu kapɛ kɔ nkpéni piyaa rikpá. Amá ukɛ́ riŋmɔ́ɔ́pú uu yɛ kɛfa kɛsɛ nɛ uanipɛ pikɛi pinyinɛ wai uú nɛ le, lin kɔ úye m párílɛ̃, uu fe uu liute lɛ́ni.
Nsímɛ́ kópɛ ńka ńn kapɛ yɛ nɔ́nnɛ́nɔ́ɔ-i léemɛ, amá likɛ́ mmɛ mɛɛ yɛ́ usoi ikari rinkpásɛ ai kɔ pɛpɛɛ kutu nɔ́ n cɔ́lɛ̃ lisɔnɛ wai.
Áni kapɛ yɛ Uléécaa Nfaasɔnɛ ripɔɔ caaisɛ. Mmɛ mɛɛ Uléécaa nwɔi kuu nɔ́kɛnɛ́cáá n wa kɛyáa kɛ̃ kuu nɔ́anɛ́kópɛ kɛ́mɛɛ nɔ́ ń lesɛnɛ cáká-cáká nnya.
Ani nsímɛ́ pifanaankɛɛ nɛ mɛsɛɛwai nɛ kuwɔ́i nɛ pisɛnkɛɛnɛ nɛ picɔ alɛ̃ nɛ mɛwai kópɛ ncɔpuri nɔ́kɛnɛ́cɔpɛ lesɛ.
Ani n láárúnɛ, nɔn íwɛ ténaanɛ. Ani nɔ́mɛnɛ́cɔpɛcirɛ n sárikɛɛnɛ yarɛ kɛ Uléécaa uu nɔ́ nɛ Kirisi kupɛ́nɛcɔ kɛ́mɛɛ nɔ́ n sárɛi mɛcɔ.
Nɔ siwã́ sinyinɛ lɛ kɛ Uléécaa uu ń la. Lɛ̃ nnya, ani umɛcɔ n wai.
Ńla nkɛ́ nɔ́inɛ́soi nnɛ́í kɛ́mɛɛ n we. Ani yɛ̃ lɛ̃ kɛ Kirisi uu rɔ́ ń la uu unfaa kpísi uu tɔ̃́ nnya hɛ yarɛ inyɔ́ɔnsɛsɛɛ, Uléécaa uu i yɔ́su ńsɔnɛ.
Lɛ̃ kái nɛ n sá rɛ likɛ́ Uléécaa sipipi kɛcɔpɛ n we yɛ nní: Mɛ́woo mɛ́woo pinɔsiwɛ́laa nɛ mɛ́kpɛrinkpɛwai nɛ́ɛ mɛmá nnáápí nkɔ́ ńka ńn kapɛ nkpáni nɔ́kɛnɛ́cɔpɛ n we.
Ái kɔ nɛ sá rɛ nɔkɛ́ asímɛ́ kópɛ nɛ́ɛ inírisimɛ́ nɛ́ɛ akpɛ́ri kópɛ m má. Ái nyaḿ. Amá Uléécaa ipakarɛ ŋmanɛ ikɛ́ n we.
Ani kõ ńsɔnɛ rɛ mɛ́woo mɛ́woo mɛwai ute úka nɛ úkpɛrinkpɛkɔɔ́ úka nɛ mɛmá nnáápí ukɔ́ úka úu lɛ̃ kɛ Uléécaa nɛ Kirisi api piiyɔɔpi kɛ́mɛɛ nɛ pipisoi m mɛ̃́ kɛ́mɛɛ líka yɛnunɛ. Mɛmá nnáápí pɔ̃́ nɛ kɔ piléényɔ́ɔnsɛ picɔ lɛ.
Áni kapɛ tíyɛ unyinɛ ukɛ́ ńwoosimɛ́ nɛ nɔ́ kíraasɛ. Lɛ̃ nnɛ́í nnya kɛ Uléécaa kuwɔi aku pisoi pɛɛ ápi u m pakarɛlɛ̃ kɛcáá we.
Lɛ̃ nnya, nɔ́ nɛ pɛ̃ áni kapɛ ńka kɛ́mɛɛ m pɛ́nɛlɛ̃.
Nɔ pɛɛ mɛkɛɛ mɛsei kuŋmaha-i welɛ. Nɔ nkpéni nɔ́ nɛ Upíima kupɛ́nɛcɔ nnya mɛtɛ́í-i welɛ. Lɛ̃ nnya, ani n sɔ́nɛ likɛ́ n nyísɛlɛ̃ tɛ nɔ mɛtɛ́í sipipi lɛ.
Likumúŋɛ́ rɛ lɛlɛɛ yɛ mɛtɛ́í kɛ́mɛɛ n léemɛ lɛɛ nfanarɛ nɛ nsímɛ́sei pitiki nɛ asei.
Lɛ̃ nnya, ani n wɛ́ɛ́si nɔkɛ́ lɛlɛɛ nɛ Upíima n sá n nyu.
Nɔ́ nɛ kuŋmaha kɛ́mɛɛ mɛwai áni kapɛ ńka kɛ́mɛɛ m pɛ́nɛlɛ̃, amá ani yɛ mɛ yámnɛ.
Mɛsei sei lɛ̃ kɛ pisoi pɛ̃ api mɛyaa n wai pisímɛ́ ricuruu yɛ isɛi welɛ.
Amá pi yɛ pin pimɛwai mɛ̃ n yámnɛ, mɛ yɛ mɛtɛ́í kɛ́mɛɛ léémɛlɛ amɛ kúcere wai.
Lɛ̃ nnya kapí maa rɛ: Pɔ́ nkó pɔ́ɔ nní ń lɔni, a yisi. A pikpɔkpɔ kɛ́mɛɛ yisi Kirisi ukɛ́ pɛɛ mɛtɛ́í pɔ́ nyísɛ.
Lɛ̃ nnya, ani nɔ́nnɛ́sẽ́ kɛcáá musí ńsɔnɛ. Áni kapɛ n sɔ́nɛ yarɛ piníri, amá ani n sɔ́nɛ nɛ mɛwɛ́ɛ́sɛsɔhɔ.
Áni kapɛ tíyɛ ituŋɛ ikɛ́ mɛ́woo n tɔ́su, li we rɛ siyáa nsí-i kari nní ń we ási nyaḿ.
Lɛ̃ nnya, áni kapɛ mɛníri n tũ. Ani riŋmɔ́ɔ́pú ani Upíima mɛla ceru.
Aani kapɛ yɛ píta m pomaalɛ̃. Lɛ̃ nɛ mɛ́woo mɛ́woo mɛwai lɛ. Amá ani tíyɛsɛ Uléécaa Nfaasɔnɛ nkɛ́ nɔ́ n yipaalɛ̃.
Ani ipakarɛ siyomɛ nɛ akɛ́hɛ nɛ siyómɛ ncɔpuri kɛ Nfáasɔnɛ nn nɔ́ n hɛ nɛ nɔ́mɛnɛ́cɔpɛcirɛ n ŋmɔ́ɔ́púsɛnɛlɛ̃. Ani kɛfa kɛsɛ nɛ ipakarɛ siyomɛ Upíima yõ.
Ani yɛ ḿpá píyei nɛ ḿpá yo kɛ́mɛɛ Sáa Uléécaa pɔɔnɛsɛ nɛ Urɔ́píima Yeesu Kirisi rinyiri.
Kirisi ipakarɛ kani m má nnya, ḿpá úye ukɛ́ ucɔ n waisɛlɛ̃.
Nɔ̃́ pinɔ́si, ḿpá úye ukɛ́ uula n waisɛlɛ̃ yarɛ kuu Upíima n waisɛlɛ̃.
Li we rɛ utisi yɛɛ unɔ́si uwɛ́ɛ́sɛ yarɛ kɛ Kirisi uu Uléécaa icápinɛ nnɛ́í uwɛ́ɛ́sɛ mɛcɔ. Iyɛɛ uipiŋɛ, uyɛɛ iriyu.
Lɛ̃ nnya, ḿpá unɔ́si úye ukɛ́ uula n waisɛlɛ̃ yarɛ kɛ Kirisi icápinɛ ii Kirisi n waisɛlɛ̃.
Nɔ̃́ pinɔ́sikɔ́, ḿpá úye ukɛ́ uunɔsi n la yarɛ kɛ Kirisi uu Uléécaa icápinɛ ń la uú ha nɛ unfaa kpísi uu iyɛ̃ nnya hɛ yarɛ inyɔ́ɔnsɛsɛɛ.
U lɛ̃ walɛ rɛ un míni nɛ unsímɛ́ nɛ pipáálá pi m masí, pikɛ́ pɛɛ pansɛ Uléécaa pikɔ́.
U lɛ̃ lalɛ Uléécaa icápinɛ ikɛ́ ukɛyu-i ríyu píima m má, ikɛ́ n kpã́iilɛ̃, ncaai ńn kapɛ ríka i n tɛŋ́lɛ̃ nɛ́ɛ íi kapɛ ncaai féé ńka m má.
Limɛcɔ kɛ pinɔ́sikɔ́ pɔ́ɔ yɛ́ kɔ pipinɔsi n la yarɛ kapi pimɛcirɛ ń la. Úye un uunɔsi n la, uricuruu kuu lɛ̃ la.
Mɛsei yɛ mɛ rɛ úka úu yɛ píkai uipiŋɛ cirɛ niŋni. Ḿpá úye yɛɛ uipiŋɛ n nyɔ́ɔnsɛlɛ uu kɔ ikɛcáá m paílɛ̃ yarɛ kɛ Kirisi uu Uléécaa icápinɛ n wai mɛcɔ.
Kari uipiŋɛ ilesɛ nnya kuu lɛ̃ wa.
Li wɔlaalɛ̃ tɛ: Lɛ̃ nnya kɛ utisi uu usáa nɛ úni yisinɛ, u nɛ unɔ́si apí ha pɛ́nɛ api pansɛ ipiŋɛ isɛ.
Nsímɛ́ mɛɛ kɛlõ nkɛ́-i m pékaalɛ̃ yɛ mpíima lɛ. Nɛ maa rɛ Kirisi nɛ uicápinɛ nkɔ́ yɛ mu.
Amá nɔ̃́ kam kɔ nɛ lɛ̃ tee. Li pisɛ rɛ ḿpá unɔ́sikɔ́ úye ukɛ́ uunɔsi n la yarɛ kuu umɛcirɛ ń la, unɔ́si pɔ́ɔkɛ́ kɔ uula m pakarɛlɛ̃.
Nɔ̃́ siwã́, ani nɔ́pinɛ́te m pakarɛlɛ̃ yarɛ kɛ Upíima uu ń la. Lɛlɛɛ nɛ n sá rɛ nɔkɛ́ wa yɛ lɛ̃.
A yɛ upɔ́sáa nɛ upɔ́ni ríyu waisɛ. Tinɔ́ɔ foí yɛ tɛ̃ kɛ Uléécaa uu n hɛ uu rinɔ́ɔ yekei.
Lɛlɛɛ rɛ li yɛ́ nɛ pɔ́ sɔnɛsi aa kɔ kɛtẽ kɛcáá nfáa taa-taa yɛnu.
Nɔ̃́ siwã́ pisaa, áni kapɛ nɔ́sinɛ́wã́ kɛ́yu m páápúsɛ, amá ani si n céési sikɛ́ kɛcírɛ wa yarɛ kɛ Upíima uu ń la.
Nɔ̃́ pilási, ani yɛ nɔ́pinɛ́yɔsaa kɛtẽ nté kɛcáá pakarɛ ani asei nɛ ríyu pi n waisɛlɛ̃ yarɛ kani Kirisi m pakarɛlɛ̃.
Ái pin nɔ́kɛnɛ́kúrí n we pin nɔ́ n nyáni ŋmanɛ kani yɛ́ɛ́ lɛ̃ wa yarɛ nɔ lalɛ likɛ́ sisoipipi n láárú. Amá ani pi m pakarɛlɛ̃ tɛ nɔ Kirisi pilasi nnya, aní n wɛ́ɛ́si rɛ nɔkɛ́ Uléécaa mɛla nɛ kɛfa kɛsɛ n wai.
Ani nɛ mpɔ́ɔnarɛ pi n kɛisi yarɛ Upíima pilasi. Ái kapɛ n we yarɛ kɛsoipipi kani kɛisi.
Ani n nyu rɛ ḿpá pɔ́ úye pɔn ulási nɛ́ɛ pɔn mɛpɔ́círɛ n te, lisɔnɛ lɛ̃ kaa n wa kulaa kaa sɔ́nti pɔkɛ́ Upíima kɛ́mɛɛ yɛ̃́.
Nɔ̃́ píyɔsaa, nɔ́ɔkɛ́ kɔ limɛcɔ nɔ́pinɛ́kɛikɔ́ n wai. Ani nɔ́mɛnɛ́círɛ tĩ, áni kapɛ pi n sɛnkɛɛ nɛ rikpákárá. Ani n nyu rɛ nɔ́ nɛ pɛ̃ usaa yɛ kɛyómɛcaa-pɔ welɛ. Úu yɛ usoi kɛyu-i ripaí uú nɛ n túhaanɛ.
Ntɔ́rɔɔ yɛ nkpéni mmú rɛ ani nɔ́ nɛ Upíima kupɛ́nɛcɔ kɛ́mɛɛ unnaŋɛ píima kpísi aní nɛ m páápú.
Ani Uléécaa itɔpilũ nnɛ́í kuu nɔ́ m pa kpísi aní nɛ kuníri apinɛ kaku nɔ́ n wai lɔ́ɔ́ áku yɛ́ pɛɛ nɔ́ feriyɛ.
Ái sisoipipi karí nɛ tɔpu. Amá lɛlɛɛ iyɔ́ɔpi n tṹ nɛ lɛlɛɛ n-yɔ́ɔpinaŋɛ m má nɛ lɛlɛɛ kɛtẽ nté kuŋmaha kɛ́mɛɛ ńnaŋɛ m má lin pɛkɛsi karí nɛ tɔpu. Tɔ kɔ nɛ aníri kpákárá nyɛɛ kɛyómɛcaa-pɔ ń we tɔpulɛ.
Lɛ̃ nnya, ani nkpéni Uléécaa itɔpilũ nnɛ́í kuu nɔ́ ḿ pa kpísi, aní nɛ siyáa kópɛ kɛ́mɛɛ tápisi, ái yɛ́ pɛɛ nɔ́ feriyɛ. Nɔn n tápaalɛ̃ nɛ kɛ́tɔ-pɔ, líka ái yɛ́ pɛɛ fe likɛ́ nɔ́inɛ́piŋɛ riyɔɔsɛ.
Lɛ̃ nnya, áni kapɛ nɔ́inɛ́piŋɛ riyɔɔsɛ. Ani nsímɛ́sei pisímɛ́ kpísi ani waisɛ kútampálá, ani kɛhalɛ-i ku n télɛ̃. Ani kɔ asei pitiki kpísi ani waisɛ kɛwenitukanka.
Ani Nsímɛ́ Kɛcirɛ mɛɛ yɛ nɛ nkíŋniŋɛ ń ka piyóó n la. Nkɛ́ nɔ́ n we yarɛ anɛ́ɛ́ri kani tanaalɛ̃.
Ani yɛ ḿpá yei nɔ́nnɛ́fatɛnɛ kpísi yarɛ kuwenikpáncúkú kani yɛ́ nɛ ukpááree Setani ihimɛ mɛlõ ń kpu.
Nɔ́pinɛ́yulalɛ pikɛ́ ritɔpikɔŋ, Uléécaa Nsímɛ́ nkɛ́ ritɔpitɛ́hɛ kɛ Uléécaa Nfaasɔnɛ nn nɔ́ ḿ pa.
Ani yɛ kɔ lɛ̃ kɛ Uléécaa Nfaasɔnɛ nn nɔ́ n nyísɛ ritiki áni nɛ mɛsɛ́rɛ iyáhaa nnɛ́í mpuri n yáási nɔn kɔ u welu. Áni kapɛ lɔpilɛ, ani nɔ́mɛnɛ́círɛ kpísi aní pa, ani mɛsɛ́rɛ nɛ kɛfa kɛsɛ upikɔ́ nnɛ́í kɛcáá n yáási.
Ani yɛ kɔ kɛnɛ́cáá u yáási rɛ ukɛ́ tíyɛsɛ kɛ́ yɛ nɛn nnɔ́ɔ n wúkulɛ, kɛ́ nɛ ikari n céési pisoi pikɛ́ lɛlɛɛ Nsímɛ́ Kɛcirɛ kɛ́mɛɛ m pékaalɛ̃ ceri.
Mmɛ̃ kɛ Uléécaa uú nɛ nɛ́ tummɛ rɛ kɛ́ nté ukɛikɔ́ yɛɛ nɛ urinyiri n tṹ. Mmɛ̃ nnya kam akpanii kɛ́mɛɛ we. Nɛ lalɛ kɛ́ yɛ n símisi nɛ ikari yarɛ kai m pisɛ.
Unɛ́sánɛ kɛcirɛ Tisiiki yɛ Upíima ukɛikɔ́ lɛ nɛ asei. U yɛ́ hapɔ uu lɛlɛɛ nɛ́ n wai nnɛ́í nɔ́ kɛ́ɛ́nkɛɛ nɔ́ɔ kɔ ceru mmɛ̃-i kam ń we nɛ lɛ̃ kam n wai.
Lɛ̃ nnya kam nɔ́kɛnɛ́mɛɛ u tummɛ rɛ ukɛ́ nɔ́ símisi mmɛ-i kari ń we ukɛ́ kɔ nɛ nɔ́anɛ́kíŋ niŋukusɛ.
Sáa Uléécaa nɛ Upíima Yeesu Kirisi pikɛ́ pirɔ́márɛcɔ Yeesu pikɔ́ nnɛ́í nkíŋniŋɛ nɛ ńla nɛ nfatɛnɛ hɛ.
Uléécaa ukɛ́ pɛ̃ nnɛ́í pɛɛ Urɔ́píima Yeesu ń la ái nɛ kɛ́tɔ ípɛɛlɛ́ɛ nyísɛ.
Tɔ́ɔ Pɔɔli nɛ Timotee, Kirisi Yeesu pikɛikɔ́. Pɛpɛɛ Yeesu nnya Uléécaa pikɔ́ m pansɛ pin Filipu kuyu-i we nɛ pɛpɛɛ piicápinɛ kɛcáá ḿ paílɛ̃ nɛ pɛpɛɛ pi n lɛ́ni kari rítɛlɛ́ ntí wɔ́lu.
Urɔ́sáa Uléécaa nɛ Upíima Yeesu Kirisi pikɛ́ ípɛɛlɛ́ɛ nɔ́ nyísɛ api kɔ nkíŋniŋɛ nɔ́ hɛ.
Ḿpá píyei kam yɛ nɛn nɔ́kɛnɛ́cáá m musí, am nɔ̃́ nnya Uléécaa pakarɛ.
Mpɔ́ɔnarɛ kam yɛ nɛ ḿpá píyei nɔ́nnɛ́nɛ́í kɛcáá Uléécaa yáasi.
Li we rɛ hái kɛ́koraanɛ nɛ nɛni-mɛ kani nɛ́ lɛ́ni nɛn nɛ Nsímɛ́ Kɛcirɛ kɔ́ɔ́núlɛ̃.
Nɛ nyulɛ rɛ ḿpá likɛ́ íye wa, Uléécaa yɛɛ nní pikɛi sɔnɛ mpí nɔ́kɛnɛ́mɛɛ piwai n kóraanɛ yɛ́ pi n nɔŋ́lɛ̃ hái nɛ kɛ́tɔ-pɔ. Lɛlɛɛ rɛ hái nɛ kɛyáa kɛ̃ kɛ Kirisi Yeesu uu n sɔ́nti.
Simúŋɛ́ sɛ̃ kaí nɛ sá rɛ kɛ́ nɔ́kɛnɛ́cáá m má. Nɛ mɛyánsei kɛtónɛ kɛcirɛ rinɛ́kíŋ kɛ́mɛɛ nɔ́ hɛɛlɛ̃. Likumúŋɛ́ rɛ tɔ́ nɛ nnɔ̃́ yɛ Uléécaa ipɛɛlɛ́ɛ kuu nɛ́ ń nyísɛ kɛ́mɛɛ́ welɛ. Nɛ pɛɛ mɛkɛɛ Nsímɛ́ Kɛcirɛ nɛ kɔ́ɔ́núlɛnlɛ nɛn nkɛcáá tɔpu rɛ nkɛ́ iníŋí wa.
Uléécaa ricuruu yɛ nyánilɛ rɛ lɛ̃ kɛ Kirisi Yeesu uu nɔ́ n la mɛcɔ kam nɔ́ la nɛ kɛfa kɛsɛ.
Nɛ yɛ inɛ́welɛ kɛ́mɛɛ Uléécaa pisɛ rɛ nɔ́nnɛ́la nkɛ́ n taálɛ̃ mɛsɛ́rɛ ani mɛnyuwɛ m má, ani yɛ nɛ ceru ani lisɔnɛ nɛ likópɛ kóólɛnɛ cáká-cáká.
Ani yɛ pɛɛ́ nɛ ńsɔnɛ túhaanɛ. Lɛ̃ kɛ́mɛɛ, nɔ́ pɛɛ́ n kpã́iilɛnlɛ áni yɛ́ ncaai ńka m má kɛyáa kɛ̃ kɛ Kirisi uu n sɔ́nti.
Yeesu Kirisi yɛ́ tíyɛsɛ ani mɛwai sɔnɛ mɛyã́ wapisi ai Uléécaa mɛyɔɔpi nɛ ipakarɛ kpásɛ.
Pinɛ́márɛcɔ, nɛ la rɛ ani kõ tɛ lɛlɛɛ nní nɛ́ n wa yɛ mɛníŋɛ lɛ́nlɛ Nsímɛ́ Kɛcirɛ nń nɛ mɛyã́ kɔ́ɔ́nú.
Uyɔ́ɔpi pisɔ́ɔ́ca nnɛ́í nɛ ḿpá yei kapi nkpéni nyu rɛ Kirisi pikɛi nnya kam kukpaniilee-i we.
Upíima yɛ pinɛ́márɛcɔ Yeesu pikɔ́ mɛyã pɛɛ akpanii kɛ́mɛɛ nɛ́ n yɛ̃́ nkpéni ikari waisɛlɛ pin nɛ piripɔɔ Nléécaasimɛ́ kɔ́ɔ́núlɛ̃.
Mɛsei yɛ mɛ rɛ kufatoi kɛ picɔ apí nɛ Kirisi nsímɛ́ kɔ́ɔ́núlɛ̃ pikɛ́ nɛ nɛ́ n kɛŋɛnɛ nnya. Amá kɛfa kɛsɛ kɛ picɔ pɔ́ɔ nɛ nsímɛ́ mmɛ̃ kɔ́ɔ́núlɛ̃.
Ńla kɛ pɛ̃ api nɛ Kirisi nsímɛ́ kɔ́ɔ́núlɛ̃ pin nyu rɛ pinɛ́kɛi pɛɛ rɛ kɛ́ Nsímɛ́ Kɛcirɛ kɛcáá atɔpi n wai.
Amá íkɛŋɛnɛ kɛmúŋɛ́ kɛ pifoí pɛ̃ pɔ́ɔ nɛ Kirisi nsímɛ́ kɔ́ɔ́núlɛ̃. Ái nfasimɛ́ sɔnɛ kapi múílɛ̃. Pi lalɛ pikɛ́ akpanii nnyɛ́ kɛcáá íwɛ icɔ nɛ́ rikpásɛ.
Ńka ńn ncɔ caai! Ḿpá pin n kpárálɛ̃ nɛ́ɛ in nɛ kɛfa kɛsɛ, Kirisi nsímɛ́ yɛ kɔ́ɔ́núlɛnlɛ. Tinɛ́pɔ́ɔ yɛ láárúlɛ, mɛsɛ́rɛ kari yɛ́ kɔ n láárú.
Li we rɛ nɔ́inɛ́welɛ nɛ Yeesu Kirisi Nfaa mɛɛ nɛ́ n lɛ́ni nnya, li yɛ́ tíyɛsɛ am akpanii kɛ́mɛɛ lelu.
Lɛ̃ kaḿ nɛ nnɛ́naŋɛ nnɛ́í m mɛ̃́ tɛ likɛ́ wa lɛɛ rɛ isɛi íka mpuri íi kapɛ nɛ́ li. Amá in nkpɔ nɛ́ɛ in kɔ nfáa, Kirisi ukɛ́ nɛni nɛ ḿpá píyei-pɔ inɛ́piŋɛ kɛ́mɛɛ ríyu yɛ̃.
Nɛn nfáa m má, Kirisi yɛɛ nnɛ́fáa, nɛn kɔ n kpu, nkpɔ nn kuláa nɛ́ wai.
Amá in tɛ li pisɛ rɛ kɛ́ nfáa m má nɛn nɛ pinɛ́kɛi wai, ám yɛ́ nkpéni céri yo kam yɛ́ wɛ́ɛ.
Mmɛ́ nɛ mmɛ́ kaḿ nɛ yɔɔnɛ. Nɛ káipilɛ kɛ́ tɔ́mpɔ kɛ́ ha Kirisi kɛ́mɛɛ n we. Mɛnɛ́la mɛɛ ḿpá yo n tɔ́ŋaalɛ̃ yɛ mɛ̃.
Amá nɔ̃́ nnya, li pisɛ mɛyíkíyiki rɛ kɛ́ kɛtẽ kɛcáá nfáa m má.
Ái céreisɛ. Nɛ nyulɛ rɛ nɛ́ nɔ́nnɛ́nɛ́í kɛkúrí n we nɛn nɔ́ lɛ́ni rɛ nɔ́nnɛ́fatɛnɛ nkɛ́ kɛ́yu n sĩ nɔn kɔ mpɔ́ɔnarɛ má.
Lɛ̃ nnya, mɛnɛ́pɛɛpɔ nɔ́kɛnɛ́mɛɛ yɛ́ tíyɛsɛ ai nɛ̃́ nnya rikɔ́kɔri piwai nɔ́ kpá aní nɛ Kirisi Yeesu n tikilɛ̃.
Amá ani nsɛ kõ tɛ lɛ̃ kɛ Kirisi Nsímɛ́ Kɛcirɛ nn m pisɛ rɛ ani n we kɛ nɔ́inɛ́soi ii yɛ́ n nyísɛlɛ̃. Lɛ̃ kɛ́mɛɛ, nɛn pilóólú nɔ́ n ka nɛ́ɛ ḿpá nɛnsá nɔ́kɛnɛ́kúrí n we, kɛ́ n kómɛi pin símisi rɛ nɔ nɔ́nnɛ́nɛ́í kɛmúŋɛ́ kɛsɛ kpísilɛ ani kɛkɛmɛɛ iníŋí wai ca, nɔn tinɔ́ɔ risɛ má nɔn náási rɛ pisoi pikɛ́ Nsímɛ́ Kɛcirɛ yɔsí nɛ nfatɛnɛ.
Áni kapɛ tíyɛ nɔ́pinɛ́láarɔ pikɛ́ linyinɛ kɛ́mɛɛ nɔ́kɛnɛ́wuu tɔisɛ. Lɛlɛɛ yɛ́ pi nyísɛ rɛ ncée mɛɛ yɛ usoi n fóm kapi tíkilɛ̃, ai kɔ nɔ̃́ nyísɛ rɛ ncée mɛɛ yɛ usoi riyu n lɔ kani tíkilɛ̃. Uléécaa kɛ́mɛɛ kai léeri.
Li we rɛ Uléécaa yɛ nfanarɛ nɔ́ nyísɛ rɛ ani Kirisi nɛ kɛfa tɛnɛ, amá ani kɔ uyɛ̃ nnya íwɛ le.
Asei kɛcáá, tɔ́ nɛ nnɔ̃́ tɔ́ɔ nkpéni kɛsẽ́ náási. Nɛ pɛɛ nɔ́inɛ́nípɛɛ-i náásilɛ. Nɔ kɔ nyulɛ rɛ nɛ nɛ welɛ nɛn náási.
Nɛ yɛ̃ tɛ Kirisi kaní nɛ kɛfa n tɛnɛlɛ̃ yɛ ikari nɔ́ rikpásɛlɛ, unla nn nɔ́ ŋmɔ́ɔ́púsɛlɛ̃. Nfáasɔnɛ nn nɔ́ pɛ́nɛlɛ̃, nɔn nɔ́mɛnɛ́cɔpɛcirɛ lakaanɛ nɔn kɔ íwɛ ténaanɛ.
In lɛɛ ni mɛsei, ani rinɛ́pɔ́ɔ larukusɛ mɛyánsei. Lɛ̃ nnya kam nɔ́ pisɛ rɛ ani ńsɔnɛ n kómɛinɛ, nɔn lakaanɛ, nɔn kɛfa pɛ́nɛlɛ̃, nɔn kɛmúŋɛ́ kɛsɛ má.
Áni kapɛ yɛ linyinɛ íkɛŋɛnɛ nɛ mɛ́woo ipakarɛ nnya wa, amá ani yɛ nɔ́mɛnɛ́círɛ ricɛpisɛ aní n kpíilɛ̃ tɛ picɔ yɛ nɔ́ felɛ.
Nɔ́ úka úu kapɛ yɛ ukulaa likɔ́ ŋmanɛ n wɛ́ɛ́si. Ani yɛ kɔ lɛlɛɛ yɛ́ picɔ n yóriyɛ wɛ́ɛ́si.
Ani kɛmúŋɛ́ kɛ̃ kɛ Kirisi Yeesu uú pɛɛ m má kɛcɔ m má.
Ḿpá kɛ u nɛ Uléécaa api kɛ́koraanɛ-mɛ isoi n sá, úu mmɛ̃ kpísi ukɛ́ nɛ pikɛi wa ukɛ́ nɛ umɛcirɛ Uléécaa múŋɛisɛnɛ.
Amá uyɛ̃ yɛɛ ulikɔ́ nnɛ́í kuu m má kɛpirɛ ritɔ, uu umɛcirɛ ilási tani uú n we yarɛ sisoipipi.
Kuu lɛ̃ umɛcirɛ n waisɛ uú n we yarɛ sisoipipi, uu pɛɛ umɛcirɛ cɛpisɛ uu Uléécaa pakarɛ uú ha nɛ kpi. Hái kunapɛ́ɛ́kɔɔ́ kɛcáá kuu pɛɛ kɔ kpu.
Lɛ̃ nnya kɛ Uléécaa pɔ́ɔ kɔ u ritaásɛ uu kɛtónɛ kɛɛ ḿpá kɛ́ye n fe kɛcáá u tonsɛ uu kɔ rinyíri tɛɛ ḿpá ríye n fe u hɛ.
U lɛ̃ walɛ rɛ kɛyómɛcaa likɔ́ nnɛ́í nɛ kɛtẽ kɛcáá nté likɔ́ nɛ kɛtẽ mɛtene likɔ́ likɛ́ yɛ lin tinyíri tɛ̃ n kõ tɛ Yeesu, likɛ́ ipakarɛ nɛ anui kɛcáá riwula.
Ḿpá usoi úye ukɛ́ Sáa Uléécaa ríyu waisɛ uu yóó rɛ Yeesu Kirisi yɛɛ Upíima.
Lɛ̃ nnya pinɛ́sánɛ lala kɛcirɛ, yarɛ kaní pɛɛ nní nɛ́ m pakarɛlɛ̃ pɛɛ́ uyɛ-i kaḿ pɛɛ nɔ́kɛnɛ́kúrí ń we, ani kɔ nkpéni kám nní nɔ́kɛnɛ́kúrí ń we wa likɛ́ lɛ̃ tifaau. Uléécaa yɛ nɔ́rinɛ́yu lɔlɛ. Lɛ̃ nnya, ani píyulalɛ pɛ̃ kuláa waisɛ nɔn iwamɛ nɛ Uléécaa riwurɛ kɛ́mɛɛ pikɛi wai.
Li we rɛ Uléécaa yɛɛ nɔ́kɛnɛ́mɛɛ pikɛi wai uu tíyɛsɛ rɛ ani ŋmurɛi ani pikɛi n wai likɛ́ nɛ umɛla n sá.
Ani nɔ́pinɛ́kɛi nnɛ́í n wai iŋmúlaa nɛ nsímɛ́ pipásainɛ ápi kapɛ nɔ́kɛnɛ́cɔpɛ n we.
Ani lɛ̃ n we áni kapɛ nɛ ncaai ńka m má, ani kɔ n kpã́iilɛ̃ nɔn we yarɛ Uléécaa sipipi nsí kɛcáá kápi ncaai ńka n nyáni. Kɛtẽ nkɛ́ kɛcáá pisoi yɛ caailɛnlɛ pin kɔ isoi kópɛ le. Ani pikɛcɔpɛ n we yarɛ mɛtɛ́í nɔn kpã́iilɛ̃ yarɛ awárɛpi,
tɛ nɔ nsímɛ́ mɛɛ yɛ nfáa n hɛ pi palɛ̃ nnya. Lɛ̃ nnya, kɛyáa kɛ̃ kɛ Kirisi uu n sɔ́nti, li yɛ́ ha nɔ̃́ nnya rikɔ́kɔri nɛ́ n we. Lɛlɛɛ yɛ́ kɔ mɛsei nyísɛ rɛ pikɛi mpí kaḿ nɛ nní n ŋmɔ́ɔ́púlɛ̃ ápi mɛ́woo wa. Nnɛ́pɔɔnɛ ńn mɛ́woo wa.
Nɔ́kɛnɛ́fa kaní nɛ Uléécaa n tɛnɛlɛ̃ yɛ we yarɛ inyɔ́ɔnsɛ kani u wa. Insá n kɛsi, pi yɛ́ nɛ́ kpu mɛnɛ́nyɛ amɛ nɔ́inɛ́nyɔ́ɔnsɛ iyɛ̃ kɛcáá kpápɔ. Ḿpá in lɛ̃ nɛ́ n wa, li nɛ́ láárúlɛ, tɔ nɛ nnɔ̃́ tɔkɛ́ kɔ kɛsẽ́ mpɔ́ɔnarɛ m má.
Likɛ́ kɔ limɛcɔ nɔ́ n láárú, tɔ́ nɛ nnɔ̃́ ari kɔ kɛsẽ́ mpɔ́ɔnarɛ m má.
Nɛ tálɛ̃ tɛ Upíima Yeesu un n ŋmurɛi, nɛ́ nfáani Timotee nɔ́kɛnɛ́mɛɛ tumpɔ kɛ́ nɔ́kɛnɛ́cáá nkɔ́ kṍ likɛ́ rinɛ́kíŋ niŋukusɛ.
Tɔ́ nɛ uyɛ̃ mɛcirɛ tɔ́ɔ nɔ́kɛnɛ́cáá músu. Úka ucɔ úu mɛyíkíyiki nɛ kutu nɔ́ cɔ́lɛ̃.
Pilikɔ́ cirɛ kɛ pinnɛ́í apí nɛ náási, piuka úu Kirisi Yeesu kulaa wɛ́ɛ́si.
Nɔ́rinɛ́cúruu yɛ nyulɛ lɛ̃ kɛ Timotee uu n nyísɛ rɛ u asei ute lɛ. U umɛcirɛ Nsímɛ́ Kɛcirɛ pikɛi kɛ́mɛɛ palɛ. U kɛnɛ́mɛɛ kɛisilɛ yarɛ kɛ usoi uu yɛ nɛ usáa n kɛisi, tɔ́ nɛ uyɛ̃ arí nɛ Nsímɛ́ Kɛcirɛ kɔ́ɔ́nú.
Nɛ tálɛ̃ tɛ nɛn píyei n yɛ̃ lɛ̃ kaḿ nɛ kɛ́tɔ n tɛnɛnɛ, nɛ́ nɔ́kɛnɛ́mɛɛ u tumpɔ.
Nɛ kɔ nɛ Upíima tálɛ̃ tɛ nɛ́ nfáani rinɛ́cúruu hapɔ am nɔ́ lóólú.
Nɛ nyáni yarɛ nɛ́ urɔ́márɛcɔ Epafurotiti nɔ́kɛnɛ́mɛɛ pɛsɛpɔ. Tɔ́ nɛ uyɛ̃ tɔ́ɔ kɛisi tɔn Nsímɛ́ Kɛcirɛ ináá náási. Nɔ pɛɛ kɛnɛ́mɛɛ u tummɛlɛ ani ḿpá yo u cɔnsɛ rɛ ukɛ́ nɛ nnɛ́cɔ́ŋ kɛ́mɛɛ nɛ́ comɛ.
Li mɛyíkíyiki ripɔ́ɔ u we rɛ ukɛ́ nɔ́nnɛ́nɛ́í yɛ̃́. Kapi u n símisi rɛ nɔ ukufɔŋ kõ, li u ricɔ́ŋlɛ.
U mɛyíkíyiki kufɔ́ŋ finɛlɛ uu nkpɔ hɛirɛ. Amá Uléécaa uu íwɛ u téni. Ticuruu ái umɛcirɛ kuu íwɛ tẽ́, u kɔ nɛ̃́ íwɛ ténlɛ rɛ nnɛ́pɔ́ɔcaai ńn kapɛ n kpálɛ̃.
Lɛ̃ nnya kam yɔ́ɔnɛ rɛ kɛ́ nɔ́kɛnɛ́mɛɛ u pɛsɛpɔ nɔkɛ́ u yɛ̃ likɛ́ nɔ́ larisi ai kɔ nɛ̃́ mpɔ́ɔcaai hasu.
Lɛ̃ nnya, ani nɔ́ nɛ Upíima rinɔɔ risɛ kɛ́mɛɛ nɛ mpɔ́ɔnarɛ píima kɛ́mɛɛ u yɔsí. Ani yɛ pisoi mpí nnɛ́í pɛɛ umɛcɔ ń we ríyu waisɛ.
Li we rɛ Kirisi pikɛi nnya kuú pɛɛ kpinɛ. U nkpɔ yɔsilɛ ukɛ́ nɛ nɛ́ lɛ̃́ kei káni yɛ́ n fe nɔkɛ́ nɛ́ lɛ̃́.
Pimárɛcɔ, lɛ̃ nnya likɛ́ nkpéni nɔ́ n láárú rɛ nɔ nɛ Upíima rinɔ́ɔ risɛ kɛ́mɛɛ́ we nnya. Ái nɛ́ cɔ́ŋlɛ̃ tɛ kɛ́ mmɛ̃ kam piwɔ́lɛ nɔ́ m masí piwɔ́lɛ nɔ́ rikpá. Nɔ́nnɛ́sɔnɛ yɛ mu rɛ kɛ́ lɛ̃ piwɔ́lɛ nɔ́ rikpá.
Ani nɔ́mɛnɛ́círɛ nɛ pikɛikɔ́ kpááree tĩ. Pi sipɔpi nɛ asele lɛ. Ái lɛ̃ kapi piké kɛcáá n céési lɛɛ piké yíkíyiki,
tɔ́ɔ mɛyíkíyiki kélɛ̃, ái pɛ̃. Tɔ́ɔ Uléécaa Nfaasɔnɛ nɛ upikɛi wai. Ái kɛtónɛ kɛ̃ kɛ kunɛ́yu inyɛkii ii nɛ́ n hɛɛlɛ̃ kaḿ nɛ tálɛ̃. Li rikɔ́kɔri rɔ́ welɛ rɛ tɔ rinɔ́ɔ risɛ kɛ́mɛɛ nɛ Kirisi Yeesu we.
Nɛ̃́ nɛ́ pɛɛ fe aḿ nɛ kɛtónɛ kɛ̃ kɛ kunɛ́yu inyɛkii ii nɛ́ n hɛɛlɛ̃ n tálɛ̃. In tɛ pinyinɛ yɛ músu rɛ pi yɛ́ fe apí nɛ kɛtónɛ kɛ̃ kɛ pikuyu inyɛkii ii pi n hɛɛlɛ̃ n tálɛ̃, nɛ́ɛ yɛ́ pɛɛ́ lincee m má ai ḿpá úye tɔ́su.
Pi nɛ́ márilɛ api kɛyáa páha-paha tuŋɛ́ nɛ́ ké. Nɛ Isirayɛɛli ukɔ́ yíkíyiki lɛ, Pɛnyamɛɛ mpuri ukɔ́. Nɛ U-epiree lɛ, Pi-epiree pɛɛ kɔ nɛ́ mári. Nɛ Pisuifi isé mɛtiki kɛ́mɛɛ Ufarisi lɛ.
Nɛ kɛ́yu toi kam yɛ pɛɛ́ nɛ Kirisi pikɔ́ n wéékusɛlɛ̃. Pisuifi isé pitiki kɛ́mɛɛ, ám pɛɛ ncaai ńka má kapi yɛ́ nɛ nɛ́ n túhaanɛ.
Lɛ̃ kaḿ pɛɛ nní n kpíílɛ̃ tɛ kuláa likɔ́ kam kɔ nkpéni Kirisi nnya nyáni rɛ kɛlólɛ́ yɛ kɛ.
Nɛ nkpéni ricuruu ḿpá yo kpíílɛnlɛ yarɛ likpárákɔɔ́. Unɛ́píima Kirisi Yeesu kam mɛyíkíyiki n nyu yɛ nɛ́ tɔsí ḿpá yo. Uyɛ̃ nnya, nɛ ŋmurɛilɛ am ḿpá yo fómni. Kirisi ŋmanɛ yɛɛ kɛnɛ́mɛɛ ríyu má. Nɛ litɔ́rɔɔ nní nnɛ́í kpíílɛnlɛ yarɛ ayúi kɛ́ nɛ Kirisi n yɛ̃́ nnya.
Nɛ la rɛ tɔ nɛ Kirisi tɔkɛ́ rinɔ́ɔ risɛ m má. Ám asei ute rɛ nɛ isé tíkilɛ̃ nnya, amá nɛ asei ute lɛ rɛ nɛ Kirisi nɛ kɛfa tɛnɛ nnya. Uléécaa kɛ́mɛɛ kai léeri rɛ usoi ukɛ́ nɛ nfatɛnɛ ritá úu nɛ pansɛ asei ute.
Likɛi lisɛ lɛɛ ripɔ́ɔ nɛ́ ń we lɛɛ rɛ kɛ́ Kirisi ceri kɛ́ kɔ ńnaŋɛ mmɛ mɛɛ pikpɔkpɔ kɛ́mɛɛ u n yukusɛ yɛ̃, kɛ́ uiwɛ icɔ li kɛ́ kɔ unkpɔ ncɔ kpu,
nɛn nɛ tálɛ̃ tɛ Uléécaa yɛ́ pikpɔkpɔ kɛ́mɛɛ nɛ́ yukusɛ.
Ám la kɛ́ rɛ nɛ lɛ̃ kaḿ nɛ pitulɛ n náápɔ piyɛ́nɛ masilɛ nɛ́ɛ nɛ pipansɛ masilɛ usoi nkó yɛɛ úu ncaai ńka m má. Amá likɛi lɛ̃ kaḿ nɛ piyɔ́ɔ́ náápɔ. Li we rɛ Kirisi Yeesu yɛ nɛ̃́ kɔ piyɔ́ɔ́ masilɛ.
Pimárɛcɔ, ám tɛ nɛ inɛ́hɛ́ɛ́ piyɔ́ɔ́ máálɛnlɛ, amá likɛi lisɛ kam n wai yɛɛ rɛ nɛ lɛlɛɛ n tɔ́mpɔ palɛilɛ nɛn pɛɛ lɛlɛɛ kɛ́yu-pɔ ń we nɛ pitulɛ náápɔ.
Lɛ̃ nnya, nɛ náápɔ rɛ kɛ́ tu kɛ́ inɛ́hɛ́ɛ́ yɔsí. Uléécaa yɛ rɔ́ séi rɛ tɔkɛ́ Kirisi Yeesu nɛ ritiki tɔkɛ́ ha kɛléécaa-pɔ i yɔsí.
Tɔ́ mpí nnɛ́í tɔ́ɔ nní Kirisi kupɛ́nɛcɔ kɛ́mɛɛ m pelaalɛ̃, tɔkɛ́ mɛnɛ́cɔ mmɛ́ m músu. In tɛ nɔ́kɛnɛ́múŋɛ́ yɛ linyinɛ kɛ́mɛɛ́ nɛ kɛnɛ́kɔ́ kóólɛlɛ̃, Uléécaa yɛ́ tíyɛsɛ ani nsímɛ́sei kom.
Ḿpá lin íye n we, kei kari nkpéni nní n tu, li pisɛ rɛ tɔkɛ́ nsẽ́ tipɛ́nɛ tɔkɛ́ nɛ kɛ́yu n sĩ.
Pinɛ́márɛcɔ, ani mɛnɛ́cɔ n wai. Nɛ lɛ̃ kani yɛ́ n sɔ́nɛ pinyísɛ nɔ́ masilɛ ani yɛ́nu. Lɛ̃ nnya, ani pɛpɛɛ mɛnɛ́cɔ n sɔ́nɛ inípɛɛ n tapaalɛ̃ nɔn nɛ sɔ́nɛ.
Mɛsɛ́rɛ kam nsímɛ́ mmú nɔ́ símisi. Mɛ́nini nɛ rikíŋ kam kɔ nkpéni nɛ pisímɛ́ nɔ́ n kpálɛ̃ tɛ pisoi mɛyã pɛɛ pinsẽ kɛ́mɛɛ nyísɛlɛ̃ tɛ pi Kirisi kunapɛ́ɛ́kɔɔ́ pilaarɔ lɛ.
Kɛlólɛ́ kɛ lipite pɛ̃ api yɛ́ nɛ kɛ́tɔ kpu. Pialoi nyɛɛ piuleecaa. Lɛlɛɛ yɛ́ pɛɛ isɛi pi n wa kapí nɛ mɛníŋɛ rikɔ́kɔri wai pin kɛtẽ nté likɔ́ ŋmanɛ kɛcáá músu.
Amá tɔ̃́ nɛ kɛléécaa-pɔ kuyu pikɔ́ lɛ. Kei-pɔ kɛ Upíima Yeesu Kirisi kam m mɛ̃́ uu léerinɛ ukɛ́ Urɔ́yulalɛ.
Uyɛɛ irɔ́piŋɛ nnyí yɛɛ nní isɛi ń we consɛnɛ ikɛ́ nɛ uikɔ́ yɛɛ ríyu m má mɛnyínɛ n we. Unnaŋɛ mmɛ̃ kuú nɛ ḿpá yo kɛcáá iyɔ́ɔpi n le kuú nɛ lɛ̃ wainɛ.
Pinɛ́márɛcɔ lala, li ripɔ́ɔ nɛ́ welɛ rɛ kɛ́ piyɛ́nɛ nɔ́ rikpá. Nɔ́ɔ nnɛ́pɔ́ɔnarɛ, nɔ́ɔ kɔ ríyu nɛ́ waisɛlɛ̃. Lɛ̃ nnya pinɛ́márɛcɔ lala, ani lɛ̃ n kɛŋaalɛ̃, nɔ́inɛ́piŋɛ íi kapɛ nɔ́ nɛ Upíima kupɛ́nɛcɔ kɛ́mɛɛ riyɔɔ.
Nɔ̃́ Efotii nɛ Sɛntiki kam ŋmɔ́ɔ́púsɛlɛ̃ tɛ ani rinɔ́ɔ risɛ m má nɔn nɛ kɛsẽ́ Upíima tikilɛ̃.
Pɔ̃́ unɛ́kɛicɔ kɛcirɛ yɛɛ kɛfa kɛsɛ nɛ n kɛisi kam pisɛ rɛ a pi lɛ̃́. Kɛsẽ́ kɛ tɔ́ nɛ pɛ̃ nɛ Kelemaa ari Nsímɛ́ Kɛcirɛ ináá náasi nɛ pinɛ́kɛicɔ picɔ anyiri nyɛɛ nfáa ritɛlɛ́ kɛ́mɛɛ ń we.
Likɛ́ mɛsɛ́rɛ nɔ́ n láárú rɛ nɔ̃́ nɛ Upíima kupɛ́nɛcɔ kɛ́mɛɛ́ we. Am kɔ kpá rɛ likɛ́ mɛsɛ́rɛ nɔ́ n láárú.
Ani tíyɛsɛ pisoi nnɛ́í pikɛ́ nɔ́nnɛ́narɛ kɛcáá n nyu, Upíima yɛ nnyáã waimɛlɛ.
Áni kapɛ yɛ líka nfasimɛ́ tónɛ. Amá ani yɛ ḿpá yo kɛ́mɛɛ Uléécaa yáási ani lɛ̃ kai nɔ́ m pisɛ u pisɛ, ani yɛ kɔ u pɔɔnɛsɛ.
Lɛ̃ kɛ́mɛɛ, Uléécaa yɛ́ unkiŋniŋɛ kpísi uú nɛ nɔ́anɛ́kíŋ nɛ nɔ́sinɛ́múŋɛ́ n yekeilɛ̃ nɔ́ nɛ Kirisi Yeesu kupɛ́nɛcɔ kɛ́mɛɛ. Unkiŋniŋɛ mmɛ̃ yɛ lɛ̃ nnɛ́í kɛ usoi uu yɛ ḿ musí felɛ.
Pimárɛcɔ, ntɔ́rɔɔ kam yɛ́ nɔ́ m maa mɛɛ rɛ lɛ̃ nnɛ́í lɛɛ asei likɔ́ nɛ lɛ̃ nnɛ́í lɛɛ líyukɔɔ́ nɛ lɛ̃ nnɛ́í lɛɛ nɛ n sá yarɛ kai m pisɛ nɛ lɛ̃ nnɛ́í lɛɛ n cáká-cákálɛ̃ nɛ lɛ̃ nnɛ́í lɛɛ nɛ n sá rɛ pikɛ́ li n la nɛ lɛ̃ nnɛ́í lɛɛ nɛ kuŋmurɛi n sá nɛ lɛ̃ nnɛ́í lɛɛ isoi sɔnɛ likɔ́ nɛ lɛ̃ nnɛ́í lɛɛ kupakarɛ ń we likɛ́ nɔ́sinɛ́múŋɛ́ likɔ́.
Ani lɛ̃ kam nɔ́ n nyísɛ nɛ lɛ̃ kani kɛnɛ́mɛɛ n kpísi nɛ lɛ̃ kani n kṍ nɛ lɛ̃ kani nɛ́ n yɛ̃́ nɛn wai nɛ n yíraanɛ. Kei kɛ Uléécaa yɛɛ yɛ nkíŋniŋɛ n hɛ uu yɛ́ pɛɛ nɔ́kɛnɛ́mɛɛ n we.
Li tɔ́ nɛ Upíima kupɛ́nɛcɔ kɛ́mɛɛ nɛ́ láárúlɛ mɛyíkíyiki. Li nɛ́ larisilɛ rɛ nɔ́ kɔ nkpéni ncée yɛ̃ ani kɛnɛ́cáá léisɛ. Ái rɛ nɔ pɛɛ kɛnɛ́cáá palɛilɛ̃, amá ncée ńn pɛɛ́ we nɔkɛ́ nɛ nɛ́ n lɛ̃́.
Ái linyinɛ kaḿ la nnya kam lɛ̃ símisi. Nɛ nyulɛ lɛ̃ kai yɛ́ nɛ́ n láárú, ḿpá nɛn ń-ye kɛ́mɛɛ n we.
Ḿpá nɛnsá líka m má nɛ́ɛ lin mɛmá píima-i kaḿ we, nɛ mɛnɛ́círɛ pimúlú nyulɛ. Nɛ linnɛ́í nɛ ḿpá yei, nkṹ kɛ́mɛɛ nɛ ilɛpi kɛ́mɛɛ nyulɛ lɛ̃ kam yɛ́ n wa. Nɛn lilukɛ-lukɛ m má nɛ́ɛ nkṹ nn nɛ́ n we nɛ́ɛ ḿpá yo in nɛ nɛ́ m pom nɛ́ɛ lin nɛ́ m párílɛ̃, li nɛ nɛ́ sálɛ.
Uyɛɛ linnaŋɛ nɛ́ n hɛ nnya, ám yɛ́ líka pɔɔnɛ.
Ḿpá nɛ lɛ̃, kani nní inɛ́wɛ kɛ́mɛɛ nɛ́ n comɛ, li nyamlɛ.
Nɔ̃́ Filipu kuyu pikɔ́, nɔ́rinɛ́cúruu yɛ nyulɛ rɛ kari Nsímɛ́ Kɛcirɛ piyóó n kóraanɛ nɛ Masetuwaani kɛteni-i yisilɛ. Nɔ́inɛ́cápinɛ mɛmáá, íka icɔ íi inɛ́hɛ́ɛ́ nɛ linɛ́lalɛ-lalɛ kɛ́mɛɛ nɛ́ lɛ̃́. Nɔ́mɛnɛ́círɛ nɔ́ɔ nɛ́ lɛ̃́.
Hái kumúŋɛ́ kpɛ-i kaḿ pɛɛ Tɛsaloniki-pɔ ń we, nɔ pɛɛ mɛtɛ́ kɛsẽ lɛlɛɛ nɛ́ m párílɛ̃ nɛ́ páaipɔlɛ.
Áai rɛ ihɛɛ kaḿ la nnya kam lɛ̃ símisi. Nɛ lalɛ likɛ́ nɔ́ lɛ̃́ nɔ́linɛ́kɔ́ likɛ́ Uléécaa kɛ́mɛɛ rifuu.
Nɛ lalɛ kɛ́ nɔ́ símisi rɛ nɛ lɛ̃ nnɛ́í kaní nɛ Epafurotiti n tummɛ yɔsilɛ. Ái kusa piyɛ. Nɛ nkpéni lɛ̃ nnɛ́í lɛɛ pɛɛ nɛ́ m párílɛ̃ málɛ ai faau ricuruu. Nɔ́inɛ́hɛɛ nnyí yɛ we yarɛ inyɔ́ɔnsɛ kapi tulaali mɛcɔ ŋmaasi, ianyɔ̃ kɛkpáhápi kɛn Uléécaa ńsɔnɛ láárú uu kɔ i yɔ́su.
Unɛ́léécaa úu líka paalɛ̃. U mɛyɔ́ɔpi málɛ. U yɛ́ nɛ Kirisi Yeesu ritiki uu lɛ̃ nnɛ́í lɛɛ nɔ́ m párílɛ̃ nɔ́ pa.
Urɔ́sáa Uléécaa ukɛ́ ḿpá píyei-pɔ mɛyɔ́ɔpi nɛ ipakarɛ n te. Amí.
Ani pɛpɛɛ Kirisi Yeesu nnya Uléécaa sipipi m pansɛ nnɛ́í yáási. Pimárɛcɔ pɛɛ kɛnɛ́kúrí nté ń we yɛ nɔ́ yáási.
Uléécaa sipipi tɔrɔɔ nnɛ́í sɛɛ nté ń we pɔ̃́ nɛ kɔ nɔ́ yáasi, aí nɛ tɔ́su pɛpɛɛ Sesaa kɛyɔ-i n kɛisi.
Upíima Yeesu Kirisi ukɛ́ ípɛɛlɛ́ɛ nɔ́ nyísɛ.
Nɛ́ɛ Pɔɔli yɛɛ Uléécaa mɛla kɛ́mɛɛ Kirisi Yeesu utumɛ m pansɛ, nɛ urɔ́márɛcɔ Timotee.
Nɔ̃́ kɛ Uléécaa uu n wɛ́ɛ nɔn Kolɔɔsi-pɔ we, nɔn Kirisi nɛ kɛfa kɛsɛ tikilɛ̃ kari rítɛlɛ́ ntí wɔ́lu. Nɔ Kirisi kɛ́mɛɛ pirɔ́márɛcɔ kɛcirɛ lɛ. Urɔ́sáa Uléécaa ukɛ́ ípɛɛlɛ́ɛ nɔ́ nyísɛ uu kɔ nkíŋniŋɛ nɔ́ hɛ.
Tɔ yɛ tɔn Urɔ́píima Yeesu Kirisi usaa Uléécaa n yáásinɛ, tɔ yɛ ḿpá píyei nɔ́kɛnɛ́cáá u pɔɔnɛsɛlɛ.
Mɛsei kari nɔ́nnɛ́símɛ́ kṍ tɛ nɔ nɛ Yeesu Kirisi kɛfa tɛnɛlɛnlɛ, nɔn pɛ̃ kɛ Uléécaa uu n wɛ́ɛ la
rɛ nɔ mɛ̃́ tɛ nɔ́ lɛ̃ kɛ Uléécaa uu kɛyómɛcaa-pɔ nɔ́ n yekeilɛ̃ yɔsí nnya. Nsímɛ́ Kɛcirɛ mɛɛ asei m má mɛɛ pitá pɛ̃ nɔ́ símisi.
Ái nɔ́kɛnɛ́mɛɛ ŋmanɛ kɛ Nsímɛ́ Kɛcirɛ mmú nn tuipɔ. Kɛtẽ nkɛ́ nnɛ́í kɛcáá kapi n kõ. Ḿpá yei knn tikɔ́ɔ́nú nn kɔ pisoi isoi consɛ. Lɛ̃ knn kɔ nní nɔ́kɛnɛ́mɛɛ wai hái kɛyáa kɛ̃-mɛ kani Uléécaa ipɛɛlɛ́ɛ n kṍ ani céru rɛ asei yɛ nyɛ.
Urɔ́sánɛ nɛ urɔ́kɛicɔ Epafiraasi yɛɛ nsímɛ́ mmɛ̃ nɔ́ céesi. Asei kuú nɛ Kirisi pikɛi nɔ́kɛnɛ́mɛɛ wai.
Uricuruu yɛɛ rɔ́ símisi rɛ Nfáasɔnɛ ńn kusa ńla nɔ́ hɛ.
Lɛ̃ nnya kari nɔ́kɛnɛ́cáá ḿpá píyei kɛyómɛ yáási hái karí nɛ nɔ́nnɛ́símɛ́ n kṍ. Tɔ Uléécaa welu rɛ ukɛ́ tíyɛsɛ unfaasɔnɛ nkɛ́ mɛwɛ́ɛ́sɛsɔhɔ mɛyã́ nɔ́ hɛ nn kɔ umɛla ńsɔnɛ nɔ́ céreisɛ.
Kei kɛ nɔ́inɛ́soi kani n le ii yɛ́ pɛɛ Upíima ríyu waisɛ rɛ nɔ lɛlɛɛ nɛ u n sá wai nnya. Lɛ̃ kɛ́mɛɛ́ kani yɛ́ pɛɛ mɛwai sɔnɛ mmɛ́ ncɔpuri n wapisi ani kɔ Uléécaa n ceru nɔn nɛ kɛ́yu sĩ.
Unnaŋɛ mɛɛ ńn ncɔ m má nkɛ́ nɔ́ papukusɛ ani ḿpá yo kɛ́mɛɛ m purú nɔn kahari.
Ani mpɔ́ɔnarɛ nɛ Sáa Uléécaa pɔɔnɛsɛ. Uyɛɛ tíyɛsɛ kani yɛ́ fe ani lisɔnɛ kuu uiyɔɔpi mɛtɛ́í kɛ́mɛɛ pɛ̃ kuu n wɛ́ɛ n yekeilɛ̃ yɛnu.
Uyɛɛ kuŋmaha ute anipɛ-i rɔ́ lésɛ uu ukɛpipi lala iyɔɔpi kɛ́mɛɛ rɔ́ tónsɛ.
Ukɛpipi kɛ̃ kuú nɛ ritiki uú nɛ ilási kɛ́mɛɛ rɔ́ lesɛ uu kɔ kɛ̃ nnya arɔ́kópɛ rɔ́ sárɛi.
Uléécaa úu kúyɛnɛ we. Ukɛpipi kɛɛ umɛwee kapi yɛ n yɛ̃́. Lɛ̃ nnɛ́í kɛ Uléécaa uu n wa kɛcɔpɛ uyɛɛ lifoí un kɔ ḿpá yo fe.
Uyɛ̃ kuú nɛ ritiki uú nɛ kɛyómɛcaa-pɔ nɛ kɛtẽ kɛcáá ḿpá yo wai. Lɛlɛɛ kúyɛnɛ ń we nɛ lɛlɛɛ ái kúyɛnɛ ń we kuu wa. Uyɛɛ piyɔ́ɔpi wɛ́ɛ́sɛ nɛ pipíima nɛ pisíńsá nɛ ḿpá yo yɛɛ ńnaŋɛ m má wa uu kɔ linnɛ́í uanipɛ-i wai.
Uyɛɛ ufoí we ḿpá yo ai kɛlenɛ n we. Uyɛ̃ nnya kɛ ḿpá yo ai kɔ we lin nyaḿ.
Lɛ̃ nnya uyɛɛ ipiŋɛ riyu, ipiŋɛ iyɛɛ Uléécaa pikɔ́ icápinɛ. Uyɛɛ isoi falɛ kɛkoraanɛ. Uyɛɛ mɛfoí nkpɔ kɛ́mɛɛ yisi uu nfáa tɛnɛcirɛ́ yɛ́nu. Uyɛɛ ḿpá yo kɛ́mɛɛ ufoí uu pɛɛ́ nɛ ḿpá yei ufoí.
Li Uléécaa ripɔ́ɔ walɛ rɛ ukɛ́ uisoi nnɛ́í nɛ ukɛpipi kɛ́mɛɛ n we,
ukɛ́ kɔ nɛ kɛ ritiki ukɛ́ u nɛ kɛtẽ nkɛ́ nɛ kɛyómɛcaa likɔ́ nnɛ́í kɛcɔpɛ nsímɛ́ nyɔ́ɔnsɛ likɛ́ pɛɛ kɛmɛkɔ́-i n we. Mɛ́nyɛ mɛ̃ kɛ ukɛpipi akɛ kunapɛ́ɛ́kɔɔ́ kɛcáá n kɔɔnu kuú nɛ ritiki uú nɛ nkíŋniŋɛ weri.
Nɔ pɛɛ mɛkɛɛ-mɛ nɔ́sinɛ́múŋɛ́ kópɛ nɛ nɔ́mɛnɛ́wai kópɛ nnya nɛ u tɔlaalɛnlɛ nɔn kɔ upilaarɔ.
Amá Uléécaa yɛ ukɛpipi nkpɔ nɛ ritikilɛ uú nɛ nɔ́ nɛ uyɛ̃ kɛcɔpɛ nsímɛ́ nyɔ́ɔnsɛ. Kɛ pansɛlɛ kɛsoipipi akɛ kpi. Lɛ̃ nnya, nɔ nkpéni ukɛyu-i upisoi lɛ pɛɛ n kpã́iilɛ̃ ápi ncaai ńka má, ápi kɔ ńka nɛ pi cɛ́si.
Lɛ̃ nnya ani nkpéni nfatɛnɛ kɛ́mɛɛ iníŋí karii aní n taalɛ̃. Áni kapɛ Nsímɛ́ Kɛcirɛ nɛ kɛtaa wa. Mmɛ̃ karí nɛ tálɛ̃ tɔn nɛ mɛ̃́. Kɛtẽ nkɛ́ nnɛ́í kɛ nsímɛ́ mmɛ̃ nn tikɔ́ɔ́nú. Lipikɛi kɛ nɛ̃́ Pɔɔli am wai.
Li nkpéni nɛ́ láárúlɛ rɛ nɛ nɔ́kɛnɛ́cáá íwɛ le. Nɛ̃́ nɛ kɔ lɛ̃ lɛ́nilɛ rɛ íwɛ mɛsá mɛ̃ kari yɛ́ n fe ari Kirisi kɛ́mɛɛ le ámɛ kapɛ ripárí. Kirisi ipiŋɛ yɛɛ nní pɛ̃ kɛ Uléécaa uu n wɛ́ɛ icápinɛ. Pɛ̃ nnya kam íwɛ le.
Uléécaa yɛ upikɛi kɛ́mɛɛ nɛ́ kpísilɛ uu nɛ́ forii rɛ kɛ́ nɛ unsímɛ́ nnɛ́í nɔ́ kam.
U pɛɛ mɛkɛɛ icɔpuri nnɛ́í kɛ́mɛɛ nsímɛ́ mmɛ̃ pesilɛ. Amá u nkpéni pɛ̃ kuu n te n cereisɛlɛ.
Uléécaa yɛ lalɛ pikɛ́ nsímɛ́ mɛɛ m pékaalɛ̃ mpiyɛ nɛ nkulaa ceri pikɛ́ pi símisi. Lipéké-peké lɛɛ nní rɛ Kirisi yɛ nɔ́kɛnɛ́mɛɛ́ welɛ. Uyɛ̃ nnya kani tálɛ̃ tɛ nɔ́ kam ani Uléécaa mɛyɔɔpi kɛ́mɛɛ loni.
Kirisi rinyiri kari yóólɛ̃. Ḿpá úye kari mɛsɔhɔ kpálɛ̃ tɔn kɔ céési nɛ mɛwɛ́ɛ́sɛsɔhɔ kari m má nnɛ́í. Tɔ lɛ̃ wai rɛ ḿpá úye ukɛ́ Kirisi kupɛ́nɛcɔ kɛ́mɛɛ papisi nnya.
Lɛ̃ nnya kaḿ nɛ pikɛi ŋmɔ́ɔ́púlɛ̃, nɛn náási nɛ Kirisi nnaŋɛ kuu nɛ́ n hɛ nn nɛ́ síkai nɛ rikɔhɔ.
Nɛ la rɛ ani kõ tɛ atɔpi kam nɔ́ nɛ Lawutisee pikɔ́ kɛcáá n wai nɛ mpí nnɛ́í pɛɛ ápi kɛnɛ́yu n yɛ́naalɛ̃ kɛcáá yɛ apíima lɛ.
Nɛ la rɛ pikɛ́ ikari mɛyã́ wa, pikɛ́ rinɔ́ɔ risɛ m má pin lakaanɛ, mɛsɔhɔ mɛkɛ́ mɛyíkíyiki mɛyã́ pi n tulaalɛ̃ apí nɛ lɛ̃ kɛ Uléécaa uú pɛɛ m pékaalɛ̃ ceru. Lipéké-peké lɛlɛɛ Kirisi.
Ukɛmɛɛ́ kɛ mɛwɛ́ɛ́sɛsɔhɔ nɛ Uléécaa picere lisɔnɛ nnɛ́í ai pékaalɛ̃.
Úka úu kapɛ nɛ n fe ukɛ́ nnɔ́ɔlari nɛ nɔ́ n kíraasɛ nnya kam lɛ̃ nɔ́ símisi.
Ḿpá kám nní nɔ́kɛnɛ́kúrí ń we, nɛ nɔ́kɛnɛ́cáá músulɛ lin nɛ́ láárú rɛ nɔ ŋmɔ́ɔ́púlɛnlɛ nɔn Kirisi nfatɛnɛ kɛ́mɛɛ iníŋí kariilɛ̃.
Lɛ̃ nnya kani nní n ŋmurɛi rɛ Kirisi Yeesu yɛɛ Nɔ́unɛ́píima, ani ukupɛ́nɛcɔ kɛ́mɛɛ nɔ́inɛ́soi n le.
Ani ukusencɔ kɛ́mɛɛ iníŋí karii ani nɔ́inɛ́soi nnɛ́í kɛ́mɛɛ́ nɛ u n tálɛ̃. Ani lɛ̃ kapi nɔ́ n céési m múílɛ̃, nɔ́inɛ́piŋɛ íi kapɛ píkai nfatɛnɛ kɛ́mɛɛ riyɔɔ. Ani yɛ kɔ u pɔɔnɛsɛ mɛyã́.
Ani nɔ́mɛnɛ́círɛ tĩ úka úu kapɛ kɛsoimuŋɛ́ nɛ nɔ́ kíraasɛ ukɛ́ kuyúi nɔ́ tã mɛ́woo. Kɛtẽ nkɛ́ kɛcáá likɔ́ nɛ pisoi inyɛkii kɛ kɛsoimuŋɛ́ kɛ̃ akɛ tíkilɛ̃, ái nkpáni Kirisi.
Mɛsei sei kɛ Uléécaa uu Kirisi ipiŋɛ kɛ́mɛɛ we nɛ umɛsá nnɛ́í.
Ḿpá yo mpuri kani ukupɛ́nɛcɔ kɛ́mɛɛ yɛ̃́ nɛ limɛsá nnɛ́í. Uyɛɛ iyɔ́ɔpi nɛ ńnaŋɛ nnɛ́í fe.
Nɔ́ nɛ uyɛ̃ kupɛ́nɛcɔ kɛ́mɛɛ kani riké. Ái usoi kunipɛ kpɛɛ nɔ́ riké aku isarɛ nɔ́kɛnɛ́cáá tɔ́lu, amá Kirisi mɛké kani kélɛ̃. Lɛlɛɛ rɛ u akópɛ nnaŋɛ kɛ́mɛɛ nɔ́ lésɛlɛ.
Kapi míni nɔ́ n wɔ́lɛ, li wa yarɛ nɔ kpulɛ api nɔ́ nɛ Kirisi kulɛsi. Nɔ́ nɛ uyɛ̃ nɔ́ɔ kɔ nkpɔ kɛ́mɛɛ yisi. Kaní nɛ kɛfa n tɛnɛlɛ̃ tɛ Uléécaa yɛ ńnaŋɛ málɛ nnya kuu nkpɔ kɛ́mɛɛ u yukusɛ.
Nɔ́anɛ́kópɛ nɛ nɔ́kunɛ́kécirɛ́ nnya kaní pɛɛ mɛkɛɛ Uléécaa inipɛɛ-i we yarɛ pikpɔkpɔ. Amá Uléécaa yɛ nkpéni nɛ Kirisi ritikilɛ uú nɛ nfáa nɔ́ hɛ uu arɔ́kópɛ nnɛ́í rɔ́ sárɛi.
Títɛlɛ́ tɛɛ pɛɛ isé kɛ́mɛɛ n wɔ́laalɛ̃ tin akópɛ kari n wa nyísɛlɛ̃ kuu kpísi uu kunapɛ́ɛ́kɔɔ́ kɛcáá karii tinkɔ́ nn tɛnɛ.
Uléécaa yɛ kɛléécaa-pɔ nɛ kɛtẽ nté kɛcáá iyɔɔpi nnɛ́í nnaŋɛ yɔsilɛ uu kunapɛ́ɛ́kɔɔ́ kɛcáá i feriyɛ uú nɛ riwúí kɛ́mɛɛ isɛi i waisɛ, uu i pulu yarɛ pikpaniikɔ́ pin nɛ Ukɛpipi kɛɛ n feriyɛ nnɔŋ kɛ́mɛɛ sɔ́nɛ.
Lɛ̃ nnya, úka úu ncée má ukɛ́ nɔ́linɛ́lukɛ-lukɛ nɛ́ɛ nɔ́linɛ́nírɛ́-nirɛ́ nɛ́ɛ nɔ́anɛ́nyã́ mɛlukɛ nɛ́ɛ lɛ̃ kani yɛ iwárɛ falɛ mɛleemɛ-i n wa nɛ́ɛ kɛwéntɛyaa kɛcáá nsímɛ́ nnyinɛ nɛ nɔ́ cɛ́si.
Lɛ̃ nnɛ́í yɛ lɛlɛɛ kɛpirɛ n wemɛ kumííri lɛ. Liyíkíyiki ŋmaa tɛɛ Kirisi.
Pinyinɛ yɛ kpárálɛ̃ pin pisimúŋɛ́ cirɛ mɛ rikɔ́kɔri wai rɛ pi pimɛcirɛ ricɛpisɛlɛ, amá pin pɛɛ piléécaatumɛ yáási pin kɔ pisilárɛ́ nɛ kutu cɔlɛ̃. Áni kapɛ tíyɛ lipite pɛ̃ pikɛ́ akópɛ nɔ́ pa. Li we rɛ pisimúŋɛ́ cirɛ kapí nɛ pikɛi wai.
Ápi nɛ Kirisi tálɛ̃, in kɔ nɛ uyɛɛ ríyu. Uyɛɛ ipiŋɛ kpínii. Uyɛɛ tíyɛsɛlɛ̃ kɛ akɔhɔ nɛ itá ii cɔ́piinɛlɛ̃, Uléécaa un pɛɛ́ nɛ ipiŋɛ iyɛ̃ pelusɛ.
Nɔ́ nɛ Kirisi yɛ kpulɛ, áni kɔ nkpéni nɛ kɛtẽ nté likɔ́ kutu cɔlɛ̃. Yo nnya kapi yɛ́ kɔ nɛ nɔ́ m písɛi rɛ ani kɛtẽ isé ritiki yarɛ insá n we, áni yɛ́ nfáa wa?
Pi yɛ nɔ́ maa rɛ: “Kapɛ nní kpísi”, “kapɛ nní rilélé” nɛ́ɛ “kapɛ nní rica”.
Pi yɛ lɛ̃ nnɛ́í nɛ kɛisilɛ ai weri ai likɛtɔ tulu ai caai. Sisoipipi sɛɛ liisé nɛ liicélaa iyɛ̃ lesɛmɛ.
Isé nɛ icélaa iyɛ̃ nɛ pisɛ rɛ usoi ukɛ́ umɛla kɛ́mɛɛ Uléécaa yáási uu ikɔ́hɔ́ mɛyã́ m má, úu kapɛ uipiŋɛ n narɛsi. Li usoi mɛyɛnɛ-i nkpáni yarɛ mɛwɛ́ɛ́sɛsɔhɔ likɔ́ linyinɛ yɛ ni. Amá kuláa kúka áku kɛ́mɛɛ we. Usoi lilala yɛ ni.
Nɔ́ nɛ Kirisi kupɛ́nɛcɔ nnya, li wa yarɛ nɔ́ nɛ uyɛ̃ nɔ́ɔ nkpɔ kɛ́mɛɛ yisi. Lɛ̃ nnya, kɛyómɛcaa-pɔ likɔ́ kani yɛ́ wɛ́ɛ́si, kei kɛ Kirisi uu Uléécaa kulukɛ-lukɛ-mɛ̃ kɛ́yukɔɔ́tonɛ-i n tṹ.
Kɛyómɛcaa-pɔ likɔ́ nkɔ́ nkɛ́ nɔ́ n we, ái kɛtẽ nté likɔ́ nkɔ́.
Nɔ pikpɔ masilɛ, nɔ́nnɛ́fáa nn Kirisi kɛ́mɛɛ́ we nn nɛ Uléécaa-i pékaalɛ̃.
Uyɛɛ nɔ́nnɛ́fáa. Kɛyáa nkɛ́ kuu n sɔ́nti, nɔ́ nɛ uyɛ̃ nɔ́ɔ kɔ umɛyɔɔpi kɛ́mɛɛ wenɛ.
Lɛ̃ nnya, ani kɛtẽ nté likɔ́ lɛɛ nɔ́inɛ́piŋɛ-i ń we kpu. Lɛlɛɛ nní: Mɛ́marɛ kpááree nɛ mɛ́kpɛrinkpɛwai nɛ mɛ́la tɔ́ŋɛ́-tɔŋɛ́ nɛ mɛwai kópɛ ripɔɔ nɛ mɛmá nnáápí. Mɛmá nnáápí pɔ̃́ nɛ piléényɔ́ɔnsɛ picɔ lɛ.
Mɛwai mɛ̃ mpuri nnya kɛ Uléécaa kuwɔi aku pɛpɛɛ pipakarɛ u n yúlu kɛcáá wémɛ.
Limɛcɔ kaní pɛɛ wai, pɛɛ́ uyɛ-i kaní pɛɛ akópɛ nyɛ̃ kɛ́mɛɛ ń we.
Lɛ̃ nnya nɔ́ɔkɛ́ kɔ nkpéni lɛ̃ nnɛ́í fóm: Kuwɔ́i nɛ mɛsɛɛwai nɛ rikpákárá nɛ picɔ alɛ̃ nɛ isɛicirɛ́simɛ́ yɛɛ nɔ́inɛ́nɔ́ɔ-i n léenti.
Nɔ́ mpí nɔ́ɔ nní nɔ́inɛ́soi kpurɛ nɛ imɛwai kópɛ n lésɛ ani fómni,
ani isoi falɛ kpísi ani tani yarɛ kɛtúkanka, áni kapɛ nkpéni nɔ́mɛnɛ́cɔpɛcirɛ nnɔ́ɔmɛ n wapaanɛ. Nɔ nkpéni pisoi falɛ lɛ kɛ urɔ́wai Uléécaa uu mɛsɛ́rɛ n nyɔ́ɔnsɛ nɔkɛ́ nɛ mɛnyínɛ u n wa nnya. U la rɛ nɔkɛ́ kɔ mɛyíkíyiki u ceri.
Ái nkpéni we rɛ nkó úu Usuifi, nkó yɛɛ Usuifi, nɛ́ɛ nkó yɛ kélɛ̃ nɛ́ɛ nkó úu kélɛ̃ nɛ́ɛ nkó yɛ usɔhɔɔ nɛ́ɛ nkó yɛ úyuŋmɔhɔkɔ́ nɛ́ɛ nkó yɛ ulási nɛ́ɛ nkó yɛ nɛ uripɔɔ welɛ. Kirisi yɛɛ pinnɛ́í kɛ́mɛɛ ḿpá yo.
Nɔ Uléécaa sipipi lɛ. U nɔ́ wɛ́ɛlɛ un nɔ́ la. Lɛ̃ nnya, ani íwɛ n ténaanɛ nɔn kusoi wapaanɛ, ani yɛ nɔ́mɛnɛ́círɛ cɛpisɛ aní m purú nɔn kɔ niŋú.
Ani m múínɛlɛ̃ ńsɔnɛ, ḿpá úye ukɛ́ yɛ ucɔ sárɛi. Úye un ucɔ nɛ nsímɛ́ m púnnɛ, ani yɛ sárikɛɛnɛ yarɛ kɛ Upíima uu nɔ́ n sárɛi mɛcɔ.
Ani likɛcáá ńla rikpápɔ. Ńla mɛɛ yɛ́ tíyɛsɛ ani ńsɔnɛ m pɛ́nɛlɛ̃, ani rinɔ́ɔ risɛ wai.
Kirisi ukɛ́ nkíŋniŋɛ nɔ́anɛ́kíŋ kɛ́mɛɛ wa. Nkíŋniŋɛ mmɛ̃ kuú nɛ nɔ́ sée rɛ ani ripɛ́nɛ ani wai usoi usɛ. Ani yɛ mɛsɛ́rɛ u pɔɔnɛsɛ.
Kirisi nsímɛ́ nkɛ́ nɛ nlisɔnɛ nnɛ́í nɔ́kɛnɛ́mɛɛ n we. Ani n lɛ́naanɛ nɔn kɔ célaanɛ nɛ mɛwɛ́ɛ́sɛsɔhɔ kani m má. Ani kɛfa kɛsɛ nɛ ipakarɛ siyomɛ nɛ akɛ́hɛ nɛ siyómɛ ncɔpuri kɛ Nfáasɔnɛ nn nɔ́ n hɛ nɛ ríyu u waisɛ.
Nɔn yɛ n símisi nɛ́ɛ nɔn n kɛisi, ani yɛ Upíima Yeesu rinyiri nɛ ḿpá yo n wai, ani yɛ nɛ u tiki aní nɛ Sáa Uléécaa pɔɔnɛsɛ.
Nɔ̃́ pinɔ́si, ḿpá úye ukɛ́ uula n waisɛlɛ̃ yarɛ kai Upíima kɛ́mɛɛ m pisɛ.
Nɔ̃́ pitisi, ḿpá úye ukɛ́ uunɔsi n la. Áni kapɛ nɛ kɛ́yu pi m páápú.
Nɔ̃́ siwã́, ani yɛ ḿpá yo kɛ́mɛɛ nɔ́pinɛ́te m pakarɛlɛ̃. Lɛlɛɛ nɛ Upíima sá.
Nɔ̃́ siwã́ pisaa, áni kapɛ siwã́ kuwɔ́i n waisɛ. Insá lɛ̃, siapɔɔ yɛ́ caai.
Nɔ̃́ pikɛikɔ́, ani yɛ ḿpá yo kɛ́mɛɛ nɔ́pinɛ́kɛisaa kɛtẽ nkɛ́ kɛcáá m pakarɛlɛ̃. Ái pin nɔ́kɛnɛ́kúrí n we pin nɔ́ nyáni ŋmanɛ kani yɛ́ pi m pakarɛlɛ̃. Amá ani nɛ kɛfa kɛsɛ pi n kɛisi Upíima kani m pakarɛlɛ̃ nnya.
Ḿpá yo kani wai, ani yɛ li n wai nɛ kɛfa kɛsɛ. Upíima kani li wai, ái sisoipipi.
Ani n nyu rɛ liihɛ́ɛ́ kɛ Upíima uu nɔ́ m panɛ yɛɛ lisɔnɛ lɛ̃ kuu n yekeilɛ̃ un nɛ upikɔ́ mɛ̃́. Kirisi yɛɛ Upíima. Uyɛ̃ kani pikɛi pɛ̃ wai.
Lɛ̃ nnya, úye un mɛwai kópɛ n wai, mɛihɛ́ɛ́ kuu yɛ́nunɛ. Uléécaa úu yɛ usoi kɛyu-i ripaí, amá asei kuu tíkilɛ̃ un nɛ túhaanɛ.
Nɔ̃́ píyɔsaa, ani n nyu rɛ nɔ̃́ nɛ kɔ kɛyómɛcaa-pɔ ute málɛ. Lɛ̃ nnya, ani yɛ nɔ́pinɛ́lási ńsɔnɛ m múílɛ̃ nɔn lɛlɛɛ nɛ n sá pi wai.
Ani nɛ piyómɛyáhaa n ŋmɔ́ɔ́púlɛ̃, áni kapɛ lɔpilɛ, ani yɛ kɔ Uléécaa pɔɔnɛsɛ.
Ani yɛ kɔ kɛrɔ́cáá kɛyómɛ yáási rɛ ukɛ́ ntɔ́símɛ́ ncée tápilɛ tɔkɛ́ Kirisi nsímɛ́ mɛɛ pɛɛ m pékaalɛ̃ picɔ riyóó. Mmɛ̃ nnya kam nní akpanii kɛ́mɛɛ́ we.
Ani u pisɛ rɛ ukɛ́ tíyɛsɛ kɛ́ yɛ unsímɛ́ mmɛ̃ tiyóó yarɛ kai m pisɛ.
Ani mɛwɛ́ɛ́sɛsɔhɔ m má nɔn nɛ mpí pɛɛ ápi Kirisi pikɔ́ nɛ sɔ́nɛ. Áni kapɛ tíyɛ ituŋɛ ikɛ́ mɛ́woo tɛnɛ.
Nɔ́nnɛ́nɔ́ɔsimɛ́ nkɛ́ mɛsɛ́rɛ n láárú nn kɔ ríyoriyɛ má, nn kɔ kutu kúcɔ we. Ani yɛ ceri lɛ̃ kani yɛ́ ḿpá úye rinɔ́ɔ n yɔsí.
Tisiiki yɛ unɛ́márɛcɔ lala kɛcirɛ lɛ un kɔ asei nɛ Upíima pikɛi wai. U kɔ Upíima pikɛi kɛ́mɛɛ unɛ́séncɔ lɛ. U yɛ́ lɛlɛɛ nɛ́ n wai nnɛ́í nɔ́ kɛ́ɛ́nkɛɛ.
Nɛ́ nɔ́kɛnɛ́mɛɛ u tumpɔ ukɛ́ nɔ́ símisi mmɛ̃-i kari ń we, ukɛ́ kɔ nɔ́anɛ́kíŋ niŋukusɛ.
U nɛ nɔ́kunɛ́yu ukɔ́ usɛ, urɔ́lala kɛcirɛ Onesim kam tumpɔnɛ pikɛ́ lɛ̃ nnɛ́í lɛɛ nté n wai nɔ́ kɛ́ɛ́nkɛɛ.
Tɔ́ nɛ Arisitariki tɔ́ɔ akpanii kɛ́mɛɛ ń we yɛ nɔ́ yáási. Parinapasi umarɛcɔ kɛpipi Mariki pɔ̃́ nɛ kɔ nɔ́ yáasi. Uyɛ̃ nsímɛ́ kapí pɛɛ nɔ́ tee rɛ un nɔ́kɛnɛ́mɛɛ n tuipɔ, ani u yɔsí ńsɔnɛ.
Yeesu kapi yɛ kɔ n sée rɛ Yusituusi pɔ̃́ nɛ kɔ nɔ́ yáasi. Pisuifi pɛ̃ ŋmanɛ pɛɛ Uléécaa iyɔɔpi pikɛi kɛ́mɛɛ nɛ́ lɛ́ni. Pi ikari nɛ́ waisɛlɛ ńsɔnɛ.
Nɔ́kunɛ́yu ukɔ́ Epafiraasi yɛ nɔ́ yáási. U Kirisi Yeesu ukɛikɔ́ lɛ yɛɛ mɛsɛ́rɛ upiyomɛyáhaa kɛ́mɛɛ nɔ́kɛnɛ́cáá n náási rɛ ái kapɛ nɔ́ nɛ Kirisi kupɛ́nɛcɔ kɛ́mɛɛ nɔ́ riyɔɔ, ani kɔ ḿpá yo Uléécaa mɛla kɛ́mɛɛ n wai.
Nɛ nɛ inɛ́nípɛɛ yɛnlɛ rɛ u nɔ́ nɛ Lawutisee nɛ Iyerapolisi pikɔ́ kɛcáá náásilɛ hái.
Urɔ́lala kɛcirɛ, upɔisɛ Luki nɛ Temaasi yɛ nɔ́ yáasi.
Ani pirɔ́márɛcɔ Yeesu pikɔ́ pɛɛ Lawutisee-pɔ ń we yáási. Ani kɔ Nimfa nɛ Uléécaa icápinɛ pikɔ́ pɛɛ yɛ ukɛyɔ-i n cápinɛ yáási.
Nɔn títɛlɛ́ ntí nɔ́inɛ́cápinɛ pikɔ́ inipɛɛ-i pikɛ́ɛ̃ m masí, ani tíyɛsɛ Lawutisee pikɔ́ pɔ́ɔkɛ́ kɔ ri kɛɛ̃. Nɔ́ɔkɛ́ kɔ tɛ̃ kɛ pɛ̃ api nɔ́ m pááipɔnɛ kɛɛ̃.
Ani Arikipu maa rɛ ukɛ́ pikɛi kɛ Upíima uu uanipɛ-i n wa kɛcáá musí uu ńsɔnɛ pi wai.
Nɛ̃́ Pɔɔli, nɛ́ɛ kunɛ́nípɛ nɛ anɔ́ɔ nnyɛ́ wɔ́i rɛ: Nɛ nɔ́ yáasi. Ani n léisɛlɛ̃ tɛ akpanii kɛ́mɛɛ kaḿ we. Uléécaa ukɛ́ ípɛɛlɛ́ɛ nɔ́ nyísɛ.
Nɛ̃́ Pɔɔli nɛ Timotee, tɔ́ɔ nɔ̃́ Tɛsaloniki Uléécaa icápinɛ pikɔ́ pɛ̃ kɛ Urɔ́sáa Uléécaa nɛ Upíima Yeesu Kirisi api n te, títɛlɛ́ wɔ́ipɔ. Uléécaa ipɛɛlɛ́ɛ nɛ unkiŋniŋɛ nkɛ́ nɔ́kɛnɛ́mɛɛ n we.
Ḿpá píyei kari yɛ Uléécaa yáasi rɛ nɛ upikɛi, nɔ́nnɛ́nɛ́í nnya. Ḿpá píyei kari pirɔ́welɛ kɛ́mɛɛ nɔ́ léisɛlɛ̃.
Li pisɛ rɛ tɔkɛ́ urɔ́sáa Uléécaa kɛyu-i léisɛ lɛ̃ nɛ lɛ̃ kani nɔ́nnɛ́fatɛnɛ n nyísɛ, mɛwai mɛwai kɛ́mɛɛ nɛ lɛ̃ kɛ ńla kani m má nn nɔ́ rinŋmɔ́ɔ́púsɛ, nɛ lɛ̃ kɛ nɔ́mɛnɛ́tá Urɔ́píima Yeesu Kirisi kɛcáá ámɛ píkai n hásu.
Pimárɛcɔ, tɔ ceri rɛ Uléécaa yɛ nɔ́ lalɛ uu nɔ́ wɛ́ɛ rɛ nɔkɛ́ upikɔ́.
Ái líka nnya, ári Nsímɛ́ Kɛcirɛ nɔ́ símisi nɛ nnɔ́ɔsimɛ́ ŋmanɛ, amá nɛ ńnaŋɛ nɛ Nfáasɔnɛ nnaŋɛ kari nɔ́ n símisi. Tɔ kɔ nɛ kɛfa tɛnɛlɛ rɛ Nsímɛ́ mmɛɛ asei nkɔ́ lɛ. Nɔ̃́ ticuruu yɛ nyulɛ lɛ̃ karí nɛ nɔ́ n sɔ́nɛ rɛ likɛ́ nɛ nɔ́ sɔnɛsi nnya.
Tɔ̃́ nɛ nɛ Urɔ́píima yíraanɛlɛ, nɔ́ɔn kɔ nɛ tɔ́ nɛ Upíima yíraanɛ. Nɔ mɛyã́ íwɛ lilɛ, ḿpá nɛ lɛ̃, nɔ Nléécaasimɛ́ yɔsilɛ nɛ mpɔ́ɔnarɛ kɛ Nfáasɔnɛ nn yɛ n hɛ.
Li tíyɛsɛlɛ ani pɔ́lɔ́ pisoi pɛ̃ kɛ pɛpɛɛ Masetuwaani nɛ Akayii-pɔ kɛfa n tɛnɛlɛ̃ api yɛ nɛ ḿ paílɛ̃.
Ái nkpáni Masetuwaani nɛ Akayii ŋmanɛ yɛɛ nɔ́kɛnɛ́mɛɛ Nléécaasimɛ́ kṍ, amá ḿpá yei le kɛ nɔ́nnɛ́fatɛnɛ nsímɛ́ nn tiyɛ́káa. Ái nkpáni pisɛ rɛ tɔkɛ́ linsímɛ́ wa.
Pinnɛ́í pɛɛ lɛ̃ kani kusánɛ rɔ́ n yɔsí kumúŋɛ́ kpɛ-i kari nɔ́kɛnɛ́mɛɛ ń ha nsímɛ́ símaankɛɛ nɛ lɛ̃ kani piléé inyɔ́ɔnsɛ kɛpirɛ rińtɔ, ani Upíima Uléécaa yɛɛ nfáa n te nɛ asei ute tiki rɛ nɔkɛ́ u n kɛisi.
Nɔ kɔ mɛ́nlɛ rɛ Ukɛpipi Yeesu ukɛ́ kɛyómɛcaa-pɔ leemɛ ukɛ́ kam. Uyɛ̃ kɛ Uléécaa uu nkpɔ kɛ́mɛɛ yukusɛ. Uyɛɛ Uléécaa kɛtahai kɛɛ n tuimɛ kɛ́mɛɛ rɔ́ lesɛnɛ.
Pimárɛcɔ, nɔ̃́ ticuruu yɛ ceri rɛ mɛrɔ́tuipɔ nɔ́kɛnɛ́mɛɛ ái mɛ́woo wa.
Nɔ kɔ nyu rɛ pi rɔ́ lámaankɛɛlɛ api íwɛ rɔ́ wai Filipu kuyu-pɔ. Amá Uléécaa yɛ ikari rɔ́ hɛlɛ ari Nsímɛ́ Kɛcirɛ mɛɛ ukɛmɛɛ n léeri nɔ́ símisi ḿpá nɛ ncɔ́ŋ ncɔ́ŋ kari n yɛ̃́.
Ái líka, mpúnnɛ ńn icélaa iyɛ̃ kari nní pisoi n céesi kɛ́mɛɛ́ we, nfasimɛ́ kópɛ ńka ńn kɔ ikɛmɛɛ́ we, ári kɔ wɛ́ɛ́si tɔkɛ́ unyinɛ kiraasɛ.
Amá ḿpá píyei kari yɛ símisi yarɛ lɛ̃ kɛ Uléécaa uu ń la. Uléécaa yɛɛ rɔ́ peenu uu yɛ́nu rɛ tɔ́ fe nnya kuu Unsímɛ́ Kɛcirɛ rɔ́ rimúísɛ rɛ tɔkɛ́ nɛ n tikɔ́ɔ́nú. Ái sisoipipi nkiŋniŋɛ kari tíkilɛ̃, amá Uléécaa yɛɛ yɛ kɛsoipipi kɛfa nsímɛ́ ń céri karí la likɛ́ n láárú.
Nɔ̃́ ticuruu yɛ nyulɛ ńsɔnɛ rɛ ári píkai nɔ́ kíraasɛ, irɔ́faaci kɛ́mɛɛ nfasimɛ́ ńka ńn kɔ pékaalɛ̃ tɛ siwóó kari wɛ́ɛ́si, Uléécaa yɛɛ urɔ́seérakɔɔ́.
Ári úka ipakarɛ wɛ́ɛ́si, ári kɔ nɔ̃́ nɛ pinyinɛ ikɔ́ wɛ́ɛ́si.
Tɔ̃́ nɛ́ kɔ pɛɛ fe ari ntɔ́naŋɛ nɔ́ nyísɛ rɛ tɔ Kirisi pitumɛ nnya. Amá tɔ pɛɛ́ nɛ nɔ́ láárúlɛ yarɛ umárɛni yɛɛ nɛ ukɛwã kutu n cɔ́lɛ̃.
Tɔ mɛyánsei nɔ́ lalɛ, ari Nsímɛ́ Kɛcirɛ nɔ́ símisi. Ticuruu ḿpá ntɔ́fáa kaí pɛɛ pisɛ tɔkɛ́ nɔ́ pa, tɔ́ nɔ́ m panɛ. Nɔ tɔ́ ripɔ́lɔ́lɛ likɛi kɛcirɛ.
Pimárɛcɔ, nɛ nyu rɛ nɔ léisɛlɛ̃ lɛ̃ kari n kɛisi mɛyíkíyiki ai rɔ́ pelu. Kɛtúŋɛ́ nɛ kɛsinɛ kari kɛisi ńsɔnɛ ári kapɛ nɛ nɔ́ unyinɛ ncɔni rimpɔ́lɔ́ kumúŋɛ́ kpɛ-i kari Nsímɛ́ Kɛcirɛ mɛɛ Uléécaa-i n léeri nɔ́ n símisi.
Nɔ́ɔ nní Uléécaa nɛ kɛfa n tɛnɛlɛ̃, nɔ́ nɛ Uléécaa ricuruu nɔ́ɔ pirɔ́seérakɔɔ́ rɛ mɛrɔ́finɛ yɛ nɔ́kɛnɛ́cɔpɛ kpã́iilɛnlɛ mɛn kɛcirɛ we, ámɛ kɔ ncaai ńka má.
Nɔ nyu rɛ tɔ ḿpá nɔ́ úye rimúílɛ yarɛ kɛ úyɔsaa uu yɛ usiwã timmúlú.
Tɔ nɔ́ riŋmɔ́ɔ́púsɛlɛ ari ńnaŋɛ nɔ́ hɛ ari kɔ mɛyánsei nɔ́ pisɛ rɛ ani sɔ́nɛ yarɛ lɛ̃ kɛ Uléécaa uu ń la. Uléécaa uyɛɛ nɔ́ sée rɛ ani uiyɔɔpi kɛ́mɛɛ lompɔ ani kɔ kɛsẽ́ tíyu m má.
Tɔ kɔ Uléécaa licɔ kɛcáá pipakarɛ kpariisɛlɛ. Kumúŋɛ́ kpɛ-i kari Nléécaasimɛ́ nɔ́ n símisi, áni kutu n ticɔ áni n yɔsí yarɛ sisoipipi nsímɛ́, amá nɔ kutu n ticɔlɛ, ani n yɔ́su yarɛ Uléécaa nsímɛ́. Li kɔ pɛɛ mɛsei Uléécaa nsímɛ́ lɛ. N yɛ nɔ́ pɛpɛɛ nɛ kɛfa n tɛnɛ kɛ́mɛɛ kɛisilɛ.
Pimárɛcɔ, lɛlɛɛ Uléécaa icápinɛ yɛɛ nɛ Kirisi Yeesu kɛfa n tɛnɛlɛ̃ Yutee kɛteni-i n wa licɔ lɛɛ nɔ́kɛnɛ́mɛɛ wa. Íwɛ iyɛ̃ kɛ Pisuifi api Uléécaa icápinɛ iyɛ̃ n wa icɔ kɛ nɔ́pinɛ́yukɔ́ api nɔ́ lukɛisɛ.
Pɛpɛɛ Upíima Yeesu nɛ antepuyɛ kṍ api kɔ tɔ̃́ íwɛ wai. Ápi Uléécaa ripɔ́ɔ we. Pi kɔ sisoipipi nnɛ́í pilaarɔ lɛ.
Pi náásilɛ pikɛ́ rɔ́ púnɛisɛ ári kapɛ fe tɔkɛ́ mpuri sanɛ pikɔ́ nsímɛ́ mmɛ mɛɛ yɛ́ piriyu n lɔ símisi. Piakópɛ kapi n wapaari kɛcáá kapi nní acɔ kpálɛ̃. Amá Uléécaa kuwɔi yɛ pitínɛ pi masilɛ.
Pimárɛcɔ, karí nɛ kɛtaa nɔ́ n wai nkáripi ái rɛ nɛ ntɔ́fasimɛ́, amá nɛ irɔ́piŋɛ, tɔ mɛyánsei káipilɛ rɛ tɔkɛ́ piyɛ́nɛ nɔ́ rikpá.
Tɔ káipilɛ rɛ tɔkɛ́ nɔ́kɛnɛ́mɛɛ pɛɛpɔ. Nɛ̃́ Pɔɔli yɛ náásilɛ ái mɛsɛ, amá Setani úu ncée hɛ.
Nɔ̃́ ŋmaa, ái úka ucɔ, nɔ́ɔ lɛ̃ karí nɛ n tálɛ̃, nɔ́ɔ ntɔ́pɔ́ɔnarɛ, nɔ́ɔ kɔ arɔ́tɔpi kari n feriyɛ linyísɛ-nyísɛ kari yɛ́ nɛ rikɔ́kɔri n wa kumúŋɛ́ kpɛ-i kɛ Urɔ́píima Yeesu uú ha m pɛɛri.
Mɛsei yɛ mɛ, nɔ̃́ karí nɛ rikɔ́kɔri wai, nɔ́ɔ kɔ ntɔ́pɔ́ɔnarɛ.
Tɔ nɔ́kɛnɛ́mɛɛ pihápɛ náasilɛ ari pɔɔnɛ. Ari mɛ́rɛsi ari pɔɔnɛ ari mɛsɛ rɛ tɔ́ mɛrɔ́círɛ Atɛɛni-i mɛ́sunu
ari urɔ́márɛcɔ Timotee yɛɛ mɛrɔ́cɔ Uléécaa pikɛi n wai un Kirisi Nsímɛ́ Kɛcirɛ símisi tumpɔ rɛ ukɛ́ itisi nɔ́ rikpá uu nɔ́nnɛ́fatɛnɛ kɛ́mɛɛ iníŋí nɔ́ waisɛ.
Lɛ̃ kɛ́mɛɛ, piwéékusɛ ápi yɛ́ Uléécaa pitiki kɛ́mɛɛ nɔ́ úka feriyɛ. Nɔ́rinɛ́cúruu yɛ nyu rɛ nɛni kɛyaa nkɛ́ iwɛ nnyí kɛ Uléécaa uu ḿ maa rɛ tɔ́ li yɛ nyi.
Kari yɛ pɛɛ nɔ́kɛnɛ́mɛɛ ń we, tɔ nɔ́ símaalɛ̃ tɛ tɔ́ íwɛ li. Lɛlɛɛ kɔ nní rɔ́ lɛɛmɛ. Nɔ li cerilɛ ńsɔnɛ.
Kam m mɛ́rɛsi am pɔɔnɛ nnya kam Timotee tumpɔ rɛ ukɛ́ yɛ̃́ íye kani Yeesu nfatɛnɛ kɛ́mɛɛ́ we. Kɛnɛ́wuu yɛ túúnilɛ rɛ kuníri áku kapɛ nɔ́ peenu pirɔ́kɛi api mɛ́woo wai.
Amá Timotee yɛ rɔ́ lɛɛmɛlɛ un nɔ́kɛnɛ́mɛɛ léeri. U kɔ nɔ́nnɛ́fatɛnɛ nɛ nɔ́nnɛ́la nsímɛ́ rɔ́ símisilɛ lin láárú. U rɔ́ maa rɛ nɔ kɛrɔ́cáá léisɛlɛnlɛ nɛ ńla. Nɔ káipi rɛ nɔkɛ́ piyɛ́nɛ tɔ́ rikpá yarɛ kari nní n káipi mɛcɔ.
Pimárɛcɔ, kai nní lɛ̃ ń we, nɔ́nnɛ́fatɛnɛ yɛ itisi rɔ́ hɛlɛ, ḿpá karí pɛɛ mpɔ́ɔcaai nɛ íwɛ kɛcɔpɛ ń we.
Tɔ nkpéni nfáa yɛnlɛ, kai n wa rɛ nɔ Urɔ́píima tikilɛ̃ nɛ kɛfa kɛsɛ nnya.
Ári nyu íye kari yɛ́ Uléécaa yáási nɛ mpɔ́ɔnarɛ kari ukɛyu-i m má nɔ̃́ nnya.
Kɛtúŋɛ́ nɛ kɛsinɛ karí nɛ Uléécaa téni rɛ ukɛ́ tíyɛsɛ tɔ́ nɛ nnɔ̃́ tɔkɛ́ yɛ́ntinɛ tɔkɛ́ lɛlɛɛ nɔ́nnɛ́fatɛnɛ kɛ́mɛɛ m párílɛ̃ yipɛisɛ.
Urɔ́sáa Uléécaa ricuruu nɛ Urɔ́píima Yeesu pikɛ́ ncée nyɔ́ɔnsɛ tɔkɛ́ nɛ fe arí ha nɔ́ yɛ́nu.
Uléécaa ukɛ́ tíyɛsɛ ńla mmɛ mɛɛ nní nɔ́kɛnɛ́mɛɛ ń we nkɛ́ yi nn kɔɔni, uu kɔ tíyɛsɛ ńla kani yɛ pisoi nnɛ́í n nyísɛ nkɛ́ n kpálɛ̃ yarɛ ńla mmɛ̃ kari nní nɔ́ ń nyísɛlɛ̃.
Upíima yɛ́ unnaŋɛ nɔ́anɛ́kíŋ kɛ́mɛɛ wa. Kumúŋɛ́ kpɛ-i kɛ Upíima Yeesu nɛ pɛ̃ nnɛ́í kuu n wɛ́ɛ apí ha m pɛɛri, ani Urɔ́sáa Uléécaa kɛyu-i n kpã́iilɛ̃, ńka ńn yɛ́ n we kapi yɛ́ nɛ nɔ́ n cɛ́si. Uléécaa ukɛ́ tíyɛsɛ ńla mmɛ mɛɛ nní nɔ́kɛnɛ́cɔpɛ ń we nkɛ́ n kpálɛ̃, uu kɔ tíyɛsɛ ńla kani yɛ pisoi nnɛ́í n nyísɛ nkɛ́ n kpálɛ̃ yarɛ ńla mmɛ̃ kari nní nɔ́ ń nyísɛlɛ̃.
Pimárɛcɔ, nɔ mɛtɔ́rɔɔ kɛrɔ́mɛɛ yɛ́nlɛ lɛ̃ kai m pisɛ rɛ nɔkɛ́ sɔ́nɛ aní nɛ Uléécaa ripɔ́ɔ n we. Mɛsei, nɔ kɔ pɛɛ mɛkɛɛ lɛ̃ sɔ́nɛlɛ. Amá tɔ nkpéni nɔ́ welulɛ tɔn nɛ nɔ́ téni nɛ Urɔ́píima Yeesu rinyiri rɛ ani wa likɛ́ lɛ̃ tifaau.
Nɔ icélaa kari Urɔ́píima Yeesu kɛ́mɛɛ n yɔsí ari nɔ́ tɛ́ŋ́sɛ nyulɛ.
Lɛ̃ kɛ Uléécaa uu ń la lɛɛ rɛ ukɛ́ nɔ́inɛ́soi nnɛ́í n te. Lɛ̃ nnya, li pisɛ rɛ ani nɔ́mɛnɛ́círɛ nɛ mɛwai kópɛ tĩ.
Ḿpá úye ukɛ́ pisɔ́ɔnnɛ ncee kɛ́mɛɛ umɛcirɛ pimúlú céri uu umɛcirɛ nɛ mɛ́kpɛrinkpɛ isoi kaasɛ, uu pɛɛ isoi n le lin tíyu má.
Áni kapɛ tíyɛ nɔkɛ́ nɔ́linɛ́káipi-káipi mɛnyíyɛ n tikilɛ̃ ai nɔ́ feriyɛ yarɛ pɛpɛɛ ápi Uléécaa n nyu mɛcɔ.
Úka úu kapɛ nɛ uucɔ púnnɛ mɛwai mɛ̃ kɛ́mɛɛ, úu kapɛ kɔ ucɔ likɔ́ caai. Tɔ pisímɛ́ nɔ́ li masilɛ ari nɔ́ kúrúrúsɛ ńsɔnɛ rɛ Uléécaa yɛ pisoi pɛɛ mɛwai mɛ̃ mpuri n wai kutu pasanɛ.
Uléécaa úu uncee-i rɔ́ sée rɛ tɔkɛ́ mɛ́kpɛrinkpɛ-i n sɔ́nɛ, amá u rɔ́ séelɛ rɛ tɔkɛ́ n sɔ́nɛ lin kpã́iilɛ̃.
Lɛ̃ nnya, úye un icélaa nnyí n yɛ̀, ái kɛsoipipi kuú yɛ̀, amá Uléécaa yɛɛ Unfaasɔnɛ nɔ́ n hɛ kuú yɛ̀.
In tɛ nɔ́mɛnɛ́cɔpɛcirɛ nla kani yɛ́ ń lákaanɛ íye icɔ kari yɛ́ nkpáni rítɛlɛ́ nɔ́ wɔ́ipɔ. Nɔ nɔ́rinɛ́cúruu Uléécaa-i peikɛɛlɛ lɛ̃ kai m pisɛ rɛ nɔkɛ́ n lakaanɛ.
Ticuruu, lɛ̃ kaní nɛ pinɛ́márɛcɔ pɛ̃ nnɛ́í pɛɛ Masetuwaani-pɔ ń we sɔ́nɛ. Amá tɔ nɔ́ welulɛ rɛ ani piŋmɔ́ɔ́pú rikpá.
Ani riŋmɔ́ɔ́pú, ani nkíŋniŋɛ-i n we aní nɛ nɔ́nnɛ́kɔ́ kutu cɔ, ani kɛisi yarɛ kari pisímɛ́ nɔ́ ḿ masí.
Li yɛ́ tíyɛsɛ pɛpɛɛ ápi Yeesu n tíkilɛ̃ api nɔ́ waisɛ, áni yɛ́ kɔ pɛɛ úka ncɔni.
Pimárɛcɔ, tɔ la rɛ ani pɛpɛɛ n kpí nkɔ́ asei kõ, nɔ́anɛ́pɔ́ɔ áa kapɛ nɛ n caai yarɛ pisoi tɔrɔɔ pɛɛ ápi nɛ líka n tálɛ̃ mɛcɔ.
Tɔ nɛ kɛfa tɛnɛlɛ rɛ Yeesu yɛ kpulɛ uu yisi, tɔ kɔ nɛ kɛfa tɛnɛlɛ rɛ Uléécaa yɛ́ Yeesu nɛ pɛpɛɛ nɛ kɛfa Yeesu n tɛnɛlɛ̃ nkpɔ-i yukusɛ.
Urɔ́píima icélaa inyinɛ nkɔ́ kari nní nkpéni nɔ́ símisi. Tɔ́ pɛ̃ tɔɔ yɛ́ ha Upíima mɛpɛɛmɛ kumúŋɛ́ kpɛ-i nfáa m má, ári nɛ pɛpɛɛ n kpí kɛkpéẽ wainɛ.
Tɔ́ kɛyáa kɛ̃ Uléécaa rinɔɔ kõ, uléécaatumɛ píima uu Uléécaa rinaatɔ́ŋ maa ari kóm, Upíima uu pɛɛ uricuruu kɛyómɛcaa-pɔ cɛpimɛ. Pikpɔkpɔ pɛɛ nɛ Kirisi kɛfa n tɛnɛ pɛɛ mɛfoí nkpɔ-i yisinɛ.
Lɛ̃ mɛmáá, tɔ́ pitɔ́rɔɔ tɔɔ yɛ́ ha kumúŋɛ́ kpɛ-i nfáa m má, tɔ́ nɛ pɛ̃ kai yɛ́ risakaapɔ kuhopɛ kɛ́mɛɛ, ari Upíima kɛyómɛ-mɛ̃ tɛ́pɛi. Lin lɛ̃ n wa, tɔ́ nɛ Upíima arí ha ḿpá píyei kɛsẽ́ n we.
Lɛ̃ nnya, ani nɔ́mɛnɛ́cɔpɛcirɛ itisi hɛkaanɛ nɛ anɔ́ɔ nnyɛ́.
Pimárɛcɔ, ái nkpáni pisɛ rɛ pikɛ́ kɛyáa kɛ̃ nɛ kumúŋɛ́ kpɛ-i kɛ mɛwai mɛ̃ nnɛ́í amɛ n wainɛ kɛcáá rítɛlɛ́ nɔ́ wɔ́ipɔ.
Nɔ̃́ ticuruu yɛ nyulɛ ńsɔnɛ rɛ kɛyáa kɛ̃ kɛ Upíima uu n sɔ́nti yɛ rɔ́ káikainɛ yarɛ kɛ uyaa uu yɛ kɛsinɛ rinkáikai.
Kumúŋɛ́ kpɛ-i kɛ pisoi api yɛ ḿ maa rɛ: Nkíŋniŋɛ yɛ tonɛlɛ, ncɔ́ŋ ńka ńn kɔ we, kumúŋɛ́ kpɛ-i kɛ ncaai nn yɛ mɛkáikai pi rikipi, yarɛ kɛ mɛmárɛnlõ amɛ yɛ ufani rinkáikai mɛcɔ, piuka úu yɛ́ ŋmɛ́hɛrɛɛ.
Amá nɔ̃́ pinɛ́márɛcɔ, áni kuŋmaha-i we, kɛyáa kɛ̃ ákɛ yɛ́ kɔ nɔ́ rikaikai yarɛ kɛ uyaa uu yɛ rinkáikai.
Nɔ nɔ́nnɛ́nɛ́í mɛtɛ́í nɛ kɛtúŋɛ́ pikɔ́ lɛ. Áni kɛsinɛ nɛ kuŋmaha pikɔ́.
Kai nní lɛ̃, ái pisɛ rɛ tɔkɛ́ picɔ mɛcɔ n lɔni. Amá li pisɛ rɛ tɔkɛ́ n nyáni ari ḿpá yo n wai nɛ kɛmúŋɛ́.
Kɛsinɛ kɛ pɛpɛɛ yɛ n lɔpilɛ api yɛ lɔpilɛ, kɛsinɛ kɛ pítanirɛ́ pɔ́ɔ yɛ põ.
Amá tɔ̃́ nɛ kɛtúŋɛ́ pikɔ́ lɛ. Li kɔ pisɛ rɛ tɔkɛ́ ḿpá yo n wai nɛ kɛmúŋɛ́. Li pisɛ rɛ tɔkɛ́ nfatɛnɛ nɛ ńla kpísi ari waisɛ yarɛ kɛwenitukanka kapi yɛ nɛ ihímɛ rińloró, ari kɔ pirɔ́yulalɛ karí nɛ n tálɛ̃ kpísi ari kípi yarɛ ritɔpikɔŋ.
Uléécaa úu rɔ́ wa rɛ ukɛ́ ukuwɔi kɛrɔ́cáá n wailɛ̃, amá u lalɛ tɔkɛ́ nɛ Urɔ́píima Yeesu Kirisi kɛfa tɛnɛ ukɛ́ nɛ tirɔ́yu lɔ.
Tɔ̃́ nnya kɛ Kirisi uu kpu rɛ, tɔn n lɔni nɛ́ɛ tɔn n nyáni, tɔ́ nɛ uyɛ̃ tɔkɛ́ kɛsẽ́ nfáa m má.
Kai nní lɛ̃, ani itisi hɛkaanɛ aní n ŋmɔ́ɔ́púsɛnɛlɛ̃ yarɛ lɛ̃ kani nní n wapaanɛri mɛcɔ.
Pimárɛcɔ, ani pɛpɛɛ nɔ́kɛnɛ́mɛɛ n kɛisi, pɛ̃ kɛ Uléécaa uu n wɛ́ɛ rɛ pikɛ́ nɔ́pinɛ́kpéenwai pin nɔ́ céési m pakarɛlɛ̃.
Ani ńla pi nyísɛ ńsɔnɛ ani pi m pakarɛlɛ̃, pikɛi pɛ̃ kapi n wai nnya. Ani n tũ likɛ́ n láárú.
Pimárɛcɔ, tɔ nɛ nɔ́ téni rɛ ani pikánkɔ́ cɛ́si, ani piwamɛi itisi kpá, ani pinárɛi lɛ́ni, aní nɛ pinnɛ́í ísuúlu n le.
Ani nɔ́mɛnɛ́círɛ tĩ, úka úu kapɛ yɛ mɛwai kópɛ piwai ucɔ cɛɛi. Amá ani ḿpá píyei n wɛ́ɛ́si rɛ nɔkɛ́ lisɔnɛ n wapaanɛ ani kɔ pisoi nnɛ́í lisɔnɛ wai.
Nɔ́anɛ́pɔ́ɔ akɛ́ mɛsɛ́rɛ n láárú.
Ani ḿpá píyei kɛyómɛ n yáási.
Ani yɛ ḿpá mɛwai mɛ́ye-i Uléécaa yáási rɛ nɛ upikɛi. Lɛ̃ kɛ Uléécaa uú nɛ nɔ́ ń la yɛ lɛ̃ nɔ́ nɛ Kirisi Yeesu kupɛ́nɛcɔ kɛ́mɛɛ.
Áni kapɛ Nfáasɔnɛ pikɛi tápisi.
Áni kapɛ yɛ nsímɛ́ kɛ Nfáasɔnɛ nn nɔ́ ń símisi háikusɛ.
Amá ani yɛ ḿpá yo ńsɔnɛ ripaí ani lɛɛ ń nyaḿ múlú.
Ani nɛ nɔ́mɛnɛ́círɛ mɛwai kópɛ nnɛ́í mpuri tɔ.
Uléécaa yɛɛ yɛ nkíŋniŋɛ n hɛ ukɛ́ tíyɛsɛ ani pɔ́lɔ́ upikɔ́ ukɛ́ nɔ́inɛ́soi nnɛ́í rimúlú ńsɔnɛ, kai n kpísi nfáa kuu nɔ́ ń hɛ nɛ kumííri nɛ ipiŋɛ, áni kapɛ nɛ akópɛ m má kɛyáa kɛ̃ kɛ Urɔ́píima Yeesu Kirisi uu m pɛɛri nnya.
Uyɛɛ nɔ́ ń sée yɛ li wainɛ. Un íye n yekei, lɛ̃ kuu yɛ ritiki.
Pimárɛcɔ, ani yɛ kɔ kɛrɔ́cáá Uléécaa yáási.
Ani pimárɛcɔ tɔrɔɔ nnɛ́í mɛmárɛcɔ ripira ani yáhaanɛ ńsɔnɛ.
Nɛ nɛ nɔ́ téni rɛ ani Urɔ́píima rinyiri ripaí ani pimárɛcɔ tɔrɔɔ nnɛ́í rítɛlɛ́ ntí kɛ́ɛ́ni.
Urɔ́píima Yeesu Kirisi ukɛ́ ípɛɛlɛ́ɛ nɔ́ nyísɛ.
Nɛ̃́ Pɔɔli nɛ Silasi nɛ Timotee, tɔ́ɔ nɔ̃́ Tɛsaloniki Uléécaa icápinɛ pikɔ́ pɛ̃ kɛ Urɔ́sáa Uléécaa nɛ Urɔ́píima Yeesu Kirisi api n te rítɛlɛ́ wɔ́ipɔ.
Urɔ́sáa Uléécaa nɛ Urɔ́píima Yeesu Kirisi pikɛ́ ípɛɛlɛ́ɛ nɔ́ nyísɛ api kɔ nkíŋniŋɛ nɔ́ hɛ.
Pimárɛcɔ, li pisɛ rɛ tɔkɛ́ mɛsɛ́rɛ nɔ̃́ nnya Uléécaa n yáási rɛ nɛ upikɛi. Li nɛ risálɛ rɛ tɔkɛ́ li wa, likumúŋɛ́ rɛ nɔ́nnɛ́fatɛnɛ yɛ pelulɛ, lɛ̃ kani n lákaanɛ lin kɔ mɛsɛ́rɛ kɛ́yu-mɛ̃ sĩ.
Lɛ̃ nnya kari Uléécaa icápinɛ pikɔ́ inipɛɛ-i nɔ̃́ nnya rikɔ́kɔri wai rɛ ḿpá nɛ íwɛ kani n le nɛ piwéékusɛ nnɛ́í kani n yɛ́naalɛ̃, nɔ riŋmɔ́ɔ́púlɛ ani nfatɛnɛ m má.
Kei kɛ Uléécaa uu yɛ nyísɛ rɛ ukɛtahai yɛ kɛcírɛ welɛ. Li lɛ̃ walɛ rɛ nɔkɛ́ nɛ pɛpɛɛ masí uiyɔɔpi kɛ́mɛɛ n loninɛ mɛcɔ n we nnya. Uléécaa iyɔɔpi iyɛ̃ nnya kani nní íwɛ le.
Uléécaa yɛ asei málɛ. U yɛ́ pɛpɛɛ nní íwɛ nɔ́ n wai íwɛ iyɛ̃ cɛɛi.
Amá u yɛ́ kam uu tíyɛsɛ tɔ́ nɛ nnɔ̃́, tɔ́ɔ nní íwɛ n le, ari wéntɛ. Kumúŋɛ́ kpɛ-i kɛ Upíima Yeesu uú ha kɛyómɛcaa-pɔ n kpáfúmɛnɛ ḿpá úye ukɛ́ u yɛ̃ nɛ upileecaatumɛ naŋɛ-naŋɛ kai lɛ̃ wainɛ.
Inalempi kɛcɔpɛ kuu cɛ́pimɛnɛ ukɛ́ pɛpɛɛ ápi ń la pikɛ́ Uléécaa céri ápi kɔ Urɔ́píima Yeesu Nsímɛ́ Kɛcirɛ pakarɛlɛ̃ kpanii.
Akpanii kapi n yɛ́nunɛ nyɛɛ ncaai tɛnɛcirɛ́, kei kapi yɛ́ Upíima nɛ Unnaŋɛ mulɛ-mulɛ nɛ kɛtaa ń we.
Kumúŋɛ́ kpɛ-i kuú ha sɔ́nti rɛ pɛ̃ kuu n wɛ́ɛ pikɛ́ ríyu u waisɛ, pɛpɛɛ nɛ kɛfa n tɛnɛ pikɛ́ u nyánɛi. Nɔ̃́ ticuruu, nɔ́ ha pisoi pɛ̃ kunai kɛ́mɛɛ n welɛ, kani nsímɛ́ kari nɔ́ n símisi nɛ kɛfa n tɛnɛlɛ̃ nnya.
Lɛ̃ nnya kari mɛsɛ́rɛ nɔ́kɛnɛ́cáá kɛyómɛ yáási. Tɔ nɛ Uléécaa ténilɛ rɛ ukɛ́ tíyɛsɛ nɔkɛ́ pɛpɛɛ nfáa mmɛ̃ nnya kuu nɔ́ ń sée n yɛ̃́ mɛcɔ n we. Tɔ nɛ u ténilɛ rɛ ukɛ́ tíyɛsɛ lɛ̃ kani n hɔ́lɛ̃ tɛ nɔkɛ́ wa likɛ́ wa, ukɛ́ kɔ lɛ̃ kɛ nɔ́nnɛ́fatɛnɛ nn piwai ń la kɛ́mɛɛ nɔ́ lɛ̃́.
Lin lɛ̃ n wa, nɔ́ Urɔ́píima Yeesu rinyiri ríyu waisɛ, uyɛ̃ uu kɔ nɔ̃́ tíyu waisɛ. Urɔ́léécaa nɛ Urɔ́píima Yeesu Kirisi pikɛi yɛ pɛ̃.
Pimárɛcɔ, in tɛ Urɔ́píima Yeesu Kirisi mɛkamɛ nɛ mɛrɔ́cápinɛ ukɛyu-i nkɔ́,
áni kapɛ tíyɛsɛ pikɛ́ nɔ́nnɛ́fasimɛ́ cɔ́kɔi, áni kapɛ kɔ tíyɛ pikɛ́ iwamɛ nɔ́ waisɛ rɛ Upíima kɛpɛɛmɛyaa yɛ tuimɛ. In n la, unyinɛ yɛ nɔ́ tárɛi rɛ kɛyáa yɛ tu nɛ́ɛ uu Nléécaasimɛ́ picélaa kɛ́mɛɛ maa rɛ kɛyáa yɛ tu. In kɔ n la, pi yɛ nɔ́ málɛ rɛ tɔ tirɔ́tɛlɛ́ rinyinɛ-i wɔ́i rɛ kɛyáa yɛ tu.
Ḿpá lin íye n we, áni kapɛ unyinɛ kɛpolɛ hɛ ukɛ́ nɔ́ kíraasɛ. Kɛyáa kɛ̃ kɛkɛ́ kɛlenɛ n tu, pisoi yɛ́ Uléécaa ŋmɛriyɛ mɛyã́. Uyɛɛ Uléécaa nɛ n kɛ́ŋɛnɛ un mpɔlɛcee tíkilɛ̃ uu léeri api u yɛnu.
Uyɛɛ uláarɔ yɛɛ umɛcirɛ rińtaásɛ uu Uléécaa likɔ́ nnɛ́í fómni, uu lɛ̃ nnɛ́í kɛ pisoi api yɛ rinwúla api yáási n takúlɛ̃. Ticuruu u yɛ́ Uléécaa kɛyɔ-i lompɔ uú tonɛ yarɛ uyɛɛ Uléécaa.
Áni léisɛ rɛ nɛ liifaaci nɔ́ wailɛnlɛ kumúŋɛ́ kpɛ-i kam nɔ́kɛnɛ́mɛɛ ń wee?
Nɔ nkpéni nyulɛ rɛ linyinɛ yɛ ncée u tápaalɛnlɛ likɛ́ ha nɛ kumúŋɛ́ kpɛ-i kuu yɛ́ umɛcirɛ ń lesɛ ukɛ́ nyísɛ ńsɔnɛ n tu.
Mɛwai kópɛ nnaŋɛ yɛ mpikɛi korilɛ riŋmaha kɛ́mɛɛ. Mɛwai mɛ̃ mɛkɛ́ kɛlenɛ n wa, li pisɛ rɛ uyɛɛ ńnaŋɛ mmɛ̃ m múílɛ̃ ukɛ́ tɔsí.
Uyɛɛ Uléécaa nɛ n kɛ́ŋɛnɛ yɛ́ rikpáfúmɛ. Amá Upíima Yeesu yɛ́ nɛ unnɔɔ u rifuu uu kópu, uu kɔ nɛ unnaŋɛ kuú nɛ n wemɛ u nam.
Usoi kópɛ yɛ́ kam nɛ Setani nnaŋɛ, uu mɛwaisaŋa nɛ linyísɛ-nyísɛ nɔɔmɛ ncɔpuri wapisi uú nɛ pisoi kiraasɛntɛ.
U yɛ́ mɛwai kópɛ ncɔpuri nɛ kɛisi ukɛ́ nɛ pɛpɛɛ m pɔlu kiraasɛntɛ, kápi n ŋmurɛi pikɛ́ nsímɛ́sei mɛɛ yɛ́ piriyu n lɔ n yɔsí pikɛ́ kɔ n ń la nnya.
Lɛ̃ nnya kɛ Uléécaa uu ńnaŋɛ mmɛ mɛɛ yɛ́ pi m pɔisɛ pamɛnɛ rɛ pikɛ́ nɛ nnɔ́ɔmɛ kɛfa tɛnɛ.
Kai nní lɛ̃, pɛ̃ nnɛ́í pɛɛ ápi nɛ asei kɛfa n tɛnɛ, amá api pɛɛ́ nɛ mɛwai kópɛ kutu cɔ, ápi yɛ́ Uléécaa kɛtahai-i le.
Pimárɛcɔ, li pisɛ rɛ tɔkɛ́ yɛ mɛsɛ́rɛ nɔ́ pɛ̃ kɛ Uléécaa uu ń la nnya Uléécaa yáási rɛ nɛ upikɛi. Nɔ̃́ kɛ Uléécaa uu hái kɛ́koraanɛ-mɛ sée rɛ ukɛ́ nɔ́rinɛ́yu lɔ rɛ Nfáasɔnɛ yɛ nɔ́inɛ́soi rikpã́iisɛ ani kɔ nsímɛ́sei nɛ kɛfa tɛnɛ nnya.
Nsímɛ́ Kɛcirɛ kari nɔ́ n símisi kɛ Uléécaa uú nɛ ritiki uú nɛ nɔ́ séi rɛ ani Urɔ́píima Yeesu Kirisi mɛyɔɔpi kɛ́mɛɛ tonɛ.
Lɛ̃ nnya pimárɛcɔ, ani tasi ńsɔnɛ ani icélaa iyɛ̃ karí nɛ nnɔ́ɔ nɛ́ɛ átɛlɛ́ kɛ́mɛɛ nɔ́ n céési múlú.
Asei kɛcáá, Urɔ́sáa Uléécaa yɛ rɔ́ lalɛ, uú nɛ kɛfa rɔ́ fénnɛ uu mɛsɛ́rɛ rɔ́ n ŋmɔ́ɔ́púsɛlɛ̃ tɔn kɔ lɛ̃ kuu n yekei rɛ u yɛ́ rɔ́ wa mɛ̃́. U nɛ Urɔ́píima Yeesu Kirisi ricuruu
pɛɛ yɛ́ nɔ́anɛ́kíŋ niŋukusɛ api tíyɛsɛ ani itisi mɛyã́ m má, api kɔ ńnaŋɛ nɔ́ hɛ nɔkɛ́ nɛ mɛwai nɛ nsímɛ́ kɛ́mɛɛ n nyaḿ.
Pimárɛcɔ, tɔ nɛ mɛtɔ́rɔɔ nɔ́ ténilɛ rɛ ani nɛ Uléécaa rɔ́ we rɛ unsímɛ́ nkɛ́ mɛkɛɛkɛɛ riyɛ́kaa nn kɔ ríyu yɛnu yarɛ lɛ̃ kai nɔ́kɛnɛ́mɛɛ n wa mɛcɔ.
Ani kɔ nɛ Uléécaa rɔ́ we rɛ ukɛ́ piwaikópɛkɔɔ́ nɛ pisoi kópɛ anipɛ-i rɔ́ lesɛ. Likumúŋɛ́ rɛ ái pisoi nnɛ́í pɛɛ yɛ ŋmurɛi rɛ pikɛ́ nɛ Uléécaa kɛfa tɛnɛ.
Amá Uléécaa yɛ nyamlɛ. U yɛ́ ńnaŋɛ nɔ́ hɛ uú nɛ likópɛ nɔ́ tɔ́lu.
Tɔ kɔ nɛ kɛfa tɛnɛlɛ nɛ Uléécaa nnaŋɛ, tɔn tálɛ̃ tɛ nɔ lɛ̃ kari nɔ́ m pisɛ wailɛ nɔn kɔ lipiwai nɔŋ́lɛ̃.
Upíima ukɛ́ tíyɛsɛ ani nɔ́sinɛ́fa-i Uléécaa nla nɛ isuúlu kɛ Kirisi uu yɛ n hɛ m má.
Pimárɛcɔ, tɔ nɔ́ pisɛ nɛ Urɔ́píima Yeesu Kirisi rinyiri rɛ ani nɛ pimárɛcɔ pɛ̃ nnɛ́í pɛɛ sikã́ m má ápi kɔ isé kari nɔ́ m pa tikilɛ̃ kɛtaa wa.
Nɔ̃́ ticuruu yɛ nyulɛ ńsɔnɛ lɛ̃ kai m pisɛ nɔkɛ́ wa nɔkɛ́ nɛ ntɔ́sẽ́ ncɔ n sɔ́nɛ. Karí pɛɛ nɔ́kɛnɛ́mɛɛ́ ń we, ári pɛɛ pikánkɔ́.
Ári riyá unyinɛ ukɛ́ faalaa rɔ́ kpínii, amá rɔ́ kɛisilɛ ari mpɔɔnɛ kom. Kɛtúŋɛ́ nɛ kɛsinɛ kari kɛisi nɔ́ úka úu kapɛ nɛ rɔ́ n topori nnya.
Ái rɛ ári pɛɛ ncée má tɔkɛ́ mɛlɛ̃́ nɔ́ pisɛ. Amá tɔ lɛ̃ wailɛ tɔn la rɛ ani mɛrɔ́finɛ ritiki.
Kumúŋɛ́ kpɛ-i karí pɛɛ nɔ́kɛnɛ́mɛɛ ń we, tɔ pɛɛ nɔ́ céesi rɛ: Úye unsá pikɛi n la, ái pisɛ rɛ liute ukɛ́ li.
Ái líka nnya kari nní lɛ̃ símisi, tɔ kõ tɛ pikánkɔ́ yɛ nɔ́kɛnɛ́mɛɛ welɛ ápi líka wai, amá picɔ nsímɛ́-i kapi lééri.
Tɔ pisoi pɛ̃ mpuri nɛ Upíima Yeesu Kirisi rinyiri ŋmɔ́ɔ́púsɛlɛnlɛ rɛ pikɛ́ yɛ nɛ piripɔɔ kɛisi api pipikɛi likɔ́ le.
Amá nɔ́ áni kapɛ pɔɔnɛ nɛ lisɔnɛ piwai.
In tɛ unyinɛ yɛ isé nnyí kari nní rítɛlɛ́ ntí-i nɔ́ ḿ pa yɛ̀, ani liute ceri, úka úu kapɛ nɛ u rikɔ, likɛ́ isɛi u wa nnya.
Ḿpá nɛ lɛ̃, áni kapɛ u kpísi yarɛ nɔ́unɛ́láarɔ, amá ani yɛ u céési yarɛ lɛ̃ kai m pisɛ rɛ pikɛ́ umárɛcɔ céési.
Upíima yɛɛ yɛ nkíŋniŋɛ n hɛ ukɛ́ uricuruu nkíŋniŋɛ nɔ́ hɛ ḿpá píyei nɛ ḿpá yo-i. Ukɛ́ kɔ nɔ́nnɛ́nɛ́í kɛ́mɛɛ n we.
Nɛ̃́ Pɔɔli kunipɛ kpɛɛ iyáhaa nnyí wɔ́i. Nní kam yɛ anɛ́tɛlɛ́ nnɛ́í rinípɛtɛi rinyiki. Kunɛ́nípɛ iwɔi yɛ nnyí.
Upíima Yeesu Kirisi ukɛ́ nɔ́nnɛ́nɛ́í ípɛɛlɛ́ɛ nyísɛ.
Nɛ̃́ Pɔɔli kɛ Urɔ́yulalɛ Uléécaa nɛ Kirisi Yeesu karí nɛ n tálɛ̃ api ncée n hɛ rɛ kɛ́ Kirisi Yeesu utumɛ, nɛ́ɛ rítɛlɛ́ ntí pɔ̃́ Timotee wɔipɔ. Kam n tíyɛ aa Kirisi Yeesu nɛ kɛfa tɛnɛ nnya, pɔ kɛnɛ́pipi sei lɛ. Urɔ́sáa Uléécaa nɛ Urɔ́píima Kirisi Yeesu pikɛ́ ípɛɛlɛ́ɛ nɛ nfanarɛ pɔ́ nyísɛ api nkíŋniŋɛ pɔ́ hɛ.
<range>
Yarɛ kaḿ pɛɛ mɛkɛɛ pɔ́ ḿ ma nɛn nɛ Masetuwaani tɔ́su, a Efɛɛsi kɛ́mɛɛ mɛ́sũ. Pisoi yɛ kei welɛ pɛɛ icélaa féé picɔ n céési. Li pisɛ rɛ a rinɔ́ɔ pi hɛ rɛ pikɛ́ lɛ̃ tíyɛ.
A pi símisi rɛ pikɛ́ siwómɛ́ nɛ pipikulã anyiri nyɛɛ áa kúkɛɛntɛnɛ ń we, an kɔ nɛ íkɛŋɛnɛ kpárá sɔ́naari nkɔ́ riyá. Lɛ̃ ái yɛ pikɛi pɛ̃ kɛ Uléécaa uu ń la ukɛ́ wa kɛ́mɛɛ yóriyɛ. Nfatɛnɛ mɛɛ yɛ wa aí nɛ kɛ́yu sĩ.
Isé nnyí kam nní nɔ́ ḿ pa yɛ la rɛ nɔkɛ́ ńla mmɛ mɛɛ kɛmúŋɛ́ sɔnɛ-i nɛ kɛfa kɛsɛ-i nɛ nfatɛnɛ yíkíyiki kɛ́mɛɛ n lééri m má.
Picɔ yɛ ncée kɛcirɛ mmɛ̃ pitíki tíyɛlɛ api pɔlu api iníri kɛŋɛnɛ-i loni.
Pi lalɛ pikɛ́ Moisi isé kɛ́mɛɛ picélaa. Amá ápi kɔ pɛɛ pimɛnɔɔyu cirɛ kómɛi. Ápi kɔ pɛɛ lɛ̃ nɛ lɛ̃ nsímɛ́ kapi nní nɛ itisi n símaankɛɛ kómɛi.
Tɔ nyulɛ rɛ isé yɛ nyamlɛ, tɔn nɛ i n kɛisi yarɛ lɛ̃ kai m pisɛ.
Tɔkɛ́ léisɛ rɛ ái pɛpɛɛ lisɔnɛ n wai nnya kapi isé karii. Amá piwaikópɛkɔɔ́ nɛ pɛpɛɛ ápi yɛ rinkpɛ́ nɛ pɛpɛɛ nɛ Uléécaa n kɛ́ŋɛnɛ nɛ pɛpɛɛ ápi yɛ Uléécaa nɛ lɛlɛɛ n kpã́iilɛ̃ n waisɛ, nɛ pɛpɛɛ pisáa nɛ́ɛ píni n kóni nɛ pisoikṍ
nɛ pɛpɛɛ mɛ́woo mɛ́woo n wai nɛ pitisi pɛɛ yɛ pipitisicɔ n káipi nɛ pɛpɛɛ pilási n yái nɛ pinɔ́ɔmɛ nɛ pɛpɛɛ yɛ mɛ́woo mɛ́woo n wéeri nɛ́ɛ pɛpɛɛ mɛwai n wai kɛ icélaa kɛcirɛ ií nɛ rɔ́ n yúlu. Pɛ̃ nnɛ́í nnya kɛ isé ií we.
Nsímɛ́ Kɛcirɛ kapi nɛ́ rimmúísɛ kɛ́mɛɛ kɛ icélaa iyɛ̃ ií we. Uléécaa, mɛyɔ́ɔpi ute yɛɛ yɛ usoi rinkpá Nsímɛ́ Kɛcirɛ yɛ mu.
Nɛ Urɔ́píima Kirisi Yeesu yɛɛ ńnaŋɛ nɛ́ n hɛ kɛ́ nɛ pinɛ́kɛi wa pɔɔnɛsɛ. Nɛ u pɔɔnɛsɛ kuú nɛ nɛ́ ń yɛ̃́ tɛ nɛ asei ute lɛ uu nɛ́ wɛ́ɛ rɛ kɛ́ u kɛisi.
Nɛ pɛɛ mɛkɛɛ unkópɛ símaankɛɛlɛ, am u wéékusɛ am íwɛ u wai, am kɔ u lámisi. Amá uu íwɛ nɛ́ téni kám pɛɛ nfatɛnɛ m má, ám kɔ pɛɛ lɛ̃ kam n wai nyu nnya.
Urɔ́píima yɛ mɛyánsei uipɛɛlɛ́ɛ nɛ́ nyísɛlɛ. Nfatɛnɛ nɛ ńla kam Kirisi Yeesu kupɛ́nɛcɔ kɛ́mɛɛ n yɛ̃́ kuú nɛ ritiki.
Nsímɛ́ mmú yɛ nsímɛ́ kɛcirɛ lɛ, n kɔ nɛ mɛnyínɛ welɛ rɛ ḿpá úye ukɛ́ n yɔsí. Mmɛ mɛɛ rɛ Kirisi Yeesu yɛ kɛtẽ kɛcáá kalɛ ukɛ́ pikópɛkɔɔ́ yóriyɛ, nɛ́ɛ kɔ pɛɛ pikópɛkɔɔ́ pɛ̃ ufoí.
Amá lɛ̃ nnya kɛ Uléécaa uu íwɛ nɛ́ tẽ́ uu tíyɛsɛ Yeesu Kirisi uu nɛ̃́ ukópɛkɔɔ́ wɛ́ɛ́sɛ akópɛ sárɛi likɛ́ nɛ pɛpɛɛ yɛ́ masí kɛfa nɛ u n tɛnɛ pikɛ́ nfáa tɛnɛcirɛ́ n yɛ̃́ nyísɛ.
Ḿpá úye ukɛ́ Uyɔ́ɔpi tɛnɛcirɛ́ nɛ ukpɔcirɛ́ uyɛɛ úu kúyɛnɛ ń we, Uléécaa cirɛníŋɛ ríyu waisɛ, umɛyɔɔpi mɛkɛ́ n taálɛ̃ ḿpá píyei! Amí.
Kɛnɛ́pipi Timotee, lɛ̃ kam ń la kɛ́ pɔ́ céési yɛ nní: A lɛ̃ kɛ antepuyɛ api kɛpɔ́cáá n símisi léisɛ aa li múlú ńsɔnɛ aá nɛ atɔpi kɛcirɛ tɔpu.
A nfatɛnɛ nɛ kɛmúŋɛ́ sɔnɛ m múílɛ̃. Picɔ ápi kɛmúŋɛ́ sɔnɛ kɛ̃ timúlú, api pɛɛ nfatɛnɛ fómni cáká-cáká.
Pisoi pɛ̃ mpuri kunai kɛ́mɛɛ Imenee nɛ Alɛkisantiri yɛ welɛ. Setani kam pi risasɛ rɛ pikɛ́ céri rɛ ápi yɛ Uléécaa lámisi.
Mmɛ̃ kam nkpéni mɛfoí pisoi m pisɛ mɛɛ rɛ pikɛ́ yɛ pisoi nnɛ́í kɛcáá kɛyómɛ yáási apí nɛ Uléécaa pi téni, api kɔ Uléécaa pakarɛ piiwelɛ kɛ́mɛɛ.
Ani yɛ piyɔ́ɔpi nɛ kuyu piwɛ́ɛ́sɛ nnɛ́í kɛcáá we likɛ́ rɔ́ n láárú tɔkɛ́ kɔ nɛ nkíŋniŋɛ m má, arí nɛ Uléécaa kutu n cɔlɛ̃ ńsɔnɛ, tɔn lɛlɛɛ ń nyaḿ wai.
Lɛlɛɛ Urɔ́yulalɛ Uléécaa ripɔ́ɔ ń we lin kɔ u nyaḿ yɛ lɛ̃.
U lalɛ ukɛ́ pisoi nnɛ́í yóriyɛ pikɛ́ fe pikɛ́ asei ceri.
Uléécaa yɛ usɛ lɛ. Uyɛɛ Uléécaa nɛ sisoipipi kɛcɔpɛ nsímɛ́ n nyɔ́ɔnsɛ yɛ kɔ usɛ lɛ, uyɛɛ Kirisi Yeesu.
U unfaa kpísilɛ uú nɛ hɛ́ɛ́lɛ rɛ likɛ́ sisoipipi akópɛ ilasi kɛ́mɛɛ lesɛ. Kumúŋɛ́ kpɛ-i kaí nɛ rinsá kuu lɛ̃ wa uú nɛ nyísɛ rɛ Uléécaa yɛ lalɛ likɛ́ pisoi nnɛ́í yóriyɛ.
Lɛ̃ nnya kɛ Uléécaa uu iyóó nɛ itumɛ nɛ́ tĩ́ tɛ kɛ́ mpuri sanɛ pikɔ́ nfatɛnɛ nkɔ́ nɛ asei nsímɛ́ céési. Ám kiraasɛ, asei kam símisi.
Nɛ lalɛ pisoi pikɛ́ yɛ ḿpá yei we, pikɛ́ yɛ anípɛ risíka api welu nɛ nfakpã́ii, kuwɔ́i nɛ pitele ápi kapɛ pisifa-i n we.
Nɛ kɔ lalɛ rɛ pinɔ́si pikɛ́ yɛ lapisi nɛ kumúŋɛ́ likɛ́ n nyaḿ, ápi kapɛ yɛ ipahaa cerémpɔɔnɛ paasi. Ápi kapɛ yɛ wura ikólɛ́ nɛ itéeweé nɛ ilũ nɛ́íkɔɔ́ lɛ́kaankɛɛ.
Amá pikɛ́ yɛ mɛwai sɔnɛ lɛkaankɛɛ yarɛ kai m pisɛ rɛ pinɔ́si pɛɛ Uléécaa n wuru pikɛ́ n we.
Li pisɛ rɛ pinɔ́si pikɛ́ yɛ icélaa yɔsí risɛ́ɛ́ kɛ́mɛɛ, api pimɛcirɛ n kpɛ́lɛ̃.
Ám unɔ́si ncée hɛ rɛ ukɛ́ yɛ céési nɛ́ɛ ukɛ́ ula kɛcáá n tũ. Li pisɛ rɛ unɔ́si ukɛ́ yɛ n sɛ́ɛ́lɛ̃.
Ái líka nnya, Atam kɛ Uléécaa uu mɛfoí wa uu limɛmáá Ɛfa wai.
Ái kɔ Atam yɛɛ tíyɛ kuníri aku u kiraasɛ, amá unɔ́si yɛɛ riyá aku u kiraasɛ uu Uléécaa isé háikusɛ.
Ḿpá nɛ lɛ̃, unɔ́si un nɛ kɛfa Uléécaa n tɛnɛ un pisoicɔ nla m má, uisoi in n kpã́iilɛ̃, un ḿpá yo n wai nɛ kɛmúŋɛ́, Uléécaa yɛ́ u yoriyɛ uu siwã́ maru.
Asei kam nní nɔ́ símisi: Úye un n la rɛ ukɛ́ Uléécaa icápinɛ kɛcáá m paílɛ̃, liute yɛ pikɛi kɛcirɛ wɛ́ɛlɛ.
Li pisɛ rɛ ápi kapɛ ncaai ńka uyɛɛ Uléécaa icápinɛ kɛcáá ḿ paílɛ̃ kɛ́mɛɛ yɛ̃́. Ukɛ́ unɔ́si usɛ ula, ukɛ́ yɛ ḿpá yo n wai nɛ kɛmúŋɛ́, ukɛ́ nfasimɛ́ sɔnɛ m má, ukɛ́ pisoicɔ kupɛ́nɛcɔ n la, ukɛ́ pisánɛ piyɔ́ɔ́ n nyu, ukɛ́ yɛ fe uu Nléécaasimɛ́ céési,
úu kapɛ útanirɛ́ nɛ́ɛ utelewɛ́laa, amá ukɛ́ mɛ́nyɛ n niŋú un kɔ isoi sɔnɛ má, piwóówɛ́laa ápi kapɛ kɔ ukɛmúŋɛ́ nnɛ́í n yɔ́ɔlɛ̃.
Li kɔ pisɛ rɛ ukɛ́ ukɛyɔ pimúlɛ́ fe ńsɔnɛ, ukɛ́ tíyɛsɛ usiwã sikɛ́ yɛ pakarɛ ńsɔnɛ asi yɛ kɔ waisɛ.
Likumúŋɛ́ rɛ usoi unsá ukɛyɔ pimúlɛ́ n nyu, íye kɛ uyɛ̃ uu yɛ́ fe uú nɛ Uléécaa icápinɛ kɛcáá paí?
Ái kɔ pisɛ rɛ ukɛ́ Kirisi ukɔ́ falɛ. Insá lɛ̃, u yɛ́ fui nɛ rikɔ́kɔri Setani uu u lóisɛ.
Li kɔ pisɛ rɛ kɛtahai pikɔ́ pikɛ́ Uléécaa icápinɛ uwɛ́ɛ́sɛ isoi sɔnɛ yɛ̃ api u n waisɛlɛ̃. Ái kapɛ wa rɛ pi uisoi lómiisɛ, uu pɛɛ ntɔ́rɔɔsei Setani ripinɛ-i lóipɔ.
Lɛ̃ cirɛ, li pisɛ rɛ pɛpɛɛ yɛ n lɛ̃́ pikɛ́ pisoi kapi yɛ m pakarɛ, pin kɔ asei tikilɛ̃. Ápi kapɛ pítanirɛ́ nɛ́ɛ pɛpɛɛ mɛkópɛ kɛwóó n wɛ́ɛ́si.
Li pisɛ rɛ pikɛ́ asei nyɛ̃ kɛ Uléécaa uu upikɔ́ n céreisɛ m múílɛ̃ ńsɔnɛ nɛ kɛfa kɛsɛ.
Li pisɛ rɛ pikɛ́ yɛ pi peẽ pikɛ́ yɛ̃́. Mɛpeẽ-maá, pinsá ńka n yɛ̃ pi yɛ́ fe api pilɛ̃́ pikɛi pi pa.
Li kɔ pisɛ rɛ pinɔ́si ricuruu pikɛ́ isoi iyɛɛ yɛ́ n tíyɛ api pi n waisɛlɛ̃ m má. Ápi kapɛ pɛpɛɛ nɛ isímɛ́ n kɔɔnii. Li pisɛ rɛ pikɛ́ ḿpá yo n wai nɛ kɛmúŋɛ́, pikɛ́ kɔ kɛcirɛ n we ḿpá yo-i.
Li pisɛ rɛ uyɛɛ yɛ n lɛ̃́ ukɛ́ unɔ́si usɛ ula, ukɛ́ kɔ ukɛyɔ nɛ usiwã pimúlɛ́ fe ńsɔnɛ.
Píye pin kɔ pilɛ̃́ pikɛi ńsɔnɛ n kɛisi, pi yɛ pisoi kɛcɔpɛ ríyu yɛnlɛ, pi yɛ́ kɔ fe api nfatɛnɛ mɛɛ tɔ́ nɛ Kirisi Yeesu m pɛ́nɛsɛlɛ̃ nsímɛ́ símisi api rikíŋ pepu.
Nɛ rítɛlɛ́ ntí pɔ́ wɔ́ipɔlɛ nɛn kɔ músu rɛ kɛ́ nfáani hapɔ kɛ́ pɔ́ yɛ̃́.
Ḿpá nɛn kɔ n náŋai kɛ́ kɛlenɛ hapɔ, títɛlɛ́ ntí tɛɛ yɛ́ tíyɛsɛ aa céru lɛ̃ kai m pisɛ rɛ pɔkɛ́ Uléécaa kɛyɔ-i n sɔ́nɛ. Uléécaa, nfáa ute icápinɛ yɛɛ asei ilérí nɛ akɛtaa.
Asei kɛcáá, úka úu kúkɛŋɛ n we. Mmɛ mɛɛ m pékaalɛ̃ kɛ Uléécaa uu rɔ́ n nyísɛ yɛ mmáamaa nɛ ncírɛníŋɛ lɛ. Lɛlɛɛ Kirisi. U rɔ́ rikpáfúmɛlɛ yarɛ kɛsoipipi, Nfáasɔnɛ nn tɔ u nyísɛ rɛ u asei ute lɛ. Piléécaatumɛ api u yɛnu uu isoipuri mpehẽ mpehẽ kɛ́mɛɛ Nsímɛ́ Kɛcirɛ símisi, pisoi api kɛtẽ kɛcáá ḿpá yei nɛ kɛfa n tɛnɛ, Uléécaa uu umɛyɔɔpi kɛ́mɛɛ u taásɛpɔ.
Uléécaa Nfaa yɛ símisilɛ cáká-cáká rɛ amúŋɛ́ tɔrɔɔ kɛ́mɛɛ, pisoi picɔ yɛ́ nfatɛnɛ kɛpirɛ ritɔ api aníri nnɔɔmɛ nɛ aicélaa tiki.
Pi yɛ́ tíyɛ kɛcáá kɛcáá mɛwai pikɔ́ nɛ pinɔ́ɔmɛ api icée kópɛ pi tikisɛ. Pisimúŋɛ́ ási pikɛi wai icélaa kópɛ nnya, yarɛ nweni kapi ŋmási nn wɔ́ŋɔɔ apí nɛ nwɔ́i pi wai.
Pisoi pɛɛ céési rɛ ái nyaḿ tɛ sisoipipi sikɛ́ sɔ́ɔnnɛ, ái kɔ nyaḿ tɛ sikɛ́ lilukɛ-lukɛ nnɛ́í n le. Amá Uléécaa yɛ ilukɛ iyɛ̃ nnɛ́í wa rɛ pɛpɛɛ Kirisi nɛ kɛfa n tɛnɛlɛ̃ pin asei nyu pikɛ́ yɛ u pɔɔnɛsɛ api pɛɛ i le.
Lɛ̃ nnɛ́í kɛ Uléécaa uu n wapisi yɛ nyamlɛ. Líka ái kufóm we, amá tɔkɛ́ yɛ Uléécaa pɔɔnɛsɛ ari kɛlenɛ li le.
Likumúŋɛ́ rɛ Uléécaa Nsímɛ́ nɛ iwelɛ yɛ tíyɛsɛlɛ ai Uléécaa inipɛɛ-i n nyaḿ.
Pɔn icélaa nnyí pimárɛcɔ rintɔ́sɛ, pɔ pɛɛ wa Kirisi Yeesu ukɛikɔ́ kɛcirɛ. Pɔ́ nyísɛ rɛ pɔ ripɔ́cúruu tíyɛsɛlɛ nfatɛnɛ nsímɛ́ nn pɔ́ loni pɔn nsímɛ́ sɔnɛ mmɛ̃ kapi pɔ́ n céesi tikilɛ̃.
Amá a mɛkpurɛ isímɛ́ kɛ síniyaha asi yɛ n símisi yarɛ siwómɛ́ kɛpirɛ ritɔ. A riŋmɔ́ɔ́pú aa yɛ Uléécaa likɔ́ waisɛ.
Usoi un uipiŋɛ nɛ linyinɛ m mainsɛ, nkáripi kai kuláa má. Amá usoi un tinŋmɔ́ɔ́pú uu Uléécaa likɔ́ waisɛ, ḿpá yo kɛ́mɛɛ kai yɛ yoriyɛ. Li yɛ nɛni mɛwee mmɛ́-i nfáa rɔ́ hɛlɛ nɛ masí kɛpirɛ-pɔ.
Nsímɛ́ mmɛ̃ yɛ asei kɛcirɛ lɛ kai m pisɛ rɛ ḿpá úye ukɛ́ ń yɔsí cáká-cáká.
Karí nɛ Uléécaa yɛɛ nfáa m má n tálɛ̃ nnya kari kɛisi tɔn náási kɛ́yu ákɛ we: Uyɛɛ yɛ pisoi nnɛ́í riyu lɔ, aí nɛ tɔ́su pɛpɛɛ nɛ kɛfa u n tɛnɛlɛ̃.
A lɛ̃ nnɛ́í pi símisi aa pi céési rɛ pikɛ́ lɛ̃ wa.
Kapɛ riyá unyinɛ ukɛ́ pɔ́ lómiisɛ rɛ pɔ kɛwã́ ŋmánɛpi nnya, amá a tíyɛsɛ mɛpɔ́wee mɛkɛ́ pɔ́ waisɛ uyɛ̃ kɛ Kirisi pikɔ́ api yɛ ḿ paílɛ̃ mpɔ́símɛ́ nɛ ipɔ́soi nɛ ńla kaa m má nɛ mpɔ́fatɛnɛ nɛ mɛpɔ́kpɛrinkpɛ kucírɛ́ kɛ́mɛɛ.
Kɛ́ kɛlenɛ ń hapɔ, a nɛ Nléécaasimɛ́ pikɛɛ̃ pisoi kɛcɔpɛ nɛ ikari pikpásɛ nɛ mpicélaa riŋmɔ́ɔ́pú.
Kapɛ ihɛɛ kɛ Nfáasɔnɛ nn pɔ́ n hɛ lómiisɛ. Li pɔ́ i hɛlɛ kumúŋɛ́ kpɛ-i kɛ pɛpɛɛ nɛ Uléécaa rinyiri n símisi api kɛpɔ́cáá nsímɛ́ n símisi, Uléécaa icápinɛ piwɛ́ɛ́sɛ api anípɛ kɛpɔ́cáá láa.
A mɛpɔ́círɛ kpísi aa pikɛi pɛ̃ pa aá nɛ ńsɔnɛ pi wai ḿpá úye ukɛ́ kɛpɔ́yu pihapɛ yɛ̃.
A ripɔ́cúruu nɛ ipɔ́célaa kɛcáá m paílɛ̃. A n ŋmɔ́ɔ́púlɛ̃ pɔn lɛ̃ nnɛ́í múílɛ̃ nɛ asei, pɔn lɛ̃ n wa, pɔ pɛɛ ripɔ́cúruu nɛ pɛpɛɛ kutu pɔ́ n cɔ́lɛ̃ yoriyɛlɛ.
Kapɛ yɛ nɛ kɛsáayaha cɛ́si, amá a yɛ nɛ kɛ n símisi yarɛ kaa yɛ nɛ upɔ́sáa n símisi. Aa yɛ pináŋɛ-naŋɛ pɔ̃́ kpísi yarɛ pipɔ́márɛcɔ.
A yɛ síniyaha nɛ símisi yarɛ pipɔ́ni, aá nɛ pikpérefaa pɔ̃́ símisi yarɛ pipɔ́yɛ́i. Kapɛ yɛ úka kɛcáá kɛmúŋɛ́ kópɛ kɛnyinɛ m má.
A pikúmannɔsi yíkíyiki kɛcáá m paílɛ̃ pɔn pi pakarɛlɛ̃.
Amá in tɛ ukúmannɔsi úye yɛ siwã́ nɛ́ɛ siyásɛ má, li pisɛ rɛ pɛ̃ pikɛ́ pisiyɔ-i nyísɛ rɛ pi Uléécaa pakarɛlɛnlɛ kɛlenɛ. Lɛlɛɛ rɛ pɛ̃ kaí nɛ tu rɛ pikɛ́ pipikɔ́ kɛcáá m paílɛ̃ yarɛ kɛ pɛ̃ apí pɛɛ pi n wa mɛcɔ. Mɛ́wee mɛ̃ nɛ yɛ Uléécaa ripɔ́ɔ walɛ.
Unɔ́si nkó yɛɛ ukúmannɔsi sei, úu kɔ pɛɛ úka má rɛ ukɛ́ ukɛcáá ripaí yɛɛ nɛ Uléécaa n tálɛnlɛ, un kɛtúŋɛ́ nɛ kɛsinɛ nɛ Uléécaa téni rɛ ukɛ́ u lɛ̃́.
Amá ukúmannɔsi uyɛɛ mɛ́woo mɛ́woo n wai yɛ nkpɔ masilɛ, ḿpá un n fafai.
Lɛ̃ kai m pisɛ rɛ a pi léisɛ ápi kapɛ nɛ ncaai ńka pikɛcáá n yɛ̃́ yɛ lɛ̃.
Úye unsá ukumarɛ pikɔ́ kɛcáá rimpaí, aí nɛ tɔ́su ukɛyɔ pikɔ́, liute yɛ nfatɛnɛ kɛpirɛ ritɔlɛ, uncaai yɛ kɔ pɛɛ uyómɛyáhaacirɛ́ nkɔ́ tɔsilɛ.
Pɔkɛ́ nɛ ukúmannɔsi n kɛ́ɛ̃, li pisɛ rɛ ukɛ́ aŋmɛ̃ kuwóó nɛ kɛfi n fe. Li pisɛ rɛ likɛ́ n we rɛ mɛsɛ kuu sɔ́ɔnlɛ̃.
Pikɛ́ kɔ u n nyu rɛ u usiwã ńsɔnɛ múílɛnlɛ uu yɛ kɔ pisánɛ ńsɔnɛ yɔ́su. Ukɛ́ kɔ Uléécaa pikɔ́ ana n hɛɛrɛlɛ̃, uu pinárɛi n lɛ́naalɛ̃. Ukɛ́ mɛwai sɔnɛ ncɔpuri n wailɛ̃.
Kapɛ ŋmurɛi rɛ pɔkɛ́ pikúmannɔsi pɛɛ nɛ ńnaŋɛ n tisɛlɛ̃, pikúmannɔsi kɛ́mɛɛ kɛ́ɛ̃. Insá lɛ̃, pin píyei n káipi rɛ pikɛ́ ula féé sɔ́ɔ̃, pilikáipi-káipi yɛɛ tíyɛsɛlɛ api Kirisi nkɔ́ kɛpirɛ waisɛ,
ai pɛɛ wai rɛ kápi pirinɔɔ kapi mɛfoí n yekei rintíki nnya, pi Kirisi nɛ riwómɛ málɛ.
Kai nní n wa rɛ ápi likɛi-kɛi má, pi pɛɛ kɛ́yu málɛ pikɛ́ síyɔ síyɔ n kɔ́ɔ́núlɛ̃ pin kusímɛ́ yárikɛɛ, pin picɔ isímɛ́ kɛ́mɛɛ táhankɛɛ, pin mmɛ mɛɛ ńn kusímɛ́ ń we símaankɛɛ.
Lɛ̃ nnya kaḿ la rɛ pikpérefaa kumannɔsi pikɛ́ pila sɔ́ɔnkɛɛ api siwã́ márɛi api pisiyɔ kɛcáá m paílɛ̃, pirɔ́láarɔ ápi kapɛ nɛ kɛsímɛ́ ń yɛ̃́ pikɛ́ rɔ́ n lámaankɛɛ nnya.
Pikúmannɔsi picɔ yɛ ncée pitíki riyálɛ api Setani tiki.
Amá unɔ́si Kirisi ukɔ́ úye un ukɛyɔ-i pikúmannɔsi m má, ukɛ́ pikɛcáá m paílɛ̃. Úu kapɛ tíyɛ pikɛ́ Uléécaa icápinɛ pikɔ́ ncɔni, Uléécaa icápinɛ pikɔ́ pikɛ́ nɛ n fe pikɛ́ pikúmannɔsi pɛɛ pimɛcirɛ ń we kɛcáá riḿpaí nnya.
Uléécaa icápinɛ piwɛ́ɛ́sɛ pɛɛ ńsɔnɛ pipikɛi n wai yɛ nɛ sá rɛ pikɛ́ nɛ ńsɔnɛ kutu pi n cɔlɛ̃, aí nɛ tɔ́su pɛpɛɛ Nléécaasimɛ́ pisoi n símisi pin kɔ n céési.
Mmɛ̃ kɛcáá, Uléécaa Nsímɛ́ ritɛlɛ́ yɛ maa rɛ: Ái pisɛ rɛ nɔkɛ́ ináa iyɛɛ mɛlukɛpipi n cɔpu nnɔɔ paasi. Li kɔ pisɛ rɛ ukɛikɔ́ ukɛ́ uihɛ́ɛ́ m má.
Píseérakɔɔ́ pinsá pitɛ́ nɛ pitaani n tu, kapɛ nsímɛ́ kapi yɛ́ nɛ Uléécaa icápinɛ uwɛ́ɛ́sɛ rinwááná ŋmurɛi.
A yɛ pisoi kɛcɔpɛ pɛpɛɛ akópɛ n wa cɛ́si likɛ́ nɛ pitɔ́rɔɔ iwamɛ n wa nnya.
Uléécaa nɛ Kirisi Yeesu nɛ piléécaatumɛ kɛ Uléécaa uu n wɛ́ɛ kɛyu-i kam pɔ́ ŋmɔ́ɔ́púsɛlɛ̃ tɛ a inɛ́célaa nnyí ritiki ńsɔnɛ kapɛ úka inipɛɛ wuri. Kapɛ yɛ lɛ̃ nnɛ́í kaa n wai kɛ́mɛɛ pisoi n tɛ́si pɔn nɛ li wai.
Kapɛ yɛ pisoi kɛcáá anípɛ piláa nɛ yɔɔnɛ rɛ pikɛ́ Uléécaa icápinɛ pikɛi kɛisi. Kapɛ píka lɛ̃́ piakópɛ kɛ́mɛɛ. A mɛpɔ́círɛ tĩ nɛ mɛ́kpɛrinkpɛ likɔ́.
A lɛ̃ míni ŋmanɛ pinírɛ́ tíyɛ, amá a yɛ pinyinɛ-i fɛɛ̃́ nkáripi riwuhú, kɛpɔ́fa itoi nnya. Tipɔ́cúruu yɛ yɛ̃ tɛ mɛsɛ́rɛ kaa káhaankɛɛ.
Pinyinɛ akópɛ yɛ nyánilɛ cáká-cáká pikɛ́ kɛlenɛ n túhaanɛ, amá picɔ pɔ̃́ akɔ́, kɛpirɛ kaa yɛ́ léemɛ aa a céru.
Lɛ̃ cirɛ yɛ ni, mɛwai sɔnɛ ámɛ yɛ kɔ pesí, ḿpá mɛmɛɛ ámɛ kɛkéripi kúyɛnɛ ń we, ámɛ yɛ ḿpá píyei m pékaalɛ̃.
Li pisɛ rɛ pilási nnɛ́í pikɛ́ pipite waisɛ api pi m pakarɛlɛ̃ ńsɔnɛ, unyinɛ úu kapɛ nɛ Uléécaa nɛ irɔ́célaa nkópɛ ḿ ma nnya.
Ái pisɛ rɛ pilási pɛɛ pite m má pin Kirisi pikɔ́ pikɛ́ pipite háikusɛ rɛ pi pimárɛcɔ n-yómɛyáhaacee-i nnya. Nkpéni kai mɛníŋɛ pisɛ rɛ pikɛ́ ńsɔnɛ pi kɛisi rɛ pipite yɛ Kirisi pikɔ́ kɛ Uléécaa uu ń la nnya. Lɛ̃ kai m pisɛ rɛ pɔkɛ́ pisoi símisi aá nɛ pi n céési yɛ lɛ̃:
Úye un inɔ́ɔmɛcélaa n céési un kɔ Urɔ́píima Yeesu Kirisi asei n yulu, un kɔ pirɔ́yómɛyáhaa icélaa n yulu,
tikɔ́kɔri tɛɛ liute we, úu kɔ líka nyu. U nákíílɛnlɛ nɛ inɔ́ɔsimɛ́ kɛcáá ikɛŋɛnɛ un pitele wɛ́ɛ́si. Lɛlɛɛ yɛ nɛ kufatoi nɛ íkɛŋɛnɛ nɛ alɛ̃́ nɛ piwaanai ka.
Lɛlɛɛ yɛ kɔ nɛ íkɛŋɛnɛ tɛnɛcirɛ́ pɛpɛɛ nfasimɛ́ kópɛ m má nɛ pɛpɛɛ ápi kɔ asei picére ń la kɛcɔpɛ ka. Pi músulɛ rɛ Uléécaa ncee pitiki yɛ mɛmá kɛyɛnɛ lɛ.
Mɛsei yɛ mɛ, Uléécaa pitiki yɛ kɛsoipipi mɛmá píima lɛ, in tɛ kɛ ŋmurɛi kɛkɛ́ lɛ̃ kakɛ m má ŋmanɛ nɛ n tálɛ̃.
Tɔkɛ́ musí rɛ kapi rɔ́ m mári, ána kɛfi, anípɛ kɛfi kari kɛtẽ kɛcáá ka. Lɛ̃ cirɛ yɛ ni kari kɔ pɛlɛnɛ ári nɛ líka pɛ́nɛnɛ.
Kai nní lɛ̃, tɔn lilukɛ-lukɛ nɛ lɛ̃ kari yɛ́ n tã m má, li walɛ.
Amá píye pin n la pikɛ́ mɛmá yɛ̃́, li yɛ pi peikɛɛlɛ api pikáipinkɛɛ kópɛ kulúi kɛ́mɛɛ lompɔ, aí nɛ kɛlólɛ́-mɛ̃ pi sĩ, pinkɔ́ nn tɛnɛ cáká-cáká.
Nwóónaapí píima yɛ likópɛ nnɛ́í kɛleemɛ lɛ. Picɔ yɛ ripɔ́ɔ walɛ rɛ pikɛ́ si yɛ̃, aí nɛ mpɔlɛcee-mɛ̃ pi sĩ api Uléécaa ncee pitíki pɔɔnɛ apí nɛ piricuruu ntóósi mɛyã wɛ́ɛ́si.
Amá pɔ̃́ Uléécaa usoi, a lɛ̃ nnɛ́í káasɛ. A kɛcirɛ n sɔ́nɛ aa Uléécaa n tikilɛ̃ ńsɔnɛ pɔn kɔ nfatɛnɛ má. A usoicɔ nla m má, aa kɔ isoi n niŋú pɔn kɔ láárú.
A nfatɛnɛ atɔpi kɛcirɛ tɔ aa nfáa tɛnɛcirɛ́ yɛ́nu. Mmɛ̃ nnya kɛ Uléécaa uu pɔ́ sée aa píseérakɔɔ́ mɛyã kɛyu-i símisi rɛ pɔ nɛ kɛfa u tɛnɛlɛ.
Uléécaa yɛɛ yɛ ḿpá yo nfáa n hɛ nɛ Kirisi Yeesu yɛɛ Pɔnsi Pilati kɛyu-i aseéra kɛcirɛ n lésɛ kɛyu-i kam pikɛi mpí pɔ́ forii rɛ:
A isé kaa n yɔsí rimúlú ńsɔnɛ aá nɛ mɛ́kpɛrinkpɛ kaasɛ, hái nɛ kɛyáa kɛ̃ kɛ Upíima Yeesu Kirisi uu m pɛɛrinɛ.
Kumúŋɛ́ kpɛ̃ kɛ Uléécaa uu n karii kun n tu, u yɛ́ tíyɛsɛ uu pɛɛri. Uléécaa mɛcirɛ kóŋ́ yɛɛ Uyɔ́ɔpi kɛcirɛ nɛ mpɔ́ɔnarɛ ute nɛ ńnaŋɛ nnɛ́í ute. Uyɛɛ piyɔ́ɔpi nnɛ́í Uyɔɔpi, uyɛɛ kɔ pipíima nnɛ́í Upiima.
Umɛcirɛ yɛɛ úu píkai kpinɛ. U mɛtɛ́í málɛ kɛ úka úu yɛ n fe ukɛ́ nɛ rińkɔ. Úka úu u yɛnaalɛ̃, úka úu kɔ u yɛnunɛ. Uyɛɛ ríyu nɛ ńnaŋɛ tɛnɛcirɛ́. Amí.
A pɛpɛɛ kɛtẽ nkɛ́ kɛcáá likɔ́ m má rinɔ́ɔ hɛ rɛ ápi kapɛ rikɔ́kɔri n wai. A pi maa rɛ ápi kapɛ nɛ mɛmá mɛɛ mɛ́woo n wainɛ n tálɛ̃. Amá pikɛ́ nɛ Uléécaa yɛɛ yɛ ḿpá yo mɛyã́ tɔ́ n hɛ rɛ likɛ́ rɔ́ n láárú nɛ n tálɛ̃.
A pi maa rɛ pikɛ́ yɛ lisɔnɛ wa, api mɛwai sɔnɛ m má mɛyã́, pikɛ́ kɛfa n láárú api yɛ kɔ lɛ̃ kapi m maamaalɛ̃ picɔ hɛ.
Pin lɛ̃ n wa, mɛmá mɛɛ ámɛ yɛ n caai kapi lɛ̃ pimɛcirɛ cápinɛ pin yekei kóso-pɔ nnya. Lɛ̃ kɛ́mɛɛ kapi yɛ́ kɔ nfáa yíkíyiki yɛ̃.
Timotee, a lɛ̃ kɛ Uléécaa uu pɔ́ rimmúísɛ rimúlú ńsɔnɛ. Kapɛ isímɛ́ yɛɛ íi yɛ líka n yóriyɛ íi yɛ kɔ tíyɛsɛ usoi ukɛ́ Uléécaa céri kɛ́mɛɛ tahampɔ. A íkɛŋɛnɛ kpárá kɛ pisoi api m músu rɛ mɛnyuwɛ kaasɛ.
Picɔ yɛ li kpísilɛ pipikɛi, api lɛ̃ nnya nfatɛnɛ kɛpirɛ tɔ. Uléécaa ukɛ́ ípɛɛlɛ́ɛ nɔ́ nyísɛ!
Nɛ̃́ Pɔɔli yɛ Kirisi Yeesu utumɛ lɛ Uléécaa mɛla kɛ́mɛɛ. U nɛ́ forii rɛ kɛ́ nfáa kari Kirisi Yeesu kupɛ́nɛcɔ kɛ́mɛɛ n yɛ̃́ pisoi riyóó. Uléécaa yɛɛ rinɔ́ɔ lɛ̃ tɔ́ yekei.
Nɛ́ɛ kɛnɛ́pipi kɛcirɛ Timotee wɔipɔ: Urɔ́sáa Uléécaa nɛ Urɔ́píima Kirisi Yeesu pikɛ́ ípɛɛlɛ́ɛ nɛ nfanarɛ pɔ́ nyísɛ api nkíŋniŋɛ pɔ́ hɛ.
Nɛ Uléécaa kam n kɛisi nɛ kɛfa kɛsɛ yarɛ pinɛ́sáayaha mɛcɔ yáasi. Nɛ yɛ u yáasilɛ ḿpá píyei kam yɛ kɛpɔ́cáá n welu kɛtúŋɛ́ nɛ kɛsinɛ.
Nɛ yɛ mɛpɔ́nini kɛcáá léisɛlɛ ai pɛɛ mɛyánsei ripɔ́ɔ nɛ́ wai rɛ kɛ́ piyɛ́nɛ pɔ́ rikpá, mpɔ́ɔnarɛ nkɛ́ pɛɛ mɛyã́ nɛ́ lõ.
Nɛ mpɔ́fatɛnɛ mɛɛ ńn kɛcáá kɛcáá mɛwai m má léisɛlɛ. Nfatɛnɛ mmɛ̃ kɛ upɔ́niyaha Loisi nɛ upɔ́ni Enisi apí pɛɛ má. Nɛ nɛ kɛfa tɛnɛlɛ̃ tɛ pɔ nfatɛnɛ mmɛ̃ ncɔ málɛ.
Lɛ̃ nnya kam pɔ́ léisɛ rɛ a ihɛɛ iyɛ̃ kɛ Uléécaa uu pɔ́ n hɛ kumúŋɛ́ kpɛ-i kam anípɛ kɛpɔ́cáá rinláa yóŋsɛ.
Likumúŋɛ́ rɛ Uléécaa úu nfáa rɔ́ hɛ rɛ nkɛ́ tɔ́ rifúrɔ́ɔ́sɛ, amá ńnaŋɛ nɛ ńla nɛ mɛwɛ́ɛ́sɛsɔhɔ knn yɛ rɔ́ hɛ.
Lɛ̃ nnya, isɛi íi kapɛ pɔ́ wa nɛ Urɔ́píima nsímɛ́ pikɔ́ɔ́nú. Nɛ́ɛ kɔ nní kukpaniilee-i ń we Urɔ́píima nnya, nnɛ́kɔ́ ńn kapɛ isɛi pɔ́ n we. Amá a tíyɛsɛ tɔkɛ́ kɛsẽ́ Nsímɛ́ Kɛcirɛ iwɛ li, pɔn nɛ ńnaŋɛ mmɛ̃ kɛ Uléécaa uu pɔ́ n hɛ tálɛ̃.
Uyɛɛ rɔ́ yóriyɛ uu rɔ́ séi rɛ tɔkɛ́ ripɔ́lɔ́ umpuri, ái rɛ lirɔ́waiwai linyinɛ nnya, amá ukɛ́ kɛlenɛ kɛtẽ n wa, u pɛɛ yekei rɛ ukɛ́ nɛ Kirisi Yeesu ritiki ukɛ́ nɛ ípɛɛlɛ́ɛ rɔ́ nyísɛ.
Amá Urɔ́yulalɛ Yeesu Kirisi mɛkamɛ kɛtẽ kɛcáá yɛ nkpéni ípɛɛlɛ́ɛ iyɛ̃ tipérésɛlɛ lin nyáni. Li we rɛ u tíyɛsɛlɛ nkpɔ ńn nkpéni ńnaŋɛ ńka má, uu pɛɛ Nsímɛ́ Kɛcirɛ nɛ tiki uú nɛ nfáa kpɔcirɛ́ rɔ́ nyísɛ.
Kɛ́ nɛ Nsímɛ́ Kɛcirɛ mmɛ̃ tinkɔ́ɔ́nú nnya kɛ Uléécaa uu tíyɛsɛ am utumɛ nɛ ucélaa.
Liiwɛ kam kɔ nní le, ḿpá nɛ lɛ̃, ái kɔ isɛi nɛ́ we, likumúŋɛ́ rɛ nɛ nyulɛ uyɛ̃ kaḿ nɛ kɛfa n tɛnɛ. Nɛ kɔ nyu rɛ u yɛ́ fe uu lɛ̃ kuu nɛ́ rimmúísɛ kɛcáá paí hái nɛ kɛtúhaanɛyaa-pɔ.
A tíyɛsɛ anɔ́ɔ kɛcirɛ nyɛ̃ kam pɔ́ n céesi nɛ ńla mmɛ̃ kaa nɔ́ nɛ Yeesu kupɛ́nɛcɔ kɛ́mɛɛ n yɛ̃́ likɛ́ mpɔ́cée kaa nfatɛnɛ kɛ́mɛɛ n tíkilɛ̃.
A icélaa sɔnɛ iyɛ̃ kɛ Uléécaa uú nɛ Nfáasɔnɛ mɛɛ kɛpɔ́mɛɛ ń we rintíki uú nɛ pɔ́ múísɛ ńsɔnɛ rimúlú.
Yarɛ kaa nní ń nyu, Asii kɛtẽ pikɔ́ nnɛ́í yɛ nɛ́ ŋmɛriyɛlɛ. Pɛ̃ nɛ pɛ̃ pɛɛ kɛpirɛ nɛ́ rińtɔ kɛ́mɛɛ, Fisɛɛli nɛ Erimosɛɛni yɛ welɛ.
Upíima yɛ́ kusoi Onesifɔɔ kɛyɔ wa. U nnɔ́ɔ kulúi itisi nɛ́ hɛlɛ, úu nkpáni nɛ̃́ ukpaniikɔ́ isɛi wa.
Amá kuu Rɔm-i ń ka, u nɛ́ wɛ́laankɛɛlɛ mɛyíkíyiki uú ha nɛ nɛ́ yɛ́nu.
Upíima ukɛ́ tíyɛsɛ Uléécaa ukɛ́ kɛtúhaanɛyaa kɛtúŋɛ́ kusoi u wa. Pɔ kɔ nyulɛ ńsɔnɛ rɛ pikɛi pɛ̃ nnɛ́í kuu hái Efɛɛsi-pɔ nɛ́ n wa ápi kumúŋɛ́ má.
Pɔ̃́ kɛnɛ́pipi, a ípɛɛlɛ́ɛ kɛ Uléécaa uu tɔ́ nɛ Kirisi Yeesu kupɛ́nɛcɔ kɛ́mɛɛ rɔ́ n nyísɛ nɛ ritiki aá nɛ itisi mɛpɔ́círɛ n hɛɛlɛ̃.
Mmɛ̃ nnɛ́í kaa nnɛ́nɔ́ɔ-i n kṍ píseérakɔɔ́ kulúi kɛyu-i, a pisoi kaá nɛ ripɔ́ɔ n láárú pɛɛ yɛ́ n fe api picɔ céési ritɔ́sɛ.
Pɔ́ɔkɛ́ kɔ ŋmurɛi, tɔ́ nɛ mpɔ̃́ tɔkɛ́ íwɛ li yarɛ Kirisi Yeesu usɔ́ɔ́ca kɛcirɛ.
Usɔ́ɔ́ca un upikɛi-i n we, un n la umɛwai mɛkɛ́ nɛ uuwɛ́ɛ́sɛ n sá, úu yɛ pɛpɛɛ ápi isɔ́ɔ́ca n wai likɔ́ nɛ kutu n cɔlɛ̃.
Ukáhamɛwurɛ ukɛ́ nɛ ń kpasi, li pisɛ rɛ ukɛ́ itóó isé rimúlú.
Ulamɛ yɛɛ n lɔ̃ ai u toru yɛɛ yɛ́ ufoíé uiwɛ pilukɛ li.
A lɛ̃ kam nní pɔ́ n símisi kõ, Upíima yɛ́ ḿpá yo-i mɛsɔhɔ pɔ́ hɛ.
A Yeesu Kirisi yɛɛ nkpɔ-i n yisi uu nfáa yɛnu kɛcáá léisɛ. U Tafiti kɛyasɛ lɛ yarɛ lɛ̃ kɛ Nsímɛ́ Kɛcirɛ kam nɔ́ n símisi nn n tee.
Nsímɛ́ Kɛcirɛ mmɛ̃ nnya kam nní íwɛ le, ticuruu api akpanii nɛ́ wai yarɛ uwaikópɛkɔɔ́. Amá ápi Uléécaa nsímɛ́ pɔ̃́ akpanii wa.
Lɛ̃ nnya kam íwɛ iyɛ̃ nnɛ́í ŋmurɛi pɛ̃ kɛ Uléécaa uu n wɛ́ɛ nnya, Kirisi Yeesu ukɛ́ nɛ pɛ̃ ticuruu riyu n lɔ api kɔ umɛyɔɔpi tɛnɛcirɛ́ yɛ́nu.
Nsímɛ́ mmɛ̃ kam nní nɔ́ n símisi yɛ nsímɛ́sei lɛ rɛ tɔ́ nɛ uyɛ̃ tɔn kɛsẽ́ n kpu, nɛ uyɛ̃ kari kɔ kɛsẽ́ nfáa yɛnunɛ.
Tɔn ikari n wa, tɔ́ nɛ uyɛ̃ yɛ́ kɛsẽ́ iyɔ́ɔpi li. Tɔn u n ŋmɛriyɛ, uyɛ̃ ticuruu yɛ́ rɔ́ ŋmɛriyɛ.
Tɔnsá asei n tikilɛ̃, uyɛ̃ nɛ ḿpá píyei asei tikilɛnlɛ, likumúŋɛ́ rɛ úu yɛ́ fe ukɛ́ umɛcirɛ kɛpirɛ ritɔ.
Nɛ la rɛ a ńsɔnɛ pi léisɛ rɛ pikɛ́ Uléécaa ripaí ápi kapɛ inɔ́ɔsimɛ́ kɛcáá n cɛ́ŋaankɛɛ. Pitele pɛ̃ mpuri ápi yɛ líka yoriyɛ, amá pɛpɛɛ nní kutu n cɔ́lɛ̃ kai yɛ caai.
A riŋmɔ́ɔ́pú aa wai Uléécaa ukɛ́ pɔ́ pakarɛ yarɛ ukɛikɔ́ uyɛ̃ kɛ upikɛi ápi yɛ́ isɛi n wa, uyɛɛ asei n símisi lin kɛcírɛ we.
A íkɛŋɛnɛ kpárá iyɛɛ íi líka n yóriyɛ íi kɔ Uléécaa kɛ́mɛɛ léeri kaasɛ. Pɛpɛɛ íkɛŋɛnɛ iyɛ̃ mpuri-i pimɛcirɛ n tanaalɛ̃ yɛɛ nɛ Uléécaa kɛtaa n wailɛ nnánnári.
Piicélaa yɛɛ n we yarɛ kúcapaá kpɛɛ ipiŋɛ n le. Pisoi pɛ̃ mpuri pɛɛ nní Imenee nɛ Filɛti.
Pi asei pitíki riyálɛ api pisoi n tee rɛ Uléécaa yɛ nkpɔ-i piyukusɛ rɔ́ masilɛ. Lɛlɛɛ tíyɛsɛ kɛ pisoi mɛyã api nfatɛnɛ fóm.
Ḿpá nɛ lɛ̃, tikúi kɛcirɛ kɛ Uléécaa uu n yekei yɛ nɛ kariilɛnlɛ. Li rikɛcáá wɔ́laalɛ̃ tɛ: Upíima yɛ upikɔ́ nyulɛ. Li kɔ wɔlaalɛ̃ tɛ: Usoi nkó yɛɛ Upíima rinyiri n sélei, ukɛ́ mɛwai kópɛ kɛpirɛ ritɔ.
Ái wura asɔ́ɔnlũ nɛ nwóóweni asɔ́ɔnlũ ŋmanɛ nyɛɛ kɛ́yɔ maa kɛ́mɛɛ́ we. Sihee nɛ apɛ́rɛ́caripi pɔ̃́ yɛ kɔ welɛ. Kɛnyã́yaa kapi yɛ nɛ acáripi kɛcirɛ pikɛi wa. Ḿpá kɛyáa kɛ́ye kapi yɛ nɛ acáripi fakɛ-fakɛ pɔ̃́ pikɛi wa.
Limɛcɔ kai kɔ pisoi kɛ́mɛɛ́ we: Úye un mɛ́kpɛrinkpɛ mɛwai n tíyɛ, u yɛ́ n we yarɛ kusɔ́ɔnlũ kpɛ̃ kapí nɛ anyã́ kɛ́mɛɛ n kɛisi. Pi yɛ́ ilúkɛ́ u yekei uu pansɛ ukɛikɔ́, uu yɛ uukɛisaa yoriyɛ. Api yɛ pɛɛ́ nɛ ḿpá pikɛi sɔnɛ píye u wai.
A iŋmánɛ likáipi-káipi nɛ kɛtaa wa, nɔ́ nɛ pɛ̃ nɔ́ɔ Upíima n sélei nɛ kɛfa kɛsɛ, ani mɛwai sɔnɛ ncee nɛ nfatɛnɛ nɛ ńla nɛ nkíŋniŋɛ wɛ́ɛ́si.
Amá a inírisimɛ́ yɛɛ íi kuláa kúka m má pipásainɛ kɛsi. Pɔ̃́ ticuruu yɛ nyu rɛ pitele kii yɛ nɛ tɛnɛ.
Ái kɔ pɛɛ pisɛ rɛ Upíima ukɛikɔ́ ukɛ́ yɛ pitele wɛ́ɛ́si. Li pisɛ rɛ ukɛ́ ḿpá úye n la, un yɛ́ fe uu yɛ pisoi céési un kɔ ísuúlu má.
Li kɔ pisɛ rɛ ukɛ́ yɛ pɛpɛɛ yɛ unsímɛ́ n kɛ́si céési ńniŋɛ kɛ́mɛɛ. In n la, Uléécaa yɛ́ tíyɛsɛ api pimɛfinɛ consɛ api asei ceru
api nfasimɛ́ sɔnɛ tiki, api kuníri kpɛɛ pi n tĩ́ pin kumɛla wai ripinɛ kɛ́mɛɛ́ lelu.
A ceri rɛ ituŋɛ papɛ-papɛ inyinɛ yɛ sɔ́nti siyáa tɔrɔɔ kɛ́mɛɛ.
Pisoi yɛ́ masí pimɛcirɛ lisɔnɛ n wɛ́ɛ́silɛ, pin siwóó tíkilɛ̃, pin pimɛcirɛ taásɛlɛ̃, pin tikɔ́kɔri má, pin Uléécaa nkópɛ símisi, ápi yɛ́ɛ́ pipimarɛ waisɛ, ápi yɛ́ɛ́ pakarɛ rɛ pi lisɔnɛ pi wa, api yɛ Uléécaa lisɔnɛ nnɛ́í háikusɛ.
Piakiŋ yɛ́ n taká, ápi usoicɔ iwɛ má, pin iwɔ́hɔ́ má, pin tikpákárá má, api yɛ pimɛcirɛ pimúlú pɔɔnɛ api kɔ lisɔnɛ pilaarɔ.
Pi yɛ́ɛ́ picɔ kɛpirɛ le, pi yɛ́ɛ́ ḿpá yo-i rinákíísɛ api kɔ rikɔ́kɔri nɛ n fulaalɛ̃. Pi yɛ́ pilikáipi-káipi kɛcáá m músu ai tɔ́su Uléécaa kɛcáá.
Amá pɔn pi n yɛ̃, pi yɛ n we yarɛ pi Uléécaa likɔ́ pakarɛlɛnlɛ, amá api pɛɛ lɛlɛɛ nfatɛnɛ nnaŋɛ n te n yulu. A pisoi pɛ̃ mpuri kaasɛ.
Pipinyinɛ yɛɛ síyɔ-i léerilɛ api yɛ pinɔ́si soi kpárá pɛɛ mɛ́woo mɛ́woo n wai túí-túísɛ. Ḿpá yo kɛ lipinɔsi pɛ̃ api káipinkɛɛ.
Pinɔ́si pɛɛ náásilɛ pikɛ́ céri, amá ápi yɛ́ píkai fe pikɛ́ asei ceri.
Yarɛ kɛ Yanɛɛsi nɛ Yampirɛɛsi api Moisi rinkápáá mɛcɔ kɛ pisoi pɛ̃ api asei kápáálɛ̃. Pisoi pɛ̃ kɛmúŋɛ́ yɛ caailɛnlɛ. Pi yɛ pin pi m peenu, pinfatɛnɛ ńn yɛ tasi.
Amá pinŋmɔ́ɔ́pú ńn tíka tuinɛ. Li yɛ́ Yanɛɛsi nɛ Yampirɛɛsi mɛcɔ pikɛpirɛ fénnɛ, ḿpá úye uu pincaai ceru.
Amá pɔ̃́ nɛ kɔ inɛ́célaa nɛ mɛnɛ́finɛ nɛ lɛ̃ kam piwai ń la nɛ nnɛ́fatɛnɛ nɛ inɛ́suúlu nɛ nnɛ́la nɛ inɛ́kari ritikilɛ.
Pi kɔ pɔ́ wéékusɛlɛ aa kɔ mɛnɛ́cɔ íwɛ le. Pɔ nyulɛ lɛ̃ nnɛ́í kam n yɛ̃́ Antiyɔɔsi nɛ Ikoniyɔm nɛ Lisitiri-pɔ. Pɔ íwɛ iyɛ̃ kam nfatɛnɛ ncee kɛ́mɛɛ n li yɛnlɛ. Amá Upíima yɛ innɛ́í kɛ́mɛɛ nɛ́ lésɛlɛ.
Ticuruu pɛpɛɛ ń la pikɛ́ Kirisi Yeesu nɛ kɛfa kɛsɛ ritiki yɛ piwéékusɛ yɛnunɛ.
Amá pisoi kópɛ nɛ pinɔ́ɔmɛ yɛ́ mɛwai kópɛ-i n ŋmɔ́ɔ́púlɛ̃. Pi yɛ́ picɔ fóm api kɔ pimɛcirɛ fómni.
Amá pɔ́ɔkɛ́ icélaa kaa ń yɔsí pɔn nɛ kɛfa i tɛnɛlɛ̃ m múílɛ̃ ńsɔnɛ. Tipɔ́cúruu yɛ picélaa pɛpɛɛ pɔ́ i n céesi nyulɛ.
Hái ipɔ́wã́-mɛ kaa Uléécaa ritɛlɛ́ nsímɛ́ nyu. N yɛ́ fe nn mɛsɔhɔ pɔ́ hɛ aá nɛ Kirisi Yeesu kɛfa tɛnɛ uu ripɔ́yu lɔlu.
Uléécaa Nsímɛ́ atɛlɛ́ nnɛ́í yɛ Uléécaa kɛ́mɛɛ léerilɛ. N yɛ yoriyɛlɛ. N yɛ céesilɛ, n yɛ usoi akópɛ nyísɛlɛ nn kɔ tíyɛsɛ usoi uu uakópɛ nyɔ́ɔnsɛ, nn kɔ asei ncee kɛ́mɛɛ usoi céési.
Li lɛ̃ walɛ rɛ Uléécaa usoi ukɛ́ nɛ ńsɔnɛ m pi ukɛ́ kɔ nɛ ḿpá mɛwai sɔnɛ mɛ́ye mpuri n wai nnya.
Kirisi Yeesu yɛ sɔ́ntilɛ ukɛ́ pinyánnyã́ nɛ pikpɔkpɔ túhaanɛ. Uyɛɛ kɔ sɔ́nti ukɛ́ iyɔ́ɔpi tonɛ. Nɛ la kɛ́ u nɛ Uléécaa kɛyu-i pɔ́ símisi rɛ
a Nléécaasimɛ́ riyóó nɛ nŋmɔ́ɔ́pú, ncée yɛ wee ńn wee, a n símisi, aa tíyɛsɛ pisoi pikɛ́ ŋmurɛi aa pincaai pi nyísɛ aa itisi pi kpá, pɔn pi céési nɛ ísuúlu.
Kumúŋɛ́ kunyinɛ yɛ sɔ́ntilɛ kɛ pisoi ápi yɛ́ ń la pikɛ́ icélaa sɔnɛ kutu ricɔ, amá pilipɔɔkɔ́ kapi yɛ́ n tikilɛ̃, api lɛ̃ nnya picélaa kulúi cápinɛ pɛɛ yɛ́ lɛ̃ kapi pikómɛ ń la pi n símisi.
Ápi yɛ́ asei kutu pícɔ rikpá. Pi asei kɛpirɛ tɔnɛ api pɛɛ inɔ́ɔmɛsimɛ́ nɛ kutu n cɔlɛ̃.
Amá pɔ́ɔkɛ́ mɛpɔ́círɛ m múílɛ̃ ḿpá yo kɛ́mɛɛ. A íwɛ ŋmurɛi aá nɛ Nsímɛ́ Kɛcirɛ pikɔ́ɔ́nú n ŋmɔ́ɔ́púlɛ̃, aa pikɛi kai m pisɛ rɛ Uléécaa ukɛikɔ́ ukɛ́ wa n wai nɛ kɛfa kɛsɛ.
Amá in nɛ́ɛ, ituŋɛ yɛ tulɛ rɛ kɛ́ pansɛ inyɔ́ɔnsɛsɛɛ. Nnɛ́kpɔ ituŋɛ yɛ nyahaimɛlɛ.
Atɔpi kɛcirɛ kam tɔ, nɛ tɔlɛ hái nɛ atɔpi kɛtɔ-pɔ nɛn kɔ nfatɛnɛ múílɛ̃.
Atɔpi kam n feriyɛ ihɛɛ yɛ nɛ́ yekeilɛnlɛ: ihɛɛ iyɛɛ riyɔ́ɔpikɔŋ kɛ Upíima uu pɛ̃ kuu n lɔ ḿ panɛ. Utúhaanɛ kɛcirɛ, Upíima yɛɛ nɛ́ ri panɛ kɛtúhaanɛyaa tuŋɛ́. Ái kɔ nkpáni nɛ̃́ ŋmanɛ kaí nɛ pánɛ. Amá pɛ̃ nnɛ́í pɛɛ umɛpɛɛmɛ m mɛ̃́ nɛ ńla yɛ yɛnunɛ.
A riŋmɔ́ɔ́pú aa mɛkɛɛ nɛ́ lɛɛri.
Temaasi yɛ nɛ́ riyálɛ rɛ u kɛtẽ nté likɔ́ mɛyã́ la nnya. U Tɛsaloniki tɔ́mpɔlɛ. Kiresɛnsi yɛ Kalasii halɛ, Tiiti pɔ́ɔ Talimasi simpɔ.
Luki mɛcirɛ yɛɛ kɛnɛ́mɛɛ́ we. Nɔ́ nɛ Mariki ani nsẽ́ tipɛ́nɛmɛ, u yɛ́ kam uu Uléécaa pikɛi kɛ́mɛɛ ńsɔnɛ nɛ́ lɛ́ni.
Nɛ Tisiiki tunlɛ Efɛɛsi-pɔ.
Pɔn píyei n sɔ́nti, aá nɛ kunɛ́túkanka caacaa kam Karipusi kɛyɔ-i Turowaasi-pɔ n tíyɛ nɛ́ pɛ́nɛmɛ, aa kɔ nɛ Nléécaasimɛ́ atɛlɛ́ nɛ́ pɛ́nɛmɛ, aí nɛ tɔ́su asɛɛkonɛ akɔ́.
Úyu kapi yɛ n sée rɛ Alɛkisantiri yɛ mɛwai kópɛ nɛ́ pínɛilɛ. Upíima yɛɛ yɛ́ lɛ̃ kuu nní nɛ́ n wa u hɛ́ɛ́lɛ.
Pɔ̃́ ticuruu, a nɛ mɛpɔ́círɛ u tĩ, ái líka nnya, u riŋmɔ́ɔ́púlɛ uu mmɛ̃ nnɛ́í kari n símisi kósɛ.
Kɛyáa foí kapi nɛ́ n túhaanɛ úka úu nɛ́ lɛ̃́, pinnɛ́í kapi kɛnɛ́pirɛ le. Uléécaa úu kapɛ pimɛwai mɛ̃ pi korí.
Upíima yɛ kɛnɛ́pirɛ nyɛrɛlɛ uu ńnaŋɛ nɛ́ hɛ am fe am unsímɛ́ yóó mpuri sanɛ pikɔ́ nnɛ́í api kóm, uu kɔ kúkinaá nnɔɔ-i nɛ́ lesɛ.
Upíima yɛ́ likópɛ nnɛ́í-i nɛ́ lesɛ uu mɛyíkíyiki tíyɛsɛ am Uléécaa iyɔɔpi-i loni. Umɛyɔɔpi mɛkɛ́ n taálɛ̃ ḿpá píyei-pɔ! Amí.
A Pirisili nɛ Akilasi nɛ́ yáási aa kɔ Onesifɔɔ kɛyɔ nɛ́ yáási.
Erasiti yɛ Korɛnti-i mɛ́sunlɛ, am Torofim Milɛti-pɔ yápɔ rɛ ái u láárú nnya.
A riŋmɔ́ɔ́pú aá weri nnyiyɛ píima kumúŋɛ́ kukɛ́ kɛlenɛ tu. Epulusi nɛ Putɛnsi nɛ Linusi nɛ Kulootiya nɛ pimárɛcɔ tɔrɔɔ nnɛ́í yɛ pɔ́ yáhaapɔ.
Uléécaa ukɛ́ kɛpɔ́pirɛ n we! Upíima ukɛ́ ípɛɛlɛ́ɛ nɔ́ nyísɛ! Amí.
Nɛ̃́ Pɔɔli, Uléécaa ukɛikɔ́ nɛ Yeesu Kirisi utumɛ, nɛ́ɛ rítɛlɛ́ ntí wɔ́lu. Pi pikɛi nɛ́ rimúísɛ rɛ kɛ́ pɛ̃ kɛ Uléécaa uu n wɛ́ɛ piyómɛyáhaa tã am kɔ pirɔ́yómɛyáhaa asei pi cereisɛ pikɛ́ nɛ kɛfa tɛnɛ api nfáa tɛnɛcirɛ́ yɛ́nu.
Ḿpá yo likɛ́ kɛlenɛ n kóri, Uléécaa yɛ pɛɛ rinɔ́ɔ yekei rɛ u unfaasɔnɛ rɔ́ hɛnɛ. Uléécaa úu kɔ unɔ́ɔmɛ.
Kɛ likumúŋɛ́ aku n tu, uu n nyísɛ unsímɛ́ kuu nɛ́ rimúísɛ kɛ́mɛɛ. Nsímɛ́ mmɛ̃ kam kɔ nní kɔ́ɔ́núsɛlɛ̃ yarɛ lɛ̃ kɛ Urɔ́yulalɛ Uléécaa uu m pisɛ.
Tiiti kɛnɛ́pipi sei, nfatɛnɛ mɛɛ rɔ́ m pɛ́nɛlɛ̃ kɛ́mɛɛ kam títɛlɛ́ ntí pɔ́ wɔ́ipɔ. Sáa Uléécaa nɛ Urɔ́yulalɛ Kirisi Yeesu pikɛ́ ípɛɛlɛ́ɛ pɔ́ nyísɛ api kɔ nkíŋniŋɛ pɔ́ hɛ.
Nɛ Kirɛɛti-pɔ pɔ́ tíyɛlɛ rɛ a lɛlɛɛ piwai n tisɛlɛ̃ pinyɔ́ɔnsɛ tɛnɛsɛ aa ḿpá kuyu kúye-i Uléécaa icápinɛ piwɛ́ɛ́sɛ tonsɛntɛ yarɛ kam pɔ́ m pisɛ.
Li pisɛ rɛ Uléécaa icápinɛ uwɛ́ɛ́sɛ ukɛ́ usoi uyɛ̃ kápi nɛ ncaai ńka nyu. Li pisɛ rɛ ukɛ́ unɔ́si usɛ ula. Li kɔ pisɛ rɛ usiwã sikɛ́ nfatɛnɛ m má, ápi kapɛ kɔ mɛ́woo mɛ́woo mɛwai nɛ si n wɔ́hɔsi, ási kapɛ kɔ iháikusɛ m má.
Uléécaa pikɛi kɛ uyɛɛ Uléécaa icápinɛ kɛcáá ḿ paílɛ̃ uu múílɛ̃. Lɛ̃ nnya kái nɛ mɛnyínɛ we rɛ pikɛ́ ncaai nnyinɛ ukɛcáá yɛ̃́. Ái pisɛ rɛ ukɛ́ utelewɛ́laa nɛ́ɛ ukɛ́ kuwɔ́i m má nɛ́ɛ ukɛ́ útanirɛ́ nɛ́ɛ uyɛɛ mɛkópɛ kɛwóó n wɛ́ɛ́si.
Li pisɛ rɛ ukɛ́ pisoi kusánɛ yɔsí ńsɔnɛ uu yɛ lisɔnɛ n wai. Li pisɛ rɛ ukɛ́ mɛwɛ́ɛ́sɛsɔhɔ m má un asei tikilɛ̃, un Uléécaa tíkilɛ̃ nɛ kɛfa kɛsɛ, uu yɛ kɔ umɛcirɛ pitínɛ fe.
Li pisɛ rɛ ukɛ́ Uléécaa Nsímɛ́ rimúlú yarɛ lɛ̃ kapi n céesi. Lin lɛ̃ n wa, u yɛ́ fe uu picɔ céési nɛ asei icélaa. U yɛ́ kɔ fe uu pɛpɛɛ mɛkópɛ n céési ncaai pi nyísɛ.
Likumúŋɛ́ rɛ pi kulúi welɛ, aí nɛ tɔ́su Pisuifi pɛɛ Yeesu ncee rintíki kunai kɛ́mɛɛ. Pi pitucirɛ́ lɛ pɛɛ pisoi n kíraasɛntɛ nɛ piiniricélaa.
A pi risɛ́ɛ́sɛ. Síyɔ nɛ siriyu kpáráa kapi cɔ́kɔi, pin lɛ̃ kái m pisɛ céési pikɛ́ nɛ mɛkópɛ siwóó n yɛ̃́ nnya.
Piutarɛ usɛ, Kirɛɛti ukɔ́ yɛɛ maa rɛ: Kirɛɛti pikɔ́ yɛ mɛsɛ́rɛ pinɔ́ɔmɛ lɛ, pi isɛɛ kpákpárá lɛ, pi pikánkɔ́ lɛ pɛɛ pilukɛ ŋmanɛ nfasimɛ́ n wai.
Lɛ̃ kuu kɔ nní ḿ ma yɛ asei lɛ. Lɛ̃ nnya kai pisɛ rɛ a pi cɛ́si ńsɔnɛ pikɛ́ nɛ nfatɛnɛ sɔnɛ n yɛ̃́.
Pikɛ́ kɔ Pisuifi siwómɛ́ nɛ pisoi pɛɛ asei kɛpirɛ rińtɔ isé rin-yá nnya.
Píkpɛrinkpɛcirɛ́ yɛ ḿpá yo nyánilɛ rɛ ái mɛ́kpɛrinkpɛ má. Píkpɛrinkpɛkɔɔ́ nɛ pɛpɛɛ ápi Uléécaa m pakarɛlɛ̃ pɔ́ɔn n nyáni rɛ ḿpá yo yɛ mɛ́kpɛrinkpɛ málɛ, kɛ pimɛsɔhɔ nɛ pikɛmúŋɛ́ akɛ mɛ́kpɛrinkpɛ m pɔ́riilɛnlɛ nnya.
Pi símisilɛ yarɛ pi Uléécaa nyulɛ, amá pimɛwai ámɛ pɛɛ lɛ̃ nyísɛlɛ̃. Pimɛwee yɛ kunĩ́ welɛ, ápi yɛ picɔ nɛ nfasimɛ́ ripɛ́nɛ, ápi yɛ kɔ pikɛi sɔnɛ píka wa.
Amá pɔ́ɔkɛ́ lɛ̃ kai nɛ icélaa kɛcirɛ mɛnyínɛ ń we céesi.
A pitisi wɛ́ɛ́sɛ maa rɛ pikɛ́ pimɛcirɛ tĩ api isoi sɔnɛ m má pin nfasimɛ́ sɔnɛ má, pin kɔ kɛyómɛ yáási nɛ kɛfa kɛsɛ, pin pisoicɔ nla nɛ ísuúlu má ńsɔnɛ.
A kɔ pinɔ́si wɛ́ɛ́sɛ símisi rɛ pikɛ́ n sɔ́nɛ yarɛ lɛ̃ kai m pisɛ rɛ Uléécaa pisoi pikɛ́ n sɔ́nɛ. Ápi kapɛ iwɔ́hɔ́ m má, ápi kapɛ kɔ pítanirɛ́. Li pisɛ rɛ pikɛ́ yɛ pisoi ńsɔnɛ mɛsɔhɔ rikpá.
Kei kapi yɛ́ɛ́ nɛ pikpérefaa céési rɛ pikɛ́ pipila nɛ pisiwã n la.
Pikɛ́ kɔ nɛ pi céési rɛ pikɛ́ yɛ piriyu kɛcáá musí api yɛ kɛlenɛ linyinɛ wai, pikɛ́ kɔ isoi sɔnɛ m má, pikɛ́ piyalɛkɛi ńsɔnɛ n wai pin pipila pakarɛlɛ̃, úka úu kapɛ nɛ Uléécaa nsímɛ́ kɛcáá nkópɛ ńka ḿ ma nnya.
Lɛ̃ cirɛ, ḿpá lin íye n we, a yɛ pisoi riŋmɔ́ɔ́púsɛ rɛ pikɛ́ yɛ musí api kɛlenɛ linyinɛ wai.
Li pisɛ rɛ pɔ̃́ ticuruu pɔkɛ́ mɛwai sɔnɛ n wai pisoi pikɛ́ yɛ̃́. Nnɔ́ɔmɛ ńn kapɛ ipɔ́célaa-i n we. Ái kapɛ kɛcáá kɛcáá ikɔ́.
A yɛ anɔ́ɔ kɛcirɛ nyɛɛ áa kúkɛŋɛ ń we rihaa pipɔ́láarɔ pikɛ́ nɛ isɛi n li kápi kɛrɔ́cáá nkópɛ ńka n yɛ̃́ pikɛ́ ḿ malɛ nnya.
A pilási maa rɛ li pisɛ rɛ pikɛ́ yɛ pipikɛisaa pakarɛ, pin pimɛla pi wai ḿpá yo kɛ́mɛɛ. Ái pisɛ rɛ pikɛ́ yɛ pinkɔ́ kɛ́si.
Ái kɔ pisɛ rɛ pikɛ́ yɛ pi yáái. Amá li pisɛ rɛ pikɛ́ yɛ ḿpá píyei piisoi sɔnɛ pi nyísɛ, pin pi tikilɛ̃ nɛ kɛfa kɛsɛ pikɛ́ nɛ ḿpá yo-i Urɔ́yulalɛ Uléécaa icélaa ríyu waisɛ.
Likumúŋɛ́ rɛ Uléécaa yɛɛ tíyɛsɛ kɛ pisoi nnɛ́í api yɛ̃́ tɛ u ípɛɛlɛ́ɛ pi nyísɛlɛ. Kei kɛ pisoi nnɛ́í piyulalɛ api yɛ́ fe api léeri.
Uipɛɛlɛ́ɛ yɛ rɔ́ nyísɛ rɛ tɔkɛ́ lɛlɛɛ ái Uléécaa ń nyaḿ nɛ kɛtẽ nté likáipi-káipi kɛpirɛ ritɔ ari mɛrɔ́círɛ kɛtẽ kɛcáá m múílɛ̃ tɔn asei tikilɛ̃, tɔn isoi sɔnɛ kɛ Uléécaa uu ń la le.
Lɛ̃ kai m pisɛ rɛ tɔkɛ́ mpɔ́ɔnarɛ kɛyaa kɛ̃ m mɛ̃́ yɛ lɛ̃, kɛyáa kɛ̃ kɛ Urɔ́léécaa píima nɛ Urɔ́yulalɛ, Kirisi Yeesu mɛyɔɔpi amɛ nyísɛnɛ.
Tɔ̃́ nnya kuu umɛcirɛ hɛ rɛ ukɛ́ likópɛ nnɛ́í anipɛ-i rɔ́ ŋmɛ́hɛrɛɛsɛ uu rɔ́ pɔ́lɔ́sɛ umpuri kɛ uyɛ̃ uu n te, nkɛ́ n cáká-cákálɛ̃ nn kɔ nɛ mɛwai sɔnɛ piwai ŋmɔ́ɔ́púlɛ̃.
Lɛ̃ kai m pisɛ rɛ pɔkɛ́ céési yɛ lɛ̃. A yɛ kɛ́yu kóósi aá nɛ pisoi itisi kpásɛ aa yɛ kɔ pincaai pi nyísɛ. Kapɛ riyá unyinɛ ukɛ́ pɔ́ lómiisɛ.
A Uléécaa pisoi léisɛ rɛ ái pisɛ rɛ pikɛ́ kuyu piwɛ́ɛ́sɛ nɛ piyɔ́ɔpi pipakarɛ yɛ̀. Li pisɛ rɛ pikɛ́ pi m pakarɛlɛ̃, pikɛ́ kɔ mɛwai sɔnɛ piwai nɛ n ŋmɔ́ɔ́púlɛ̃.
Ápi kapɛ úka nkópɛ n símisi, pikɛ́ isoi niŋɛ-niŋɛ m má, pi nɛ picɔ pikɛ́ mɛsɛ́rɛ n láárúnɛ, api ḿpá úye nɛ isoi sɔnɛ n le.
Tɔ̃́ ticuruu ári pɛɛ nyu karí nɛ wai. Tɔ pɛɛ kupakarɛcirɛ́ málɛ, tɔ pɛɛ ncée pɔlɛ. Lirɔ́káipi-káipi nɛ mɛrɔ́pɔ́ɔla yɛ pɛɛ ilási rɔ́ tónsɛlɛnlɛ tɔn tikpákárá nɛ kufatoi má. Ári pɛɛ́ nyaḿ. Tɔ pɛɛ picɔ ipuri yululɛ, pɛ̃ pin kɔ irɔ́kɔ́ yúlu.
Amá kumúŋɛ́ kpɛ-i kɛ Urɔ́yulalɛ Uléécaa uu kusoi rɔ́ n wa uu kɔ unla sisoipipi nyísɛ,
u rɔ́ yóriyɛlɛ, ái rɛ kari mɛwai kɛcirɛ n wa nnya, amá kuu íwɛ rɔ́ n tẽ́ nnya. Nfáasɔnɛ nnaŋɛ kuú nɛ míni piwolɛ ritiki uú nɛ tirɔ́yu lɔlu rɛ Nfáasɔnɛ nkɛ́ tíyɛsɛ tɔkɛ́ isoi falɛ yɛ̃ ari kɔ mɛfinɛ consɛ.
Likumúŋɛ́ rɛ Uléécaa yɛ nɛ Urɔ́yulalɛ Yeesu Kirisi ritikilɛ uú nɛ Nfáasɔnɛ rɔ́ hɛ yarɛ u kɛrɔ́cáá n kɔɔnulɛ.
Uipɛɛlɛ́ɛ ikɛ́ nɛ tɔ́ ripɔ́lɔ́sɛ asei pite Uléécaa kɛyu-i, ari pɛɛ fe ari nfáa tɛnɛcirɛ́ kari m mɛ̃́ yɛnu.
Nsímɛ́sei yɛ mu. Nɛ la rɛ a nsímɛ́ mmú pisímɛ́ riŋmɔ́ɔ́púsɛ, pɛpɛɛ nɛ Uléécaa kɛfa n tɛnɛ pikɛ́ nɛ mɛwai sɔnɛ piwai kɛ́yu mahã ńsɔnɛ. Lɛlɛɛ ń nyaḿ, lin yɛ́ kɔ sisoipipi yoriyɛ yɛ lɛ̃.
Amá a inírikɛŋɛnɛ nɛ pikúlã akɛɛntɛlɛ́ nkɔ́ nɛ pitele nɛ Moisi isé kɛcáá pipasainɛ kaasɛ. Lɛ̃ nnɛ́í ái yɛ yoriyɛ, ái kɔ ríyu ríka má.
A yɛ nɛ uyɛɛ Uléécaa icápinɛ-i pisoi n cɛ́ŋsɛ cɛ́si yarɛ mɛpehẽ mɛtɛ́. Liute unsá lɛ̃ mɛmáá n kõ, aá nɛ u tɔlu.
Ái líka nnya, pɔ nyulɛ ńsɔnɛ rɛ usoi un lɛ̃ n we, li nyísɛlɛnlɛ rɛ u ncée kɛcirɛ pitíki yɛlɛ, akópɛ nyɛ̃ kuu kɔ n wai an nyísɛlɛ̃ tɛ u umɛcirɛ akópɛ palɛnlɛ.
Nɛn píyei Aritemasi nɛ́ɛ Tisiiki kɛpɔ́mɛɛ n tumpɔ, a riŋmɔ́ɔ́púmɛ aá weri aa Nikopolisi-i nɛ́ lɛɛri, likumúŋɛ́ rɛ nɛ rihɔ́ rɛ kei kam nnyiyɛ píima kumúŋɛ́ tonɛnɛ.
A isé unyuwɛ Senasi nɛ Apoloosi kɛcáá ripaí ńsɔnɛ líka ái kapɛ pi ripárí kumúŋɛ́ kpɛ-i kapi pincee n tɔ́su.
Li pisɛ rɛ pirɔ́kɔ́ ricuruu pikɛ́ mɛwai sɔnɛ piwai pinla nɛ pinnaŋɛ tã, ḿpá píyei lin yɛ úye mɛyíkíyiki rincɔ́ŋ, api liute yoriyɛ, ápi kapɛ mɛ́woo n we.
Pɛ̃ nnɛ́í pɛɛ kɛnɛ́mɛɛ ń we yɛ piiyáhaa nɔ́ páaipɔ. A pɛpɛɛ Kirisi nɛ kɛfa n tɛnɛlɛ̃ pin kɔ pirɔ́sánɛ yáási. Uléécaa ukɛ́ nɔ́nnɛ́nɛ́í ípɛɛlɛ́ɛ nyísɛ!
Nɛ̃́ Pɔɔli, nɛ Kirisi Yeesu pikɛi kam n wai nnya akpanii kɛ́mɛɛ welɛ. Tɔ́ nɛ urɔ́márɛcɔ Timotee tɔ́ɔ rítɛlɛ́ ntí urɔ́kɛicɔ nɛ urɔ́sánɛ lala kɛcirɛ Filemɔɔ wɔlu.
Urɔ́yɛ́i Apiya nɛ Arikipu yɛɛ mɛrɔ́cɔ nɛ nfatɛnɛ atɔpi n ŋmɔ́ɔ́púlɛ̃, nɛ pɛpɛɛ yɛ kɛpɔ́yɔ-i n cápinɛ api kɛyómɛ yáási kari kɔ rítɛlɛ́ ntí wɔ́lu.
Urɔ́sáa Uléécaa nɛ Upíima Yeesu Kirisi pikɛ́ ípɛɛlɛ́ɛ nɔ́ nyísɛ api kɔ nkíŋniŋɛ nɔ́ hɛ.
Ḿpá píyei kam yɛ nɛn kɛyómɛ n yáási, am kɛpɔ́cáá léisɛ, am pɔ̃́ nnya Uléécaa pɔɔnɛsɛ.
Nɛ konlɛ pin lɛ̃ kaa Kirisi pikɔ́ nnɛ́í ń la nɛ lɛ̃ kaa Upíima Yeesu nɛ kɛfa n tɛnɛlɛ̃ nsímɛ́ símisi.
Nɛ yɛ Uléécaa pisɛ rɛ ukɛ́ wa nfatɛnɛ mmɛ̃ kari kɛsẽ́ m má nkɛ́ kɛpɔ́mɛɛ pikɛi wa, nn tíyɛsɛ aa lisɔnɛ lɛ̃ nnɛ́í kari Kirisi kupɛ́nɛcɔ kɛ́mɛɛ m má céru.
Ńla kaa m má yɛ rinɛ́pɔ́ɔ larukusɛlɛ hái rɛ pɔ̃́ unɛ́márɛcɔ nnya, Uléécaa pikɔ́ akiŋ yɛ́ níŋɛsi.
Lɛ̃ nnya, ḿpá nɛn Kirisi kupɛ́nɛcɔ kɛ́mɛɛ ńnaŋɛ m má rɛ kɛ́ rinɔ́ɔ pɔ́ hɛ aa lɛ̃ kam m pisɛ wai,
nɛ́ kutɔsi ńla kɛ́mɛɛ pɔ́ pisɛ rɛ a linyinɛ nɛ́ wa. Kei kɛ nɛ̃́ Pɔɔli am nní ń we, nɛ kpurunlɛ, am kɔ pɛɛ nkpéni Kirisi Yeesu nnya akpanii kɛ́mɛɛ n we.
Nɛ pɔ́ pisɛ rɛ a Onesim nfanarɛ nyísɛ. U nkpéni pansɛlɛ kɛnɛ́pipi, Yeesu Kirisi kuú nɛ kɛfa n tɛnɛ nnya.
Úu pɛɛ mɛkɛɛ líka pɔ́ yóriyɛ, amá u yɛ́ nkpéni mɛyíkíyiki linyinɛ pɔ́ yóriyɛ uu kɔ nɛ̃́ linyinɛ yoriyɛ.
Nɛ pɔ́ u pɛsɛpɔlɛ. Nɛ u lalɛ yarɛ tinɛ́cúruu.
Nɛ́ pɛɛ́ n la rɛ kɛ́ kumúŋɛ́ nkú-i kam nní Nsímɛ́ Kɛcirɛ nnya akpanii kɛ́mɛɛ ń we kɛnɛ́kúrí u riyá ukɛ́ nɛ́ n lɛ́ni yarɛ kaa yɛ́ pɛɛ nɛ́ ń lɛ̃́ mɛcɔ.
Amá ám la kɛ́ linyinɛ wa lɛɛ ái nɛ pɔ́ n sá. Ái pisɛ rɛ kɛ́ nɛ ńnaŋɛ lisɔnɛ nní pɔ́ waisɛ, amá nɛ la rɛ likɛ́ mɛpɔ́la kɛ́mɛɛ́ kaá nɛ wa.
In n la, Onesim yɛ nɛ kumúŋɛ́ kunyinɛ nkáripi pɔ́ ripasalɛ rɛ ukɛ́ ha pɛɛmɛ nɔkɛ́ pɛɛ́ n we nɛ ḿpá píyei-pɔ.
Úu kɔ nɛni nkpéni mɛsamɛ ulási. U ulási felɛ. U nɛni umárɛcɔ lala kɛcirɛ lɛ. Mɛyíkíyiki kam u la. Pɔ̃́ ticuruu yɛ́ kɔ u n la ai tɔ́su nɛ̃́, tɛ u kɛsoipipi lɛ un kɔ Upíima kupɛ́nɛcɔ kɛ́mɛɛ upɔ́márɛcɔ nnya.
In tɛ pɔ nɛ́ nyáni rɛ nɛ upɔ́sánɛ lɛ, a kusánɛ u yɔsí yarɛ tinɛ́cúruu kaa yɔ́su.
Ḿpá un nɛ pɔ́ m púnnɛ nɛ́ɛ riwómɛ rinyinɛ kuú nɛ pɔ́ má, a kpísi aa waisɛ rɛ nɛ́ɛ riwómɛ tɛ̃ nɛ pɔ́ má.
Nɛ̃́ Pɔɔli, nɛ́ɛ rinɛ́cúruu rítɛlɛ́ ntí wɔ́i: Nɛ rɛ nɛ́ pɔ́ hɛ́ɛ́lɛ. Ám la kɛ́ pɔ́ símisi rɛ pɔ̃́ nɛ kɔ nɛ nɛ̃́ tiwómɛ málɛ. Lɛlɛɛ nní ripɔ́cúruu nfaa kaa n yɛ̃́.
Hói unɛ́márɛcɔ, a Upíima nnya ŋmurɛi aa pikɛi mpí nɛ́ wai. A Kirisi kupɛ́nɛcɔ kɛ́mɛɛ rinɛ́kíŋ niŋukusɛ.
Nɛ tálɛ̃ tɛ pɔ́ lɛ̃ kam pɔ́ ḿ pisɛ wa nnya kam títɛlɛ́ ntí pɔ́ wɔ́lu. Ticuruu pɔ́ wa ai lɛ̃ tɔ́su.
Nɛ kɔ rɛ a kulee nɛ́ wɛ́ɛ́si. Nɛ tálɛ̃ tɛ Uléécaa yɛ́ nɔ́inɛ́yáhaa kõ, am ncée yɛnu am nɔ́kɛnɛ́mɛɛ́ hapɔ.
Tɔ́ nɛ unɛ́kɛicɔ Epafiraasi, tɔ́ɔ kɛsẽ́ Kirisi Yeesu nnya kukpaniilee-i ń we yɛ pɔ́ yáasi.
Pinɛ́kɛicɔ Mariki nɛ Arisitariki nɛ Temaasi nɛ Luki pɔ̃́ nɛ kɔ pɔ́ yáasi.
Urɔ́píima Yeesu Kirisi ukɛ́ ípɛɛlɛ́ɛ nɔ́ nyísɛ.
Uléécaa yɛ pɛɛ hái mɛkɛɛ-mɛ nɛ antepuyɛ ritikilɛ uú nɛ mɛ́wee mpehẽ mpehẽ kɛ́mɛɛ nsímɛ́ pirɔ́sáayaha mɛsɛ́rɛ símisi.
Ukɛpipi kuú nɛ siyáa tɔrɔɔ nsí kɛ́mɛɛ ritiki uú nɛ rɔ́ símisi. Uyɛ̃ kuu kɔ nɛ ritiki uú nɛ ḿpá yo wai. Lɛ̃ nnya kuu kɔ u wɛ́ɛ uu ḿpá yo uanipɛ-i wai rɛ ukɛ́ n te.
Uléécaa Kɛpipi kɛ́mɛɛ́ kɛ Uléécaa mɛyɔɔpi amɛ léemɛlɛ̃ lin tɛ́lu. Kɛkɛɛ mɛyíkíyiki lɛ̃ kɛ Uléécaa uu ń we nyísɛlɛ̃. Kɛkɛɛ kɛnsímɛ́ mɛɛ ńnaŋɛ m má nɛ kɛtẽ nnɛ́í múílɛ̃ ḿpá yo lin nɛ mɛsɛ́rɛ we. Kakɛ pisoi akópɛ pihɛɛrɛ ḿ masí, akɛ pɛɛ́ ha kɛyómɛcaa-pɔ uyɛɛ n-yɔ́ɔpinaŋɛ píima m má kulukɛ-lukɛ-mɛ̃ kɛ́yukɔɔ́tonɛ-i tonɛ.
Uléécaa Kɛpipi yɛ piléécaatumɛ nnɛ́í ríyu felɛ. Lɛ̃ nnya kuu rinyíri tɛɛ pinnɛ́í akɔ́ mɛyã́ n fe kɛ hɛ.
Pikɛcɔpɛ úye kuu kɛtumɛ maalɛ̃ tɛ: Pɔ Kɛnɛ́pipi lɛ, kaí nɛ nɛni n kpísi, nɛ́ɛ pɔ́ mári? Pikɛcɔpɛ úye kuu kɛtumɛ símaalɛ̃ uú nɛ maa rɛ: Nɛ́ɛ yɛ́ ha Uusaa uyɛ̃ ukɛ́ kɔ Kɛnɛ́pipi?
Amá kumúŋɛ́ kpɛ-i kɛ Uléécaa uú pɛɛ Ukɛpipi foí kɛtẽ kɛcáá ń tummɛ, u pɛɛ́ maa rɛ: Piléécaatumɛ nnɛ́í pikɛ́ riwula pikɛ́ kɛ yáási.
U pɛɛ piléécaatumɛ pɔ̃́ nkɔ́ maa rɛ: Uléécaa yɛ piléécaatumɛ pansɛsɛlɛ kuyɔ uu upikɛikɔ́ waisɛ yarɛ inalempi.
Amá u Ukɛpipi pɔ̃́ nkɔ́ maa rɛ: Hói Uléécaa, tipɔ́yɔ́ɔpitũ nɛ welɛ nɛ ḿpá píyei-pɔ. Pɔ asei pansɛsɛlɛ kupɔ́yɔ́ɔpinaapi.
Pɔ lɛlɛɛ asei m má lalɛ, pɔn mɛwai kópɛ kɛsu. Hói Uléécaa, lɛ̃ nnya kɛ nɛ̃́ Upɔ́léécaa am pɔ́ wɛ́ɛ am mpɔ́ɔnarɛ mɛkpɔ ripɔ́yu kɛcáá kɔɔni am kɔ pipɔ́sácɔ kɛcɔpɛ pɔ́ wɛ́ɛ.
Uu kɔ kpá rɛ: Pɔ̃́ Upíima, pɔ́ɔ hái kɛ́koraanɛ-mɛ kɛtẽ wa aa kɔ nɛ apɔ́nípɛ cirɛ kɛyómɛcaa yóóni.
Lɛ̃ nnɛ́í yɛ tɛnɛnɛ tɔkɛ́ li paa. Amá mɛsɛ́rɛ kɛ pɔ́ɔ yɛ́ n we. Kɛtẽ nɛ kɛyómɛcaa yɛ kpuruninɛ kɔ́ti-kɔ́ti yarɛ mɛlapɛ.
Pɔ́ kam aa li pílɛsi yarɛ kapi yɛ kutúkanka caacaa m pílɛsi mɛcɔ. Pɔ́ kam aa pi consɛ yarɛ kapi yɛ kɛtúkanka n consɛ mɛcɔ. Amá mɛsɛ́rɛ kɛ pɔ́ɔ yɛ́ mɛsɛ mmɛ́ n we. Mpɔ́fáa aŋmɛ̃ áa yɛ́ kutɛnɛ wa.
Uléécaatumɛ úye kɛcirɛ kuu kɛtumɛ maalɛ̃ tɛ: A kunɛ́lukɛ-lukɛ-mɛ̃ kɛ́yukɔɔ́tonɛ-i tonɛ. Likɛ́ ha nɛ tu pɛɛ́ uyɛ-i kam yɛ́ pipɔ́láarɔ kɛpɔ́nyálɛ-i rinwúlasɛ.
Piléécaatumɛ yɛ yo lɛ? Pi ifáa inyinɛ lɛ yɛɛ Uléécaa pikɛi n wai. U pi tummɛlɛ rɛ pikɛ́ pɛ̃ ayu kai yɛ́ ń lɔ lɛ̃́.
Lɛ̃ nnya kai pisɛ rɛ tɔkɛ́ mɛyánsei mmɛ̃ kari n kṍ nɛ kutu n cɔlɛ̃, ári kapɛ nɛ ncée m pɔ nnya.
Nsímɛ́ kɛ Uléécaa uú nɛ piléécaatumɛ nnɔɔ n símisi yɛ mpikɛi walɛ. Nkó yɛɛ úu kutu n tińcɔ nɛ́ɛ úu m m pakarɛ, yɛ akpanii nyɛɛ nɛ u n sá yɛ́nlɛ.
In lɛ̃, íye kari yɛ́ fe ari ŋmɛ́hɛrɛɛ, in tɛ ári ń-yulalɛsimɛ́ píima mmú kpísi tɔkɛ́ waisɛ linyinɛ? Upíima ricuruu yɛɛ ń-yulalɛsimɛ́ mmɛ̃ pisímɛ́ kóraanɛ, pɛpɛɛ n kṍ un símisi api rɔ́ maa rɛ asei yɛ nyɛ.
Uléécaa pɔ́ɔ kɔ mɛwaisaŋa nɛ mɛwai píima mpehẽ mpehẽ wapisi uú nɛ nyísɛ rɛ lɛ̃ kapi ḿ ma yɛ asei lɛ. Uu kɔ Unfaasɔnɛ lihɛɛhɛɛ pi hɔɔnɛ yarɛ kuu ń la uú nɛ lɛ̃ pi símisi.
Asei kɛcáá, ái piléécaatumɛ kɛ Uléécaa uu kɛtẽ kɛɛ masí kɛpirɛ n wemɛ pa rɛ pikɛ́ kɛkɛcáá m paílɛ̃. Kɛnsímɛ́ kari nní we tɔn símisi.
Amá unyinɛ yɛ Nléécaasimɛ́ kɛlõ kɛnyinɛ-i maa rɛ: Yo kapi yɛ sée rɛ usoi pɔkɛ́ nɛ ukɛcáá n léisɛ? Yo kapi yɛ sée rɛ kɛsoipipi pɔkɛ́ nɛ kɛkɛcáá ḿ paílɛ̃?
Pɔ u walɛ aa tíyɛsɛ un ituŋɛ keri inyinɛ kɛ́mɛɛ piléécaatumɛ mɛtene we nkáripi. Pɔ ripɔ́yɔ́ɔpikɔŋ u rikipisɛlɛ aa ríyu u waisɛ. [Pɔ u tonsɛlɛ rɛ ukɛ́ lɛ̃ kaa n wa kɛcáá m paílɛ̃.]
Pɔ ḿpá yo uanipɛ-i walɛ. Uléécaa yɛ́ ḿpá yo uanipɛ-i n wailɛ̃, líka mpuri ái kɔ we kúu uanipɛ-i m múílɛ̃. Ḿpá nɛ lɛ̃, ári kahanɛ n yɛ̃ tɛ pi ḿpá yo uanipɛ-i wa.
Amá tɔ nkpéni yɛ́nlɛ rɛ Yeesu kɛ Uléécaa uu ituŋɛ keri inyinɛ kɛ́mɛɛ n tíyɛsɛ un piléécaatumɛ mɛtene we yɛ nkpéni riyɔ́ɔpikɔŋ tikipilɛ uu kɔ ríyu yɛnu, nkpɔ kuú nɛ íwɛ n li uú nɛ kpi nnya. Kɛfa kɛ Uléécaa uú nɛ u n fénnɛ nnya kuu lɛ̃ pisoi nnɛ́í riyu kɛcáá kpu.
Asei kɛcáá, Uléécaa yɛɛ ḿpá yo wa lin uanipɛ-i we. U kɔ la rɛ sisoipipi kulúi sikɛ́ uiyɔɔpi kɛ́mɛɛ lompɔ. Kai nní rɛ Yeesu yɛɛ yɛ siriyu lɔ nnya, li nɛ risá rɛ Uléécaa ukɛ́ íwɛ u lukɛisɛ ukɛ́ n nyaḿ nɛ kɛ́tɔ-pɔ ukɛ́ nɛ sisoipipi kulúi uiyɔɔpi kɛ́mɛɛ ń hapɔ nnya.
Uyɛ̃ Yeesu yɛɛ yɛ pisoi akópɛ n hɛɛrɛ nɛ pɛ̃ akópɛ kuu n hɛɛrɛ yɛ usáa usɛ pikɔ́ lɛ. Lɛ̃ nnya kái isɛi u we ukɛ́ pi sée rɛ upimarɛcɔ.
Ticuruu u Uléécaa maa rɛ: Hói Uléécaa! Nɛ́ ripɔ́nyíri pinɛ́márɛcɔ símisi. Nɛ́ piicápinɛ kɛ́mɛɛ pɔ́ pakarɛntɛ.
Uu kɔ pimáa kpá rɛ: Nɛ́ Uléécaa nɛ ritá. Uu kɔ kpá rɛ: Nɛ́ɛ nkó nté nɛ siwã́ sɛ̃ kɛ Uléécaa uu nɛ́ ḿ pa.
Siwã́ sɛɛ sisoipipi lɛ nɛ isoipiŋɛ nɛ mɛsoinyɛ. Lɛ̃ nnya kɛ Yeesu pɔ́ɔ kɔ isoipiŋɛ nɛ mɛsoinyɛ kpísi uu pimɛcɔ umɛcirɛ pansɛsɛ kɛsoipipi, uu kpi uú nɛ unkpɔ mmɛ̃ Setani yɛɛ nkpɔ nnaŋɛ m múílɛ̃ tɛ́kɛ́ɛ́.
Lɛ̃ kuú nɛ pɛpɛɛ pɛɛ nkpɔ iwamɛ nnya piisoi nnɛ́í kɛ́mɛɛ ilási n tṹ akpanii tɔ.
Asei kɛcáá, ái piléécaatumɛ kuu pilɛ̃́ ka, amá Apiraham sipirɛ̃ kuu pilɛ̃́ ka.
Lɛ̃ nnya kai pisɛ rɛ ukɛ́ mɛyíkíyiki nɛ upimarɛcɔ mɛnyínɛ n we. Lɛ̃ kuu wa uú nɛ pansɛ Uléécaa usina yɛɛ yɛ íwɛ n tẽ́ un kɔ Uléécaa pikɛi nɛ asei wai rɛ Uléécaa ukɛ́ nɛ pisoi akópɛ n sárɛi nnya.
Li uricuruu peikɛɛlɛ uu íwɛ le. Lɛ̃ nnya kuu yɛ́ kɔ fe uu pɛ̃ kai umɛcɔ m peikɛɛ pin íwɛ le comɛ.
Lɛ̃ nnya pinɛ́márɛcɔ, nɔ̃́ nɛ Uléécaa yɛɛ nɔ́ n sée pikɔ́ lɛ. Lɛ̃ nnya, ani Yeesu n nyáni. Uyɛ̃ kari nyu rɛ utumɛ nɛ Uléécaa usina. Uyɛɛ nfatɛnɛ nsímɛ́ kari n yóólɛ̃.
Pi Moisi kɛcáá wɔ́i rɛ: Moisi yɛ pɛɛ Uléécaa kɛyɔ nnɛ́í kɛ́mɛɛ asei ute lɛ. Limɛcɔ kɛ Yeesu pɔ́ɔ kɔ pɛɛ Uléécaa kɛ́mɛɛ asei ute, uu u pansɛsɛ usína.
Nkó yɛɛ kɛ́yɔ m mɔ̃́ yɛ ríyu málɛ ai kɛ́yɔ kɛ̃ feriyɛ. Lɛ̃ nnya kɛ Yeesu uu ríyu yɛ̃ ai Moisi rikɔ́ feriyɛ.
Unyinɛ yɛɛ yɛ kɛ́yɔ mɔ̃. Amá Uléécaa yɛɛ yɛ ḿpá yo mɔ̃.
Moisi yɛ pɛɛ Uléécaa kɛyɔ pikɔ́ nnɛ́í kɛcɔpɛ ukɛikɔ́ nɛ asei ute lɛ yɛɛ yɛ́ mmɛ̃ kɛ Uléécaa uu ḿ maanɛ kɛcáá ń símisi.
Amá Kirisi pɔ̃́ nɛ Kɛpipi lɛ kɛɛ Uléécaa pikɔ́ kɛcáá ḿ paílɛ̃ ńsɔnɛ. Lɛ̃ kɛ́mɛɛ kuu asei ute. Tɔ́ɔ nní lɛ̃ ukɛyɔ pikɔ́, in tɛ ári iwamɛ má, tɔn kɔ tálɛ̃ in kɔ rɔ́ láárú.
Lɛ̃ nnya kɛ Uléécaa Nfaasɔnɛ nń maa rɛ: Nɔn nɛni kɛyaa nkɛ́ urinɔɔ n kõ,
áni kapɛ nɔ́anɛ́kíŋ takaasɛ yarɛ kumúŋɛ́ kpɛ-i kɛ nɔ́pinɛ́sáayaha apí pɛɛ u n kɛ́si api kɔ kucɛsi kóima-i u peikɛɛ mɛcɔ.
Likumúŋɛ́ kpɛ-i kɛ nɔ́pinɛ́sáayaha api rinɔ́ɔ nɛ́ wɛ́ɛsi api kucɛsi kóima kɛ́mɛɛ nɛ́ peikɛɛ. Pin kɔ nɛ pikɛi pɛ̃ kam aŋmɛ̃ afɛɛna kɛ́mɛɛ n wa yɛ̃.
Lɛ̃ nnya kaḿ pɛɛ́ nɛ kunai kpɛ̃ pikɔ́ wɔ́ɔsi am tɛ pi pikɛmúŋɛ́ kɛ́mɛɛ pɔlulɛ, ápi nnɛ́cée nyu.
Kei kai kuwɔ́i nɛ́ wa am wééri rɛ asei kɛcáá, ápi píkai kɛwéntɛ kɛ̃ kam n yekeilɛ̃ kɛ́mɛɛ loninɛ.
Lɛ̃ nnya, ani nɔ́mɛnɛ́círɛ tĩ, pimárɛcɔ, ái kapɛ wa rɛ nɔ́ unyinɛ yɛ rikíŋ kópɛ má úu yɛ kɔ Uléécaa pakarɛ, ai tíyɛsɛ uú nɛ Uléécaa yɛɛ nfáa n te kɛpirɛ tɔ.
Lɛ̃ nnya, ani ikari n kpariisɛnɛ ḿpá kɛyáa kɛ́ye kapi yɛ́ n fe api séi rɛ: Nɛni kɛkɔ́, akópɛ áa kapɛ nɛ nɔ́kɛnɛ́cɔpɛ úka rintíkíí urikiŋ tikɛ́ tákasi nnya.
Asei kɛcáá, in tɛ tɔ nfatɛnɛ kari hái kɛ́koraanɛ-mɛ m má ńsɔnɛ múílɛ̃ nɛ kɛyáa tɔrɔɔ-pɔ, tɔ́ nɛ Kirisi yɛ pɛɛ lɛ̃ pɛ́nɛlɛnlɛ tɔn nɛ we.
Li wɔlaalɛ̃ tɛ: Nɔn nɛni kɛyaa nkɛ́ urinɔɔ n kõ, áni kapɛ nɔ́anɛ́kíŋ takaasɛ yarɛ kumúŋɛ́ kpɛ-i kɛ nɔ́pinɛ́sáayaha apí pɛɛ u n kɛ́si api kucɛsi kóima-i u peikɛɛ mɛcɔ.
Píye pɛɛ Uléécaa rinɔɔ kõ api kɔ pɛɛ rinɔ́ɔ u wɛ́ɛ́si? Píye picɔ, insá pɛ̃ nnɛ́í kɛ Moisi uú nɛ Esipiti kɛtẽ-pɔ n léemɛ?
Píye kɛ Uléécaa uú nɛ wɔ́ɔsi aŋmɛ̃ afɛɛna? Píye picɔ, insá pɛpɛɛ akópɛ n wa api kucɛsi kóima-i kpíni?
Píye kuú nɛ wéeri rɛ: Asei kɛcáá, ápi píkai kɛwéntɛ kɛ̃ kam n yekeilɛ̃ kɛ́mɛɛ loninɛ? Píye picɔ, insá pɛpɛɛ kupakarɛcirɛ́ u n nyísɛ.
Lɛ̃ nnya, tɔ yɛ̃ tɛ nfatɛnɛ kápi m má nnya kápi fe pikɛ́ kɛwéntɛ kɛ-i lompɔ.
Uléécaa yɛ piyekei masilɛ rɛ u yɛ́ tíyɛsɛ ari kɛwéntɛ kɛ̃ kuu rɔ́ n yekeilɛ̃ kɛ́mɛɛ lompɔ. Lɛ̃ nnya, ani nɔ́mɛnɛ́círɛ tĩ ńsɔnɛ, ái kapɛ wa rɛ li nɔ́ unyinɛ púnɛisɛ uu pilompɔ pɔɔnɛ.
Pi Nsímɛ́ Kɛcirɛ rɔ́ símisilɛ yarɛ kapí pɛɛ pirɔ́kpurɛ n símisi mɛcɔ. Amá nsímɛ́ mmɛ̃ kapi n kṍ ńn líka pi yoriyɛ. Pɛpɛɛ pɛɛ n n kṍ ápi nɛ kɛfa n tɛnɛ.
Tɔ́ mpí tɔ́ɔ nní nɛ nsímɛ́ mmɛ̃ kɛfa n tɛnɛ, tɔ̃́ nɛ kɛwéntɛ kɛ̃ kɛ́mɛɛ loninɛ. Uléécaa yɛ kɛkɛcáá maa rɛ: Li kuwɔ́i nɛ́ walɛ am wééri rɛ asei kɛcáá, ápi píkai kɛwéntɛ kɛ̃ kam n yekeilɛ̃ kɛ́mɛɛ loninɛ. Uléécaa pikɛi yɛ kɔ pɛɛ hái kɛtẽ kɛkoraanɛ-mɛ tɛnɛlɛnlɛ uu kɔ pɛɛ́ nɛ lɛ̃ malɛ.
U kɛlõ Nléécaasimɛ́ kɛ́mɛɛ kɛyáa sɛ́ɛ́i-sɛ́ɛ́i nkɔ́ maa rɛ: Kɛ Uléécaa uu upikɛi nnɛ́í ḿ masí, uu pɛɛ kɛyáa sɛ́ɛ́i-sɛ́ɛ́i tuŋɛ́ wéntɛ.
Li kɔ kɛlõ kɛ-i wɔ́laalɛ̃ tɛ: Asei kɛcáá, ápi píkai kɛwéntɛ kɛ̃ kam n yekeilɛ̃ kɛ́mɛɛ loninɛ.
Pɛpɛɛ pɛɛ mɛfoí Nsímɛ́ Kɛcirɛ n kṍ ápi nɛ kɛfa n tɛnɛ. Lɛ̃ nnya kápi kɛwéntɛ kɛ Uléécaa uu n yekeilɛ̃ kɛ́mɛɛ lompɔ. Picɔ yɛ́ nkpéni fe api kɛkɛmɛɛ lompɔ.
Lɛ̃ nnya kɛ Uléécaa uu kɔ kɛyáa féé piyekei rikpá uu kɛ séi rɛ “Nɛni”. Kɛpirɛ-pɔ kuu pɛɛ limɛmáá nɛ Tafiti ritiki uú nɛ malɛ yarɛ kari kɛlõ pikómɛ ḿ masí rɛ: Nɔn nɛni kɛyaa nkɛ́ Uléécaa rinɔɔ n kõ, áni kapɛ nɔ́anɛ́kíŋ takaasɛ.
Asei kɛcáá, Yosuwee un pɛɛ́ nɛ kɛwéntɛ kɛ-i pisoi n lompɔ, Uléécaa úu yɛ́ pɛɛ kɔ kɛyáa féé kɛcɔ nsímɛ́ n símisi.
Lɛ̃ nnya, kɛwéntɛ kɛnyinɛ yɛ welɛ kɛ Uléécaa pikɔ́ api n yɛ́nunɛ yarɛ kɛ Uléécaa uu kɛyáa sɛ́ɛ́i-sɛ́ɛ́i kɛtúŋɛ́ n wéntɛ mɛcɔ.
Nkó yɛɛ kɛwéntɛ kɛ-i n lompɔ yɛ wéntɛnɛ. U yɛ́ kam uu wéntɛ yarɛ kɛ Uléécaa uu n wéntɛ mɛcɔ.
Lɛ̃ nnya, tɔkɛ́ nɛ kɛwéntɛ kɛ-i pilonɛ n yɔɔnɛ. Ári kapɛ tíyɛ tɔ́ unyinɛ ukɛ́ kupakarɛcirɛ́ kpɛ̃ kucɔ nnya loó.
Uléécaa rinɔɔ yɛ nfáa málɛ tin kɔ pikɛi wai. Ti láárúlɛ ai mɛyele mɛtɛ́ ritɛ́hɛ tɔ́su. Ti yɛ usoi lonlɛ nɛ uisoi nnɛ́í kɛmɛɛ-pɔ, ari ḿpá yo kóólɛnɛ, ari kɔ akɔhɔ sitaŋɛnɛ nɛ amɛkpɛ́rɛ́ kóólɛnɛ. Ti yɛ kɔ usoi mɛla nɛ usimúŋɛ́ cérilɛ ari kóólɛnɛ.
Líka mpuri ái kɛtẽ kɛcáá we kɛ Uléécaa úu n nyáni. Ḿpá yo yɛ ukɛyu-i yánaalɛnlɛ lin nyáni cáí. Uyɛ̃ kai pisɛ rɛ tɔkɛ́ ntɔ́nɛ́í, lɛ̃ kari n wa kɛɛ̃.
Tɔ Uléécaa usina málɛ. Uyɛɛ nní Uléécaa Kɛpipi Yeesu. Uyɛɛ Uléécaa kɛkúrí ha. Lɛ̃ nnya, tɔkɛ́ lɛ̃ karí nɛ nní kɛfa u n tɛnɛlɛ̃ ńsɔnɛ m múílɛ̃.
Uléécaa usina uyɛ̃ kari m má úu usína yɛɛ úu yɛ́ n fe ukɛ́ tirɔ́nárɛi kɛ́mɛɛ rɔ́ lɛ̃́. Amá li mɛníŋɛ ḿpá yo kɛ́mɛɛ mɛrɔ́cɔ u peikɛɛlɛ, uyɛ̃ úu pɛɛ akópɛ áka wa.
Lɛ̃ nnya, li pisɛ rɛ tɔkɛ́ kɛfa kɛsɛ nɛ Uléécaa riyɔɔpitũ tikɔ. Kei kuu yɛ́ íwɛ rɔ́ tẽ́ uu kɔ ípɛɛlɛ́ɛ rɔ́ nyísɛ uu pɛɛ kumúŋɛ́ kpɛ-i kaí nɛ n sá rɔ́ comɛ.
Sisoipipi kɛcɔpɛ kapi yɛ ḿpá Uléécaa usina úye wɛ́ɛ api pikɛi u pa rɛ ukɛ́ pisoi lihɛɛhɛɛ Uléécaa m pasii un kɔ piayu kɛcáá nɛ inyɔ́ɔnsɛ wai rɛ Uléécaa ukɛ́ piakópɛ pi sárɛi.
Uricuruu yɛ kɔ urinarɛi cirɛ málɛ. Lɛ̃ nnya, u yɛ́ fe uu pinyuwɛcirɛ́ nɛ pɛpɛɛ yɛ m púnnɛ nkɔ́ kóm.
Kɛ uricuruu uu nní rinárɛi m má nnya kai pisɛ rɛ ukɛ́ yɛ uakópɛ kɛcáá inyɔ́ɔnsɛ wa uu kɔ umpuri pikɔ́ akɔ́ kɛcáá wai.
Úka úu yɛ umɛcirɛ ríyu tɛ̃ waisɛ. Amá Uléécaa yɛɛ yɛ usoi sée yarɛ kuu Arɔɔ n sée mɛcɔ.
Limɛcɔ, ái Kirisi yɛɛ umɛcirɛ ríyu waisɛ ukɛ́ Uléécaa usina. Amá Uléécaa yɛɛ kumúŋɛ́ kunyinɛ-i u maa rɛ: Pɔ́ɔ Kɛnɛ́pipi. Kaí nɛ nɛni rimpá, nɛ́ɛ upɔ́sáa.
U kɔ kɛlõ kɛcɔ maa rɛ: Pɔ Mɛlikisetɛɛki mɛcɔ usína lɛ ḿpá píyei.
Kɛ Kirisi uú pɛɛ kɛtẽ nkɛ́ kɛcáá ń we, u yɛ pɛɛ sipupɛila nɛ mɛ́nini nɛ Uléécaa yáasilɛ. U pɛɛ Uléécaa nɛ ténilɛ rɛ uyɛɛ yɛ́ fe uu nkpɔ kɛ́mɛɛ u lesɛ. Kuu asei nɛ Uléécaa n tíkilɛ̃ nnya, Uléécaa pɔ́ɔ kɔ nɛ kutu u cɔ.
Ḿpá kuu nní Uléécaa Kɛpipi, íwɛ kuu n li yɛɛ tíyɛsɛ kuu ipakarɛ ceri.
Uléécaa yɛ tíyɛsɛlɛ uú n nyaḿ nɛ kɛ́tɔ-pɔ. Lɛ̃ nnya kuú nɛ pɛ̃ nnɛ́í pɛɛ nɛ kɛfa u n tɛnɛlɛ̃ piyóriyɛ tɛnɛcirɛ́ ka.
Uléécaa yɛɛ u wɛ́ɛ rɛ ukɛ́ usína Mɛlikisetɛɛki mɛcɔ.
Tɔ likɛcáá nsímɛ́ kulúi málɛ tɔkɛ́ malɛ. Káni yɛ mɛkɛɛ n kṍ nnya, li nɛ rɔ́ páápúlɛ rɛ tɔkɛ́ liasei nɔ́ símisi.
Kei kai nní ń tu, li pɛɛ́ we yarɛ nɔkɛ́ pɛɛ nkpéni picélaa. Amá li kɔ pɛɛ hái nɛ nkpéni-mɛ pisɛlɛ rɛ pikɛ́ Nléécaasimɛ́ kɛkoraanɛ-mɛ picélaa nɔ́ rikpámɛ. Lɛ̃ nnya, mɛpɛ kai pisɛ rɛ nɔkɛ́ nyɛ̃, ái nkpáni ilukɛ mulɛ-mulɛ kani yɛ́ li.
Nkó yɛɛ mɛpɛ n nyɛni yɛ kɛwã́ lɛ. Úu kahanɛ mɛwɛ́ɛ́sɛyu mɛ̃ kɛ́mɛɛ kapi yɛ lisɔnɛ nɛ likópɛ n céri n kõ.
Ilukɛ mulɛ-mulɛ kɛ piwɛ́ɛ́sɛ pɔ́ɔ yɛ li. Pɛ̃ nɛ mɛnyuwɛ málɛ, pin kɔ lisɔnɛ nɛ likópɛ picere kɛ́mɛɛ pelaalɛ̃ ńsɔnɛ.
Lɛ̃ nnya, tɔkɛ́ Kirisi kɛcáá icélaa nɛ kɛ́yu n sĩ, ári kapɛ ikɛkoraanɛ kɛ-i ŋmanɛ n we. Tɔkɛ́ icélaa yɔsí yarɛ pɛpɛɛ nfatɛnɛ kɛ́mɛɛ m pelaalɛ̃. Ári la tɔkɛ́ kɔ kɛ́koraanɛ icélaa kɛ́mɛɛ́ n we yarɛ nní mɛwai mɛɛ ámɛ líka n yóriyɛ piyá nɛ Uléécaa kɛfa pitɛnɛ nsímɛ́
nɛ píniwolɛ mpehẽ mpehẽ kulúi nsímɛ́ nɛ pisoi kɛcáá anípɛ pilaa nɛ pikpɔkpɔ mɛyisɛ nɛ kɛtúhaanɛyaa tɔrɔɔ kɛcáá nsímɛ́.
Tɔkɛ́ nɛ kɛ́yu n sĩ. Uléécaa un ncée n hɛ, lɛ̃ kari sɔ́nti tɔkɛ́ wa.
Pinyinɛ yɛ welɛ kɛ Uléécaa mɛtɛ́í amɛ rinkpã́ii, api ihɛɛ yɛɛ kɛyómɛcaa-pɔ n léeri lélé, Nfáasɔnɛ nn kɔ pikɛmɛɛ́ we api kɔ nɛ piisoi kpurɛ kɛ́mɛɛ pɛɛpɔ.
Pi kɔ pɛɛ picére masilɛ rɛ Uléécaa nsímɛ́ yɛ láárúlɛ, api kɔ kom tɛ kɛtẽ falɛ kɛɛ n wemɛ yɛ ńnaŋɛ málɛ.
Ḿpá nɛ lɛ̃, api pɛɛ kɔ Uléécaa fómni. Lipite pɛ̃ ápi yɛ fe pikɛ́ piakópɛ kɛpirɛ pítɔ rikpá pikɛ́ isoi consɛ. Liriyíkí rɛ pi Uléécaa Kɛpipi kunapɛ́ɛ́kɔɔ́ kɛcáá pikarii kpálɛnlɛ pin kɔ pisoi kɛyu-i kɛriyu kopu.
Asei kɛcáá, ikónɛ in kɛcarɛ kɛnyinɛ kɛ́mɛɛ́ n cuunkɛɛ, ilukɛ in ńsɔnɛ n wa, li yɛ pɛ̃ nnya kapi kɛ n lum kuláa walɛ. Uléécaa yɛ̀ɛ̀ kɛ rikpálɛ.
Amá in tɛ sinípɛleépi nɛ mɛwéé mɛɛ kei lɛ, ákɛ pɛɛ líka yoriyɛ, Uléécaa yɛ́ anɔ́ɔ kɛ wa, api pɛɛ mɛsɛ nna kɛ sɛ́.
Pinɛ́sánɛ lala kɛcirɛ, ḿpá kari nní n símisi, tɔ tálɛ̃ tɛ ncée sɔnɛ mmɛ-i kɛ Uléécaa uu yɛ́ nɔ́anɛ́yu n lɔ kani tíkilɛ̃.
Uléécaa yɛ asei tikilɛnlɛ un nɛ túhaanɛ. Úu nɔ́mɛnɛ́wai sɔnɛ palɛinɛ. Úu kɔ palɛinɛ rɛ nɔ ńla u nyísɛ ani ńla mmɛ̃ nɛ tiki aní nɛ upikɔ́ lɛ́ni. Nɔ kɔ nɛ welɛ nɔn pi lɛ́ni.
Tɔ la rɛ ḿpá nɔ́ úye ukɛ́ lɛ̃ n ŋmɔ́ɔ́púlɛ̃ hái nɛ kɛ́tɔ-pɔ, nɔkɛ́ nɛ lɛ̃ nnɛ́í kani m mɛ̃́ n yɛ̃́ nnya.
Ári la nɔkɛ́ sikã́ m má, amá ani pɛpɛɛ Uléécaa nɛ kɛfa n tɛnɛ pin nɛ piripɔɔ we mɛcɔ n we. Pɛpɛɛ yɛ lɛ̃ kɛ Uléécaa uú nɛ pi m mɛ̃́ ukɛ́ pi hɛ yɛ̃.
Kɛ Uléécaa uu Apiraham tinɔ́ɔ n yekei, u pɛɛ wéerilɛ. Líka ái we lɛɛ u n fe kuu yɛ́ rɛ u yɛ́ lirinyiri sée uú nɛ wééri. Lɛ̃ nnya kuú pɛɛ mɛsɛ urinyiri cirɛ sée uú nɛ wééri.
U pɛɛ rɛ: Asei kɛcáá, nɛ́ mɛyã́ kunípɛ pɔ́ múlukusɛ, am kɔ pipɔ́pírɛ̃ kulúi waisɛ.
Apiraham uu mɛsei nɛ uripɔɔ n we un lɛ̃ kɛ Uléécaa uu n yekei rɛ u yɛ́ u wa mɛ̃́ uú ha nɛ li yɛnu.
Usoi yɛ̀ɛ̀ lɛlɛɛ u n fe rinyiri séelɛ uú nɛ wééri ai nyísɛ rɛ asei kuu símisi, ncée ńn we rɛ pikɛ́ u kɛsi.
Uléécaa yɛ pɛɛ lalɛ ukɛ́ pɛpɛɛ urinɔɔ kuu n yekei m mɛ̃́ ńsɔnɛ nyísɛ rɛ urinɔɔ kuu ḿ ma ári kuconsɛ we. Lɛ̃ nnya kuu rinɔ́ɔ yekei uu kɔ wééri uu rikɛcáá kpápɔ.
Mɛwai mɛ̃ kɛtɛ́ ámɛ kuconsɛ we. Uléécaa úu yɛ́ fe ukɛ́ mɛkɛmɛɛ nnɔ́ɔmɛ wa. Lɛ̃ nɛ tɔ́ mpí tɔ́ɔ nní ukɛmɛɛ kɛpéké ń yɛ̃́ mɛyã́ ikari kpásɛlɛnlɛ tɔn nɛ rinɔ́ɔ kuu n yekei mɛ̃́.
Lɛ̃ kari n tálɛ̃ tɔn nɛ mɛ̃́ kɛ ntɔ́fáa nń nɛ saulɛ̃ tɔn nɛ we. Kɛsáu kɛɛ páápúlɛ yarɛ kúninɔi kɛsau kɛɛ ku m múílɛ̃ kun nɛ ńsɔnɛ nyɛnu. Kɛsáu kɛɛ kɛnírípi kapi kɛlõ sɔnɛ nɛ kɛlõ sɔnɛ riyíkí kɛcɔpɛ rinkénɛ lurilɛ akɛ léepɔ.
Kei kɛ Yeesu uú nɛ kɛkpéẽ tɔ́ wa uu tɔ̃́ nnya mɛfoí lompɔ uu pɛɛ Mɛlikisetɛɛki mɛcɔ pansɛ ḿpá píyei Uléécaa usina.
Mɛlikisetɛɛki uyɛɛ pɛɛ Salɛm uyɔɔpi lɛ un kɔ Uléécaa yɛɛ ḿpá yo kɛcáá n tṹ inyɔ́ɔnsɛ wai. Kɛ Apiraham uu piyɔ́ɔpi piferiyɛ ḿ masí un kulu, Mɛlikisetɛɛki yɛ nɛ u risánɛlɛ uu rinɔ́ɔ sɔnɛ u tikisɛ.
Apiraham uu pɛɛ lɛ̃ nnɛ́í kuu m má curii awɛ́lɛ́ kɛfi, uu kuwɛ́lɛ́ kusɛ u pa. Mɛlikisetɛɛki asei nyɛɛ nsímɛ́sei uyɔɔpi. U kɔ pɛɛ Salɛm uyɔɔpi lɛ. Liasei rɛ nkíŋniŋɛ uyɔɔpi.
Úu nɛ usáa, úu nɛ úni, úu kɔ kumárɛ kúka kɛ́mɛɛ léeri. Ápi ríka ukɛmarɛyaa nɛ́ɛ unkpɔ nkɔ́ ńka símisi. Uléécaa Kɛpipi mɛcɔ kuú we. Uléécaa inyɔ́ɔnsɛ uwai lo ḿpá píyei-pɔ.
Ani yɛ̃ tɛ úu kusa ríyu má! Uyɛ̃ kɛ urɔ́kpurɛ Apiraham uu lɛ̃ nnɛ́í kuu atɔpi kɛ́mɛɛ n kpíikɛɛ curii awɛ́lɛ́ kɛfi, uu kuwɛ́lɛ́ kusɛ u pa.
Isé yɛ ncée hɛlɛ rɛ Lefi kumarɛ pikɔ́ pɛɛ Uléécaa inyɔ́ɔnsɛ n wai pikɛ́ yɛ Isirayɛɛli pikɔ́ picɔ pisɛ pikɛ́ pilikɔ́ nnɛ́í curii awɛ́lɛ́ kɛfi, api kusɛ pi pa. Pipiyucɔ kapi lɛ̃ wai, pin kɔ nɛ kɛsẽ́ Apiraham sipirɛ̃.
Mɛlikisetɛɛki uyɛ̃ úu kɔ pɛɛ Lefi kumarɛ ukɔ́, amá Apiraham yɛ pɛɛ ulikɔ́ nnɛ́í curii awɛ́lɛ́ kɛfi, Mɛlikisetɛɛki uu kusɛ kpísi uu kɔ pɛɛ Apiraham kɛ Uléécaa uu anɔ́ɔ n yekei rɛ u yɛ́ linyinɛ u wa, rinɔ́ɔ sɔnɛ tikisɛ.
Ái céreisɛ rɛ ḿpá úye yɛ nyulɛ rɛ uwɛ́ɛ́sɛ yɛɛ yɛ usíńsá rinɔ́ɔ sɔnɛ ritikisɛ.
Lefi sipirɛ̃ sɛɛ yɛ awɛ́lɛ́ kɛfi kɛ́mɛɛ kusɛ n kpísi pɔ̃́ nɛ sisoipipi lɛ sɛɛ yɛ n kpu. Amá Uléécaa Nsímɛ́ atɛlɛ́ yɛ maa rɛ Mɛlikisetɛɛki pɔ̃́ nɛ usoi lɛ yɛɛ úu yɛ n kpu.
Lefi sipirɛ̃ kɛ Isirayɛɛli pikɔ́ api yɛ nɛni nní ḿpá yo curii awɛ́lɛ́ kɛfi, asi kuwɛ́lɛ́ kusɛ kpísi. Lɛ̃ nnya, pi yɛ́ fe apí maa rɛ Lefi pɔ̃́ nɛ kɔ pɛɛ Apiraham nɛ ritikilɛ uú nɛ ulikɔ́ curii awɛ́lɛ́ kɛfi, uu kusɛ pa.
Ḿpá kápi pɛɛ kahanɛ nní Lefi m mári, u pɛɛ Apiraham mɛnyɛ kɛ́mɛɛ welɛ, Apiraham nɛ Mɛlikisetɛɛki apí nɛ sánɛ.
Uléécaa yɛ pɛɛ Lefi sipirɛ̃ isína tonsɛlɛ uu kei nɛ Isirayɛɛli pikɔ́ isé pa, uu pi kúrúrúsɛ. In pɛɛ rɛ Lefi sipirɛ̃ sɛ̃ yɛ pɛɛ isína tonɛ lin nyaḿ nɛ kɛ́tɔ-pɔ, ái yɛ́ pɛɛ wa rɛ usína féé ukɛ́ Mɛlikisetɛɛki isina icɔ tonɛ. Arɔɔ isina mɛtonɛ mɛcɔ mɛɛ yɛ́ pɛɛ́ nɛ risá.
Pi yɛ pin kumárɛ féé kunyinɛ-i usína n tĩ, li pisɛ rɛ isé pɔ́ɔkɛ́ kɔ consɛ.
Asei kɛcáá, uyɛ̃ kɛ nsímɛ́ mmú nń nɛ nté ḿ mánɛ yɛ mpuri féé ukɔ́ lɛ. Mpuri mmɛ̃ ukɔ́ úka úu píkai isína tonɛlɛ̃ ukɛ́ kɛnyɔ́ɔnsɛ kɛ́mɛɛ pikɛi wa.
Yuta pikɔ́ mpuri kɛ́mɛɛ́ kapi Urɔ́píima mari. Ḿpá úye yɛ lɛ̃ nyulɛ. Kɛ Moisi uú pɛɛ pɛpɛɛ yɛ Uléécaa inyɔ́ɔnsɛ n wa nsímɛ́ n símisi, úu pɛɛ pimpuri kɛ́mɛɛ́ pɛpɛɛ yɛ inyɔ́ɔnsɛ n wa nkɔ́ ńka ma.
Tɔ nkpéni nsímɛ́ mmɛ̃ kapi ḿ ma asei ńsɔnɛ konlɛ rɛ usína yɛɛ Mɛlikisetɛɛki mɛcɔ ń we yɛ leemɛlɛ.
Ái isé kɛ pisoi api n wa yɛɛ ncée u hɛ rɛ ukɛ́ isína tonɛ. Amá nfáa mɛɛ ńn yɛ píkai n nyɛrɛ nnaŋɛ kuú nɛ isína tonɛ.
Li Nléécaasimɛ́ kɛ́mɛɛ ukɛcáá wɔ́laalɛ̃ tɛ: Pɔ ḿpá píyei-pɔ Mɛlikisetɛɛki mɛcɔ usína lɛ.
Isé foí íi pɛɛ́ nyaḿ nɛ ikɛtɔ-pɔ, íi kɔ líka yoriyɛ. Lɛ̃ nnya kapi i kpu.
Asei kɛcáá, Moisi isé íi fe ikɛ́ Uléécaa inipɛɛ-i linyinɛ sɔnukusɛ nɛ likɛtɔ-pɔ. Amá tɔ nkpéni ncée sɔnɛ kari yɛ́ nɛ n tálɛ̃ yɛnlɛ. Ncée sɔnɛ mmɛ̃ yɛ kɔ tíyɛsɛlɛ arí nɛ mɛyã́ Uléécaa kɔ.
Limɛmáá, Yeesu isina yɛ kɔ nɛ impehẽ lɛ. Uléécaa yɛɛ símisi uu wééri kuú nɛ isína tonɛ. Ái pisína picɔ kɛ́mɛɛ lɛ̃ wa.
Amá Uléécaa yɛ Yeesu kɛ́mɛɛ símisilɛ uu wééri, uu u maa rɛ: Upíima úu rinɔ́ɔ tɛ̃ mɛ́kɛŋɛ má. Pɔ ḿpá píyei-pɔ usína lɛ.
Lɛ̃ nnya kɛ Yeesu uu pansɛ nkómɛinɛ falɛ mɛɛ nfoí n fe umúlɛ́.
Ai kɔ yá, pisína picɔ pɔ̃́ nɛ pɛɛ kulúi welɛ rɛ nkpɔ ńn yɛ́ tíyɛ pikɛ́ mɛsɛ́rɛ isína n tũ nnya.
Amá Yeesu pɔ̃́ nɛ mɛsɛ́rɛ welɛ. Lɛ̃ nnya, isína kuu n tṹ íi unyinɛ ucɔ kúpa we.
Lɛ̃ nnya kuu yɛ́ fe uu pɛpɛɛ yɛ nɛ u rintíki apí nɛ Uléécaa kɛ́mɛɛ sĩ́ ayu mɛyíkíyiki lɔlu. Kuu nní mɛsɛ́rɛ nfáa m má nnya, u yɛ́ fe uu pikɛcáá Uléécaa n welu.
Usína uyɛ̃ mpuri kaí nɛ sá rɛ tɔkɛ́ m má, úu mɛ́kpɛrinkpɛ pɔ́riilɛ̃, úu ncaai ńka wa, úu akópɛ áka wa, u nɛ pikópɛkɔɔ́ ápi líka pɛ́nɛlɛ̃. Uléécaa yɛ kɛtonɛ cácá kɛɛ sicɔ n fe kɛcáá u tonsɛlɛ.
Ái pisɛ rɛ uyɛ̃ ukɛ́ yɛ pisína picɔ mɛcɔ ḿpá kɛyáa kɛ́ye uakópɛ cirɛ kɛcáá inyɔ́ɔnsɛ wa uu pɛɛ lɛ̃ mɛmáá kuyu pikɔ́ akɔ́ kɛcáá wai. Mɛcírɛníŋɛ kuu inyɔ́ɔnsɛ iyɛ̃ wa uu másu, pɛɛ́ uyɛ-i kuú pɛɛ umɛcirɛ n kpísi uu pisoi akópɛ nnya hɛ.
Pɛ̃ kɛ Moisi isé ii isína n tónsɛ yɛ pɛɛ pisoi picɔ mɛcɔ ntɔ́hɔ málɛ. Amá rinɔ́ɔ tɛ̃ kɛ Uléécaa uu isé iyɛ̃ kɛpirɛ ḿ ma uu wééri yɛ Ukɛpipi kɛɛ ń nyaḿ nɛ kɛ́tɔ-pɔ isína tonsɛlɛ hái nɛ ḿpá píyei-pɔ.
Nsímɛ́ mmɛ̃ kari pisímɛ́ ń la kɛfírírí yɛ nkpéni nkɛ́: Tɔ Usína málɛ yɛɛ kɛyómɛcaa-pɔ Uléécaa yɛɛ ńnaŋɛ nnɛ́í n te riyɔɔpitũ kulukɛ-lukɛ-mɛ̃ kɛ́yukɔɔ́tonɛ-i n tṹ.
Uyɛɛ kunyɔ́ɔnsɛcáŋíí kɛ́mɛɛ́ kɛlõ sɔnɛ riyíkí-i isína pikɛi wai. Ái kɛsoipipi kɛɛ kucáŋíí kpɛ̃ wa, amá kucáŋíí yíkíyiki yɛ ku kɛ Upíima uu n wa.
Asei kɛcáá, ḿpá usína úye pikɛi pɛɛ ukɛ́ yɛ lihɛɛhɛɛ nɛ lɛ̃ kapí nɛ n nyɔ́ɔnsɛ Uléécaa pa. Lɛ̃ nnya kai pisɛ rɛ Yeesu pɔ́ɔkɛ́ kɔ linyinɛ nɛ hapɔ ukɛ́ hɛ.
Un pɛɛ kɛtẽ nté n we, úu yɛ́ pɛɛ fe ricuruu ukɛ́ isína tonɛ. Pisoi pɛɛ isé kɛcáá isína pikɛi n wai yɛ piwée máálɛnlɛ.
Pikɛi pɛ̃ kapi kei n wai yɛ lɛlɛɛ kɛyómɛcaa-pɔ mɛyíkíyiki ń we iyíraanɛ lɛ lin kɔ likumííri. Pi wailɛ yarɛ pɛɛ́ uyɛ-i kɛ Uléécaa uú pɛɛ Moisi n nyísɛ lɛ̃ kuu yɛ́ kucáŋíí n wa mɛcɔ. U pɛɛ u maa rɛ: A ripaí, aa pikɛi pɛ̃ wai yarɛ kam nní riyɔ́pɛ kɛcáá pɔ́ n nyísɛ mɛcɔ.
Amá Yeesu isina kuu n tṹ yɛ kɛtẽ kɛcáá pikɔ́ ikɔ́ felɛ. Uyɛɛ tíyɛsɛlɛ̃ kɛ Uléécaa uú nɛ nkómɛinɛ yíkíyiki pisoi sée un kɔ pikɛcɔpɛ nsímɛ́ nyɔ́ɔnsɛ. Lɛ̃ kɛ Uléécaa uu n yekei rɛ ukɛ́ nkómɛinɛ mmɛ̃ kɛcɔpɛ wa yɛ felɛ.
Asei kɛcáá, nkómɛinɛ foí nn pɛɛ́ n nyaḿ nɛ kɛ́tɔ-pɔ, ái yɛ́ pɛɛ nkpáni pisɛ rɛ pikɛ́ kɔ mɛlírũ pikómɛinɛ rikpá.
Uléécaa yɛ pɛɛ́ nɛ upikɔ́ cɛ́silɛ kuú nɛ maa rɛ: Nɛ̃́ Upíima, nɛ maa rɛ siyáa yɛ wemɛ, kam yɛ́ nɛ nkómɛinɛ falɛ nɛ Isirayɛɛli pikɔ́ nɛ Yuta pikɔ́ n sée.
Nkómɛinɛ mmɛ̃ ńn wenɛ yarɛ mmɛ̃ kaḿ nɛ pipisaa n sée kɛyáa kɛ̃ kam kunípɛ pi n tĩ́ aḿ nɛ Esipiti kɛteni-i pi lesɛ. Upíima uu kɔ kpá rɛ: Kɛ piricuruu ápi n fe pikɛ́ nkómɛinɛ mmɛ̃ kɛcáá ń sɔ́nɛ nnya kɛ nɛ̃́ ám kɔ nɛ kutu pi ricɔ.
Áni nyánii, nkómɛinɛ mmɛ̃ kaḿ nɛ Isirayɛɛli pikɔ́ n séinɛ siyáa sɛ̃ kɛpirɛ yɛ mmú: Nɛ́ inɛ́sé pikɛmúŋɛ́ kɛ́mɛɛ wa, am kɔ pisifa kɛ́mɛɛ i wɔlu. Am pɛɛ piuleecaa, api pɛɛ pansɛ pinɛ́kɔ́.
Piuka úu yɛ́ pɛɛ uuyucɔ céési. Piuka úu yɛ́ kɔ uumarɛcɔ símisi rɛ: A Upíima ceri! Asei kɛcáá, pinnɛ́í yɛ́ nɛ́ céri. Kai n kpísi pikɛcɔpɛ kɛwã́ síńsápi hái nɛ uwɛ́ɛ́sɛ kɛ́mɛɛ́-pɔ.
Liriyíkí rɛ nɛ sɔ́ntilɛ kɛ́ pincaai pi sárɛi, ám yɛ́ kɔ lɛ̃ kapí nɛ nɛ́ ḿ púnnɛ léisɛntɛ.
Kɛ Uléécaa uu nní nkómɛinɛ mmú n sée rɛ nfálɛ, li nyísɛ rɛ nfoí mmɛ̃ nɛ pikpurũ masilɛ. Yo in n kpurũ, linkɔ́ nn n tɛnɛ, li welɛ lin tɔ́su.
Nkómɛinɛ foí pɔ̃́ nɛ kɔ pɛɛ inyɛ́kii málɛ kapi yɛ n wa apí nɛ kɛtẽ nté Uléécaa Kɛyɔ kɛ́mɛɛ u yáási.
Pi pɛɛ kunyɔ́ɔnsɛcáŋíí kariilɛ api ku kénɛ mɛtɛ́. Kɛlõ foí kapi yɛ sée rɛ kɛlõ sɔnɛ. Kei kɛ sífiráa kɛtɔsi nɛ kutaapili nɛ akpɔ́nɔ́ kapi Uléécaa n hɛ aá we.
Kɛnírípi lírũ kɛpirɛ kɛ kɛlõ kɛcɔ akɛ́ we api yɛ kɛ̃ séi rɛ kɛlõ sɔnɛ riyíkí.
Kei kɛ wura kɛtunipi kɛ-i kapi yɛ tulaali n ŋmaasi akɛ́ pɛɛ́ we nɛ nkómɛinɛ kutakai kpɛɛ kunnɛ́í wura m pɔ́riilɛ̃. Kukɛmɛɛ́ kɛ wura kulũ kunyinɛ akú pɛɛ́ we. Arɔɔ kunaapi kpɛɛ pɛɛ n fɛlɛsi nɛ nkómɛinɛ akpáncúkú yɛ kɔ pɛɛ kpɛ̃ kɛ́mɛɛ́ welɛ. Nkómɛinɛ anɔɔ nyɛɛ pɛɛ akpáncúkú nyɛ̃ kɛcáá wɔ́laalɛ̃.
Nkómɛinɛ kutakai kpɛ̃ kɛcáá kapi piléécaatumɛ pɛɛ yɛ ḿ mɛrí amííri sɛrí api nyɛrɛsɛ, lin nyísɛlɛ̃ tɛ kei kɛ Uléécaa uú we. Piamɛ́ŋ́ amííri yɛ pɛɛ kutákai iwúkí yáriilɛnlɛ. Ái nkpéni kari yɛ́ mmɛ̃ símisi nɛ nkɛtɔ-pɔ.
Kapi lɛ̃ ḿpá yo n nyɔ́ɔnsɛntɛ api yikikɛɛ, pɛpɛɛ yɛ Uléécaa inyɔ́ɔnsɛ n wa api yɛ pɛɛ ḿpá kɛyáa kɛ́ye kunyɔ́ɔnsɛcáŋíí kɛlõ foí kɛ́mɛɛ lompɔ api inyɔ́ɔnsɛ wai.
Amá Uléécaa Usina mɛcirɛ yɛɛ yɛ kuŋmɛ̃ kɛ́mɛɛ mɛsɛ kóló kɛlõ lírũ kɛ́mɛɛ lompɔ uu inyɔ́ɔnsɛ wai. Isɛɛ kuú nɛ uricuruu akópɛ kɛcáá n nyɔ́ɔnsɛ mɛnyɛ nɛ iyɛ̃ kuú nɛ kuyu pikɔ́ akópɛ kapi n wa ápi la kɛcáá n nyɔ́ɔnsɛ mɛnyɛ kuu yɛ nɛ kei lompɔ.
Lɛ̃ kɛ Nfáasɔnɛ nń nɛ nyísɛ rɛ kɛ kunyɔ́ɔnsɛcáŋíí kɛlõ foí akɛ kɔ nɛ nní piwée n kpálɛ̃ nnya, úka úu yɛ́ fe ukɛ́ kɛlõ sɔnɛ riyíkí-i lompɔ.
Kumúŋɛ́ nkú kɛ́mɛɛ́ kari nní ń we kumííri kai lɛ̃ nyísɛ. Liasei rɛ lihɛɛhɛɛ kapi Uléécaa m pásii nɛ isɛɛ kapí nɛ n nyɔ́ɔnsɛntɛ ái yɛ fe likɛ́ pɛpɛɛ lɛ̃ n wai simúŋɛ́ kɛ́mɛɛ nyísɛ rɛ pi Uléécaa inipɛɛ-i nyamlɛ nɛ kɛ́tɔ-pɔ.
Lɛ̃ nnɛ́í yɛ sisoipipi ricuruu isé lɛ yɛɛ ilukɛ nɛ píta nɛ píniwolɛ kɛ usoi uu yɛ nɛ uakópɛ n hɛɛrɛ kɛ́mɛɛ ń we. Isé iyɛɛ pɛɛ ńnaŋɛ málɛ hái nɛ kumúŋɛ́ kpɛi-pɔ kɛ Uléécaa uu ḿpá yo n consɛ.
Amá Kirisi pɔ̃́ nɛ Uléécaa Usina lɛ yɛɛ ń ka ukɛ́ mɛmá mɛɛ n wemɛ rɔ́ nyísɛ. U kunyɔ́ɔnsɛcáŋíí kunyinɛ kɛ́mɛɛ lompɔlɛ kpɛɛ ríyu píima m má kun kɔ nyaḿ nɛ kukɛtɔ-pɔ. Ái pisoi pɛɛ ku karii. Lɛlɛɛ rɛ áku kɛtẽ nté kukɔ́.
Mɛcírɛníŋɛ kɛ Kirisi uu kɛlõ sɔnɛ riyíkí-i lompɔ. Ái apoila nɛ ináa mɛnyɛ kuú nɛ lompɔ, amá uricuruu mɛnyɛ kuu hɛ uú nɛ hái nɛ ḿpá píyei-pɔ tirɔ́yu lɔlu.
Pi yɛ apoila nɛ anáala mɛnyɛ kpísilɛ apí nɛ kunáayaha kapi n tóroisɛ nfurɔ̃ pɛ́nɛ apí nɛ usoi yɛɛ mɛ́kpɛrinkpɛ m pɔ́riilɛ̃ níŋɛsi, uipiŋɛ ii funi.
In mɛsei lɛ̃, Kirisi mɛnyɛ pɔ̃́ yɛ ńnaŋɛ mánɛ ai lɛ̃ tɔ́su. Nfáa tɛnɛcirɛ́ mɛɛ tíyɛsɛ kuu umɛcirɛ kpísi uu Uléécaa hɛ yarɛ inyɔ́ɔnsɛsɛɛ yɛɛ íi ncaai ńka m pɔ́riilɛ̃. Inyɔ́ɔnsɛ iyɛɛ sirɔ́múŋɛ́ kópɛ hɛɛrɛlɛ tɔkɛ́ nɛ Uléécaa yɛɛ yɛ nfáa n hɛ pikɛi n wai.
Lɛ̃ nnya, Kirisi yɛɛ we un Uléécaa nɛ sisoipipi kɛcɔpɛ nkómɛinɛ falɛ wai. Pisímɛ́nyɔ́ɔnsɛ pɛ̃ nnya kɛ sisoipipi sɛ̃ kɛ Uléécaa uu n sée asi yɛ́ kɛyómɛcaa-pɔ nfaa yɛ̃. Kirisi yɛ sisoipipi akópɛ kasi nkómɛinɛ foí kɛ́mɛɛ n wa nnya kpulɛ uú nɛ akpanii kasi yɛ́ pɛɛ sikupakarɛcirɛ́ nnya n yɛ̃́ kɛ́mɛɛ si lesɛ.
Usoi un n la pikɛ́ umɛkpɔ-maá linyinɛ wa, li pisɛ rɛ pikɛ́ yɛ̃́ tɛ u pikpɔ masilɛ api kɛlenɛ li wai. Pikɛ́ kɛlenɛ rítɛlɛ́ tɛ̃ n wúkulɛ, li pisɛ rɛ pikɛ́ nyísɛ rɛ uyɛɛ ri n wɔ́i yɛ pikpɔ masilɛ.
Uyɛɛ rinɔ́ɔ n yekei un nfáa m má, usoi úu yɛ́ fe ukɛ́ urinɔɔ tɛ̃ nɛ pikɛi wa. Umɛkpɔ-maá ŋmanɛ kɛ urinɔɔ ari yɛ́ pikɛi wa.
Lɛ̃ nnya kapi isɛɛ kpu apí nɛ nyɔ́ɔnsɛ api mɛ́nyɛ kɔɔni nkómɛinɛ foí kɛ Uléécaa uú nɛ pisoi n sée nn kɛlenɛ koraanɛ.
Moisi yɛ pɛɛ likumúŋɛ́ kpɛ-i ḿpá isé íye kɛ́ɛ́nlɛ pisoi nnɛ́í kɛyu-i yarɛ kai rítɛlɛ́ kɛ́mɛɛ n wɔ́laalɛ̃. Uu pɛɛ limɛmáá ináa mɛnyɛ nɛ ipoi mɛnyɛ kpísi uú nɛ míni cɔ́hɔnɛ uu kɔ mɛ́ŋmɛ wɛɛ́ nɛ kɛhííhíípi kɛ̃ kapi yɛ n sée rɛ isɔɔpi kpísi uú nɛ isé ritɛlɛ́ tɛ̃ kɛcáá nɛ sisoipipi kɛcáá mɛpɛi.
Uu pɛɛ rɛ: Mɛ́nyɛ mmɛ́ mɛɛ yɛ́ nyísɛ rɛ Uléécaa yɛ nɛ nkómɛinɛ nɔ́ séelɛ rɛ nɔkɛ́ n titiki.
Uu kɔ limɛcɔ kunyɔ́ɔnsɛcáŋíí nɛ ilũ iyɛ̃ nnɛ́í kapi yɛ nɛ kɛnyɔ́ɔnsɛ-i pikɛi n wa kɛcáá mɛ́nyɛ mɛpɛi.
Li isé kɛ́mɛɛ́ we rɛ mɛ́nyɛ kapi yɛ nɛ likɛi mɛyã hɛɛrɛ cáká-cáká. Mɛ́nyɛ mɛnsá akópɛ nnya n kɔɔnu, áa yɛ kusárɛi wa.
Lɛ̃ kai pisɛ rɛ pikɛ́ lɛlɛɛ kɛyómɛcaa-pɔ likɔ́ kumííri n nyísɛlɛ̃ hɛɛrɛ. Amá li kɔ pisɛ rɛ pikɛ́ kɛyómɛcaa-pɔ likɔ́ ricuruu pɔ̃́ kɔ nɛ inyɔ́ɔnsɛ yɛɛ ńsɔnɛ n fe hɛɛrɛ.
Lɛ̃ nnya, ái kunyɔ́ɔnsɛcáŋíí kɛ pisoi api n karii kɛ́mɛɛ́ kɛ Kirisi uu lompɔ. Ku kɛyómɛcaa-pɔ kukɔ́ kuyíraanɛ-yíraanɛ lɛ. Amá kɛyómɛcaa ricuruu kɛ́mɛɛ́ kuu lompɔ rɛ ukɛ́ Uléécaa kɛyu-i tɔ̃́ nnya nyɛrɛ likɛ́ rɔ́ lɛ̃́.
Úu kei lompɔ rɛ ukɛ́ umɛcirɛ kpísi ukɛ́ nɛ nnɔ́ɔ kulúi nyɔ́ɔnsɛ yarɛ kɛ Uléécaa usina uu yɛ ḿpá kuŋmɛ̃ kúye nɛ isɛɛ mɛnyɛ n lompɔ mɛcɔ.
In pɛɛ lɛ̃ n we, hái kɛ Uléécaa uú nɛ kɛtẽ nɛ kɛyómɛ n wa, li yɛ́ pɛɛ pisɛ rɛ Kirisi ukɛ́ íwɛ li nnɔ́ɔ kulúi. Amá mɛsɛ kóló kuu nfáani kɛtẽ nkɛ́-i léemɛ, uu umɛcirɛ kpísi uú nɛ mɛcírɛníŋɛ nyɔ́ɔnsɛ uú nɛ akópɛ lesɛ.
Mɛcírɛníŋɛ kɛ usoi uu má rɛ ukɛ́ kpu, Uléécaa uu pɛɛ limɛmáá nɛ u túhaanɛ.
Limɛcɔ kɛ Kirisi uu umɛcirɛ kpísi uu mɛcírɛníŋɛ hɛ apí nɛ pisoi kulúi akópɛ kɛcáá u nyɔ́ɔnsɛ. Amá u ha mɛlírũ pɛɛrilɛ, ái pɛɛ akópɛ pilesɛ nnya. U ha pɛɛrilɛ ukɛ́ pɛpɛɛ u m mɛ̃́ ayu lɔ.
Asei kɛcáá, lisɔnɛ lɛɛ kɛpirɛ n wemɛ kumííri kɛ isé ii lésɛ ii nyísɛ, ái liricuruu kii nyísɛlɛ̃. Lɛ̃ nnya, ḿpá likɛ́ íye wa, íi yɛ́ fe ikɛ́ ḿpá píyei inyɔ́ɔnsɛ isɛ iyɛ̃ kapi ḿpá kuŋmɛ̃ kúye mɛsɛ́rɛ n wai nɛ tíyɛsɛ pɛpɛɛ lɛ̃ Uléécaa n yáási pikɛ́ n nyaḿ nɛ kɛ́tɔ-pɔ.
In pɛɛ lɛ̃, ái yɛ́ pɛɛ nní n we pin inyɔ́ɔnsɛ iyɛ̃ piwai tíyɛɛ? Li yɛ́ pɛɛ nní n welɛ pɛpɛɛ inyɔ́ɔnsɛ iyɛ̃ n wai pin mɛcírɛníŋɛ pisɔnaa masí, akópɛ áa yɛ́ pɛɛ pikɛmúŋɛ́-i pi pɛkɛsi.
Amá inyɔ́ɔnsɛ iyɛɛ mɛníŋɛ pisoi akópɛ ḿpá kuŋmɛ̃ kúye pi léisɛntɛ.
Li we rɛ anáala mɛnyɛ nɛ apoila mɛnyɛ ámɛ yɛ́ fe mɛkɛ́ akópɛ hɛɛrɛ.
Lɛ̃ nnya kɛ Kirisi uu kɛtẽ kɛcáá ka uu Uléécaa maa rɛ: Áa inyɔ́ɔnsɛ nɛ́ɛ lihɛɛhɛɛ la. Amá ipiŋɛ kaa nɛ́ mɔ̃́.
Ái isɛɛ kapi n tóroisɛ múkú-múkú nɛ́ɛ inyɔ́ɔnsɛ kapi yɛ n wa apí nɛ usoi akópɛ u sárɛi kaá yɔsí.
Kei kam pɛɛ́ maa rɛ: Nɛ́ɛ nkó. Nɛ sɔ́nɛpɔlɛ, Uléécaa, kɛ́ mɛpɔ́la wa yarɛ lɛ̃ kapi Isé ritɛlɛ́ kɛ́mɛɛ kɛnɛ́cáá n wɔ́i mɛcɔ.
Kirisi yɛ nté malɛ kɛlenɛ rɛ: Áa inyɔ́ɔnsɛ nɛ́ɛ lihɛɛhɛɛ la, áa kɔ ŋmurɛi pɔkɛ́ inyɔ́ɔnsɛ kapi yɛ n wa apí nɛ usoi akópɛ sárɛi yɔsí, in kɔ nɛ isé kɛcáá kapi lɛ̃ wa.
Uu kɔ kpá rɛ: Nɛ sɔ́nɛpɔlɛ kɛ́ mɛpɔ́la wa. Inyɔ́ɔnsɛ kpurɛ kuu lɛ̃ kpu uu iféé kpísi uu iripɔhɔ wai.
Uléécaa mɛla mɛ̃ kɛ Yeesu Kirisi uu n wa uu umɛcirɛ kpísi uú nɛ mɛcírɛníŋɛ nyɔ́ɔnsɛ nnya kari akópɛ kɛ́mɛɛ́ le.
Ḿpá Uléécaa inyɔ́ɔnsɛ uwai úye yɛ̀ɛ̀ ḿpá kɛweesi kɛ́ye ukɛkɛi kɛ́mɛɛ́ n welɛ un upikɛi wai, un mɛsɛ́rɛ inyɔ́ɔnsɛ isɛ iyɛ̃ wai, liinyɔ́ɔnsɛ iyɛ̃ íi yɛ kɔ píkai fe ikɛ́ akópɛ lesɛ.
Amá kɛ Kirisi pɔ́ɔ mɛsɛ ŋmanɛ inyɔ́ɔnsɛ kapi yɛ n wa apí nɛ usoi akópɛ sárɛi n wa, uu pɛɛ limɛmáá Uléécaa kulukɛ-lukɛ-mɛ̃ kɛ́yukɔɔ́tonɛ-i ḿpá píyei n tũ.
Kei kuu nkpéni nɛni mɛ̃́ Uléécaa ukɛ́ upilaarɔ ukɛnyalɛ-i riwulasɛ.
Inyɔ́ɔnsɛ isɛ kuu mɛcírɛníŋɛ wa uú nɛ Uléécaa pikɔ́ pansɛsɛ pisoi pɛɛ ḿpá píyei-pɔ akópɛ kɛ́mɛɛ n lélaalɛ̃.
Lɛ̃ kɛ Nfáasɔnɛ pɔ́ɔ kɔ tíyɛsɛ ari céru. Li we rɛ Nfáasɔnɛ yɛ pɛɛ́ maa rɛ:
Upíima yɛ maa rɛ: Áni yɛ̃ɛ, nkómɛinɛ kaḿ nɛ pi n sée yɛ mmú: Siyáa sɛ̃ mɛtɔ́mpɔ-maá, nɛ́ inɛ́sé piakiŋ kɛ́mɛɛ wa. Am kɔ pimɛsɔhɔ kɛ́mɛɛ i wɔlu aḿ mɛɛlúsɛ.
Uu kɔ kpá rɛ: Ám yɛ́ kɔ píkai piakópɛ nɛ pincaai kɛcáá léisɛ.
Asei kɛcáá, in tɛ pi kɛlõ pisoi akópɛ sárɛi, inyɔ́ɔnsɛ kapi yɛ n wa apí nɛ usoi akópɛ sárɛi íi kɔ kei piwée kpálɛ̃.
Lɛ̃ nnya pimárɛcɔ, tɔ tálɛnlɛ rɛ Yeesu mɛnyɛ yɛ ncée rɔ́ hɛlɛ tɔkɛ́ yɛ nɛ tirɔ́pɔ́ɔ kɛlõ sɔnɛ riyíkí-i lompɔ.
Uipiŋɛ yɛɛ kusáŋáá kapi kɛnyɔ́ɔnsɛ-i rinkénɛ. Iyɛ̃ kuú nɛ ritiki uú nɛ ncée falɛ mɛɛ yɛ nfáa n hɛ rɔ́ yɛ́u.
Lɛ̃ nnya, tɔ Uléécaa usina málɛ yɛɛ Uléécaa kɛyɔ iwɛ́ɛ́sɛ n tṹ.
Lɛ̃ nnya, tɔkɛ́ kɛfa kɛsɛ nɛ Uléécaa rikɔ ari kɔ nfatɛnɛ mɛyã́ m má nkɛ́ iníŋí m má. Simúŋɛ́ kópɛ sɛɛ sirɔ́fa kɛ́mɛɛ ń we sikɛ́ n hɛɛrɛlɛ̃ así lelu, tɔkɛ́ kɔ irɔ́piŋɛ nɛ míni sɔnɛ n wolɛlɛ̃.
Tɔkɛ́ lɛ̃ karí nɛ n tálɛ̃ anípɛ kɛtɛ́ rimúlú, irɔ́piŋɛ íi kapɛ riyɔɔ. Li we rɛ uyɛɛ rinɔ́ɔ n yekei yɛ asei ute lɛ.
Ani tíyɛ tɔkɛ́ n lɛ́naanɛ tɔkɛ́ nɛ ńla nɛ mɛwai sɔnɛ piwai kɛ́mɛɛ́ n ŋmɔ́ɔ́púsɛnɛlɛ̃ nnya.
Ári kapɛ yɛ tɔ́ nɛ pɛ̃ tɔ́ɔ yɛ n cápinɛ riyá tɔkɛ́ iyaa n we yarɛ kai picɔ kɛ́mɛɛ inyɛ́kii m pansɛ mɛcɔ. Amá tɔkɛ́ yɛ mɛníŋɛ ikari n kpariisɛnɛ, kani nní mɛyíkíyiki n yɛ̃́ tɛ kɛyáa tɔrɔɔ yɛ nyahaimɛlɛ nnya.
Li we rɛ kari nní nsímɛ́sei picére ḿ masí nnya, tɔn kɔ nɛ n we tɔn nɛ mɛrɔ́la kɛ́mɛɛ akópɛ n wai, inyɔ́ɔnsɛ íka íi pɛɛ́ we kari yɛ́ n wa pikɛ́ nɛ akópɛ rɔ́ n sárɛi.
Amá ńtɛrii kɛ usoi uu yɛ́ pɛɛ́ nɛ n tũ un nɛ Uléécaa kɛtahai kuú nɛ pisoi n túhaanɛnɛ nɛ nna mɛɛ pipakarɛcirɛ́ ń torɛnɛ kutoi mɛ̃́.
Usoi un Moisi isé rinlɔ́ɔ́, pisoi pitɛ́ nɛ́ɛ pitaani pin m maa rɛ mɛsei yɛ mɛ, pi yɛ u kpulɛ, ái pisɛ rɛ pikɛ́ íwɛ u tẽ́.
Nɔ yɛ̃ tɛ uyɛɛ Uléécaa Kɛpipi rińtakári uu fómpɔ yɛ nɛ akpanii nyɛ̃ atɔ́ŋɛ́-tɔŋɛ́ sálɛ rɛ u nkómɛinɛ mɛnyɛ mɛɛ u m pansɛsɛ Uléécaa ukɔ́ waisɛ likpárákɔɔ́, uu kɔ Uléécaa Nfaasɔnɛ mɛɛ yɛ Uléécaa nfanarɛ usoi n nyísɛ lámaankɛɛ nnya.
Li we rɛ tɔ nyulɛ uyɛɛ ḿ maa rɛ: Nɛ̃́ kaí nɛ sá rɛ kɛ́ yɛ pisoi mɛwai pi cɛɛi, nɛ́ɛ yɛ́ɛ́ pisoi ihɛ́ɛ́ pi pa. U kɔ maa rɛ: Nɛ̃́ Upíima, nɛ́ɛ nɛ nnɛ́puri pikɔ́ túhaanɛnɛ.
Ái kukaha we rɛ usoi ukɛ́ Uléécaa yɛɛ nfáa n te anipɛ-i lóipɔ.
Amá ani siyáa foí sɛ-i kɛ mɛtɛ́í amɛ nɔ́ rinkpã́ii léisɛ. Kai pikpã́ii nɔ́ ḿ masí, nɔ pɛɛ likumúŋɛ́ kpɛ-i íwɛ píima kɛ́mɛɛ nɛ pináa mɛyã tiŋmɔ́ɔ́púlɛ:
Api yɛ pinyinɛ-i alɛ̃́ nɛ risoiwuí kɛ́mɛɛ isɛi nɔ́ n wapaasɛ pin kɔ nɔ́ wéékusɛlɛ̃. Ani kɔ pinyinɛ-i pɛpɛɛ íwɛ iyɛ̃ icɔ kɛ́mɛɛ ń we kɛcáá kpá ani pi lɛ́ni.
Asei kɛcáá, nɔ yɛ pɛɛ pikpaniikɔ́ íwɛ ténlɛ, ani yɛ kɔ nɛ mpɔ́ɔnarɛ ŋmurɛi rɛ pisoi pikɛ́ nɔ́linɛ́kɔ́ nɔ́ yɔsí, nɔn nyu rɛ nɔ mɛmá píima málɛ mɛɛ lɛ̃ n fe mɛn kɔ ḿpá píyei we.
Lɛ̃ nnya, áni kapɛ lɛ̃ kaní nɛ n tálɛ̃ fóm. Ihɛ́ɛ́ píima inyinɛ yɛ likɛmɛɛ́ welɛ.
Asei kɛcáá, li nɔ́ pisɛlɛ rɛ nɔkɛ́ nŋmɔ́ɔ́pú m má, nɔn Uléécaa mɛla piwai m masí, nɔkɛ́ pɛɛ́ nɛ lɛ̃ kani m mɛ̃́ n yɛ̃́.
Nléécaasimɛ́ atɛlɛ́ yɛ maa rɛ: Asei kɛcáá, li tisɛ nkáripi, nkáripi fíí ŋmaa, uyɛɛ n sɔ́nti ukɛ́ nɛ n tuinɛ. Úu yɛ́ náŋaipɔ.
Unɛ́kɔ́ yɛɛ inɛ́nípɛɛ-i asei n tíkilɛ̃ yɛ́ unfatɛnɛ nnya nfáa wa. Amá un kɛpirɛ-mɛ̃ tintɔpi, ám yɛ́ pɛɛ uipuri n la.
Amá in tɔ́ɔ, ái tɔ́ɔ pɛpɛɛ yɛ rintɔ́pi apí nɛ pɔlu. Amá tɔ̃́ nɛ pɛpɛɛ yɛ nɛ kɛfa n tɛnɛ ai piriyu lɔlu lɛ.
Nfatɛnɛ yɛ piŋmurɛi lɛ rɛ lɛ̃ kɛ usoi uu n tálɛ̃ yɛ piwai masilɛ, tɛ lɛ̃ kɛ usoi úu n nyáni yɛ kɔ welɛ.
Pikpurɛ nfatɛnɛ nnya kapí pɛɛ ipakarɛ yɛ̃.
Nfatɛnɛ mɛɛ tíyɛsɛ kari nyu rɛ rinɔ́ɔ kɛ Uléécaa uú nɛ ḿpá yo wa. Ai pɛɛ wai rɛ lɛ̃ kari nní n nyáni ái lɛlɛɛ kúyɛnɛ ń we kɛ́mɛɛ léeri.
Nfatɛnɛ mɛɛ tíyɛsɛ kɛ Apɛɛli uu Uléécaa inyɔ́ɔnsɛ wa ii Kayɛɛ ikɔ́ ńsɔnɛ tɔ́su. Mmɛ̃ nnya kapi u sée rɛ asei ute. Uléécaa ricuruu yɛɛ uinyɔ́ɔnsɛ iyɛ̃ pakarɛ rɛ i nyamlɛ. Inyɔ́ɔnsɛ iyɛ̃ nnya, ḿpá kuu nní ń kpu, ukɛcáá nsímɛ́ yɛ nɛ welɛ tɔn n kómɛi.
Nfatɛnɛ mɛɛ tíyɛsɛ kɛ Uléécaa uu Enɔki kpíipɔ úu pɛɛ nkpɔ yɛ̃. Kɛ Uléécaa uu u n kpíipɔ nnya kúu nkpɔ yɛ̃. Uléécaa ukɛ́ kɛlenɛ u n kpíípɔ, Nléécaasimɛ́ yɛ pɛɛ́ maa rɛ uisoi yɛ nɛ Uléécaa sálɛ.
Nfatɛnɛ nnsá n we, úka isoi íi yɛ́ fe ikɛ́ nɛ Uléécaa n sá. Li we rɛ nkó yɛɛ Uléécaa n yáási ukɛ́ nɛ kɛfa tɛnɛ rɛ Uléécaa yɛ welɛ. U yɛ pɛpɛɛ u n wɛ́ɛ́si ihɛ́ɛ́ palɛ.
Nfatɛnɛ mɛɛ tíyɛsɛ kɛ Nowee uu lɛ̃ kɛ Uléécaa uu u n símisi rɛ li yɛ́ wa ŋmurɛi úu kɔ pɛɛ kahanɛ li n yɛ̃. Kuu Uléécaa riwurɛ m má nnya, uu kutákai karii uú nɛ ukɛyɔ pikɔ́ ayu lɔlu. Nfatɛnɛ mmɛ̃ nnya kuú nɛ kɛtẽ nnɛ́í pisoi akópɛ pa, uu pɛɛ kɔ mmɛ̃ nnya pansɛ asei ute.
Nfatɛnɛ mɛɛ tíyɛsɛ kɛ Apiraham uu Uléécaa iséi ŋmurɛi uu kɛtẽ kɛ̃ kapi n yekeilɛ̃ tɛ ukɛ́ masí n te kɛ́mɛɛ sĩ́. U pɛɛ tɔ́sulɛ úu kɔ nyu yei kuu sĩ́.
Nfatɛnɛ mɛɛ tíyɛsɛ kuú ka yarɛ usánɛ uu kɛtẽ kɛ̃ kapi n yekeilɛ̃ tɛ ukɛ́ masí n te kɛ́mɛɛ́ tonɛ un acáŋíí kɛ́mɛɛ sói. Isaaki nɛ Yakupu kapi umɛcɔ kɛtẽ kɛ̃ n yekeilɛ̃ yɛ kɔ pɛɛ kei sóilɛ.
Apiraham yɛ pɛɛ kuyu kpɛɛ akúi papɛ-papɛ kɛcáá ḿ mɔ́maalɛ̃ mɛ́nlɛ. Uléécaa ricuruu yɛɛ kuyu kpɛ̃ umúŋɛ́, uyɛɛ kɔ kuumɔmɛ.
Nfatɛnɛ mɛɛ kɔ tíyɛsɛ kɛ Sara ricuruu uu kɛwã́ mari, aŋmɛ̃ nyɛ-i kuu yɛ́ pɛɛ m mári an kɔ pitɔ́mpɔ masí. U pɛɛ nyulɛ rɛ uyɛɛ rinɔ́ɔ n yekei yɛ asei ute lɛ.
Lɛ̃ nnya kɛ sipírɛ̃ asi usoi usɛ yɛɛ kɛkpɔ nɛ nnyáã piwai ḿ masí kɛ́mɛɛ léemɛ, sin kulúi we yarɛ kɛléécaa awarɛpi nɛ mínimaa ritimɛ nnyɛnɛ mɛɛ ńn kúkɛɛ̃ ń we.
Pinnɛ́í yɛ pɛɛ nfatɛnɛ múílɛnlɛ apí weri apí nɛ kpíni ápi lɛ̃ kapi pi n yekeilɛ̃ yɔsí, amá kɛtaa-pɔ kapi mɛnípɛɛ li kpasi, ai pi larisi api háa rɛ pi pisánɛ nɛ picéetɔŋɛ́ lɛ pɛɛ kɛtẽ kɛcáá ń cɛmɛ́lɛ̃.
Pɛpɛɛ nní lɛ̃ n símisi yɛ mɛyíkíyiki nyísɛlɛnlɛ rɛ kɛtẽ kapi wɛ́ɛ́si.
In pɛɛ kei kapi n léeri kɛ pikumííri akú wepɔ, pi yɛ́ ncée yɛ̃ api kei pɛlɛ.
Asei kɛcáá, kɛtẽ kɛɛ nkɛ́ ń fe kapí nɛ náápɔ. Lɛlɛɛ kɛyómɛcaa-pɔ kɛkɔ́. Lɛ̃ nnya kɛ isɛi íi Uléécaa we rɛ pikɛ́ u sée rɛ Piuleecaa, kuu nní kuyu n yekeilɛ̃ ukɛ́ pi pa nnya.
Nfatɛnɛ mɛɛ tíyɛsɛ kɛ Apiraham uu Isaaki kpísi rɛ ukɛ́ nɛ nyɔ́ɔnsɛ pɛɛ́ uyɛ-i kai u m peikɛɛ. Ukɛpipi cirɛníŋɛ kuú pɛɛ lɛ̃ palɛ̃ pikɛ́ nɛ nyɔ́ɔnsɛ, Uléécaa un kɔ pɛɛ́ nɛ anɔ́ɔ u yekei
uu u maa rɛ: Isaaki kɛ́mɛɛ́ kaa siyásɛ yɛnunɛ api yɛ ripɔ́nyíri si séi.
U pɛɛ tálɛ̃ tɛ Uléécaa yɛ ńnaŋɛ málɛ hái un yɛ́ fe uu usoi pikpɔkpɔ kɛ́mɛɛ yukusɛ. Lɛ̃ nnya kɛ Uléécaa uu ukɛpipi u pɛsɛ ai wai yarɛ nkpɔ kɛ́mɛɛ kuu kɛ yukusɛ.
Nfatɛnɛ mɛɛ tíyɛsɛ kɛ Isaaki uu Yakupu nɛ Esau rinɔ́ɔ sɔnɛ ritikisɛ un tálɛ̃ tɛ li kóso-pɔ lɛ̃ wainɛ.
Nfatɛnɛ mɛɛ tíyɛsɛ kɛ ituŋɛ ii tu rɛ Yakupu ukɛ́ kpu, uu Yosɛfi piŋmánɛ kɛtɛ́ ḿpá úye rinɔ́ɔ sɔnɛ tíkisɛ, uu ukusɛlɛ kɛcáá nyíki uú nɛ Uléécaa ríyu waisɛ.
Nfatɛnɛ mɛɛ tíyɛsɛ kɛ Yosɛfi uú pɛɛ kɛkpɔ nyahai, uu símisi rɛ Isirayɛɛli pikɔ́ yɛ́ kam api Esipiti kɛteni-i lelu, uu kɔ símisi lɛ̃ kapi yɛ́ masí uakɔhɔ n wa.
Nfatɛnɛ mɛɛ tíyɛsɛ kɛ Moisi usaa nɛ uuni api u mari api u pésu iwarɛ itaani. Kapi n yɛ̃́ tɛ kɛwã́ yɛ pinyánɛi nyaḿ nnya, ápi isé kɛ uyɔ́ɔpi uu ḿ pa iwamɛ wa.
Nfatɛnɛ mɛɛ tíyɛsɛ kɛ Moisi uu papisi, uu yúlu rɛ ápi kapɛ yɛ u sée rɛ Esipiti Uyɔɔpi ukpére kɛpipi.
Uu wɛ́ɛ rɛ pikɛ́ u nɛ Uléécaa pikɔ́ kɛsẽ́ íwɛ n wai nɛ kuu yɛ́ ituŋɛ keri inyinɛ-i akópɛ kɛ́mɛɛ ńnarɛ n kómɛi.
U pɛɛ yɛ̃́ tɛ asei kɛcáá, un Kirisi mɛcɔ alɛ̃́ kɛ́mɛɛ́ n we, li mɛmá píima lɛ ai tɔ́su Esipiti kɛtẽ kɛcáá lisɔnɛ nnɛ́í. Liriyíkí rɛ ihɛ́ɛ́ yɛɛ u m mɛ́mpɔ kuú pɛɛ nyánɛipɔ.
Nfatɛnɛ mɛɛ tíyɛsɛ kuu Esipiti kɛteni-i yisi úu kɔ uyɔ́ɔpi kuwɔi wuri. Liriyíkí rɛ u pɛɛ tásilɛ yarɛ u pɛɛ uyɛɛ úu kúyɛnɛ ń we mɛyíkíyiki nyánilɛ.
Nfatɛnɛ mɛɛ tíyɛsɛ kuu nkpɔ mɛlɔ́ɔ́ anyã́ li, uu anɔnɔɔ mɛ́nyɛ pɔ́riinkɛɛ rɛ uyɛɛ n kóni úu kapɛ ka ukɛ́ Isirayɛɛli pikɔ́ sipipi foí rica.
Nfatɛnɛ mɛɛ tíyɛsɛ kɛ Isirayɛɛli pikɔ́ api Míni-Wɛɛ́-Nkoi ritɛ́ŋ́ yarɛ kɛtẽ kóima. Amá ai Esipiti pikɔ́ pɛɛ pitɛ́ŋ́ ḿ peenu pɔ̃́ muuni.
Nfatɛnɛ mɛɛ tíyɛsɛ kɛ Isirayɛɛli pikɔ́ api Yeriko imɛlɛ siyáa sisɛɛi pikɔ́ɔ́nú masí, ii lólɛsi.
Nfatɛnɛ mɛɛ tíyɛsɛ kɛ unɔ́si wásánkaí Rahapi uu ńsɔnɛ pɛpɛɛ pimúŋaa n hápɔ yɔsí. Lɛ̃ nnya kápi u nɛ pɛpɛɛ ápi Uléécaa m pakarɛlɛ̃ ripɛ́nɛ pikɛ́ kṍ.
Ń-ye kam yɛ́ kɔ pisímɛ́ rikpá? Nɛn tɛ kɛ́ Seteyɔɔ nɛ Paraaki nɛ Samsɔɔ nɛ Yɛfutee nɛ Tafiti nɛ Samuyɛɛli nɛ antepuyɛ nkɔ́ símisi kɛ́ táŋɛnɛ, ituŋɛ yɛ́ nɛ́ ripárí.
Nfatɛnɛ yɛ tíyɛsɛlɛ picɔ api atɔpi wai api siyɔ́ɔpitẽ feriyɛntɛ api kɔ lɛlɛɛ asei n tíkilɛ̃ wai, api Uléécaa rinɔɔ kuu n yekei yɛnu, api kɔ ákinaá inɔɔ mɔ́ŋnisɛ,
api nna kutoi kopu, api ŋmɛ́hɛrɛɛ ápi pi yɛ̃ pikɛ́ nɛ atɛ́hɛ pi parii, api kufɔ́ŋ finɛ api limɛmáá atɔpi kɛ́mɛɛ rikɔhɔ yɛnu api kɔ atɔpilee sanɛ feriyɛ api lákasɛ.
Pinɔ́si pinyinɛ pikɔ́ pɛɛ n kpí, api pikpɔkpɔ kɛ́mɛɛ yisi api nfáa kpá. Api pisoi picɔ pɔ̃́ íwɛ píima lukɛisɛ, api yúlu rɛ ápi ikɛmɛɛ́ lelu. Pikpɔkpɔ kɛ́mɛɛ mɛyisɛ kapi lɛ̃ la pikɛ́ ha mɛyíkíyiki yisi nnya.
Api picɔ pɔ̃́ kɔ nnyei nam, api isɛ́í pi súúkɛɛ, hái ricuruu api pi pahaankɛɛ api kukpaniilee pi tani.
Api aparɛ pi tapisi api kóni, api pi peikɛɛ, api pi sɛkɛrɛntɛ api kériinɛ, api atɛ́hɛ nɛ pi kóni. Pi pɛɛ tóórinkɛɛlɛ pin asáŋkonɛ nɛ apoikonɛ tántilɛ̃, ápi líka má, pisoi pin pi wéékusɛlɛ̃ pin íwɛ pi wai.
Kɛtẽ ákɛ nɛ sá rɛ pɛ̃ pikɛ́ kɛkɛmɛɛ́ n we. Pi pɛɛ acɛsi kóima-i nɛ ayɔ́pɛ kɛcáá nɛ aparɛpoo-i nɛ atenhorɛ-i tóórinkɛɛlɛ.
Pinnɛ́í mmɛ̃ nfatɛnɛ yɛ tíyɛsɛlɛ api pikɛcáá nsímɛ́ sɔnɛ símisi, amá ápi lɛ̃ kɛ Uléécaa uú pɛɛ n yekei yɛ̃.
Ái líka nnya, Uléécaa yɛ pɛɛ lisɔnɛ lɛɛ lɛ̃ n fe nɛ rɔ́ lalɛ, úu pɛɛ́ la pɛ̃ ŋmanɛ pikɛ́ li yɛ̃, tɔ̃́ ári kapɛ kɛ́mɛɛ n we.
Kɛ píseérakɔɔ́ kulúi píima nkú api nní rɔ́ n kálaalɛ̃, tɔkɛ́ ncɔ́ŋ nɛ akópɛ nyɛɛ yɛ rɔ́ n kálisi kɛkéripi fómpɔ, ari pɛɛ itóó kai m pisɛ rɛ tɔkɛ́ wa kɛ́mɛɛ nɛ kɛ́yu pihápɛ n náási,
tɔn Yeesu inípɛɛ tapaalɛ̃. Uyɛɛ nfatɛnɛ ute yɛɛ yɛ n tíyɛsɛ nn pelu ńsɔnɛ nɛ kɛ́tɔ-pɔ. Kuu yɛ́ pɛɛ mpɔ́ɔnarɛ kapí nɛ u ń la ń yɔsí, uu mɛníŋɛ ŋmurɛi rɛ u yɛ́ kunapɛ́ɛ́kɔɔ́ kɛcáá nkpɔ wɛ́ɛ, úu kɔ liisɛi nɛ kutu ricɔ, uú ha nkpéni Uléécaa riyɔɔpitũ kulukɛ-lukɛ-mɛ̃ kɛ́yukɔɔ́tonɛ-i n tũ.
Ani uyɛ̃ kɛ pikópɛkɔɔ́ api ntóósi píima n wa úu kɔ pɛɛ́ nɛ lɛ̃ sá kɛcáá musí. Lɛ̃ kɛ́mɛɛ́, áni yɛ́ pɛɛ tíyɛ nɔ́inɛ́piŋɛ ikɛ́ riyɔɔ.
Áni kahanɛ akópɛ n náasi likɛ́ nɛ mɛ́nyɛ kɛleemɛ tu.
Nɔ lɛ̃ kɛ Uléécaa uú nɛ Unsímɛ́ nɔ́ n ŋmɔ́ɔ́púsɛlɛ̃ yarɛ usipipi palɛilɛɛ? U maa rɛ: Kɛnɛ́pipi, kutu kɛ Upíima uu pɔ́ m pásalɛ̃ ái kapɛ pɔ́ n we yarɛ akpɛ́ri. Un yɛ kɔ nɛ pɔ́ n cɛ́si, kapɛ yɛ ipɔ́piŋɛ riwɛ́rɛ́ɛ́sɛ.
Li we rɛ nkó kɛ Upíima uu ń la kuu yɛ kutu ripasa. Kɛpipi kɛ̃ kuu ń la kuu yɛ nsɛ́í wa.
Ani yɛ íwɛ kɛ Uléécaa uu yɛ n kpísi uú nɛ nɔ́ n céési kɛ́mɛɛ rikáhá-káhá. Kani Usipipi nnya kuu lɛ̃ nɔ́ wai. Liriyíkí rɛ kɛpipi kɛ́ye kɛ usáa úu yɛ céesi?
Amá unsá yɛ usipipi nnɛ́í icélaa icɔ nɔ̃́ n céesi, ani ceri rɛ áni usipipi yíkíyiki.
Tɔ pɛɛ pisoi málɛ pɛɛ pirɔ́sáa, api yɛ rɔ́ céési ari pi pakarɛ. Íye nnya kári yɛ́ pɛɛ urɔ́sáa yɛɛ kɛyómɛcaa-pɔ ń we pakarɛ tɔkɛ́ nɛ nfáa n yɛ̃́?
Pirɔ́sáa yɛ̀ɛ̀ pɛɛ rɔ́ céesilɛ lɛ̃ kapi ń la, aí nɛ rinã keri rinyinɛ-i pá. Amá likɛ́ nɛ mɛyíkíyiki rɔ́ n sɔnɛsi nnya kɛ Uléécaa uu yɛ rɔ́ céesi rɛ tɔkɛ́ nɛ umɛcɔ n kpã́iilɛ̃ nnya.
Asei kɛcáá, icélaa yɛ mpɔ́ɔcaai lɛ mɛfoí, ái mpɔ́ɔnarɛ kɛlenɛ. Amá kɛpirɛ kɛ pɛpɛɛ icélaa iyɛ̃ n yɔsí api yɛ ikulaa li. Pi yɛ asei m málɛ pin nkíŋniŋɛ kɛ́mɛɛ́ we.
Lɛ̃ nnya, ani nɔ́anɛ́nípɛ nyɛɛ rimmɛ́ŋɛlɛ nɛ nɔ́anɛ́nui nyɛɛ n tɔ́ŋnɛntɛ papukusɛ.
Ani yɛ ncée cirɛ-cirɛ nɔ́anɛ́na lɔ̃. In lɛ̃ n wa, uyɛɛ n kɔ́sɔi úu yɛ́ n kpɛ́ŋɛinkɛɛ, amá u yɛ́ peí.
Ani n wɛ́ɛ́si rɛ likɛ́ nɔ́ nɛ ḿpá úye kɛcɔpɛ n niŋú, ani kɔ isoi yɛɛ nɛ Uléécaa n sá n le. Isoi iyɛ̃ insá n we, úka úu yɛ́ Upíima yɛ̃.
Ani wa úka úu kapɛ ípɛɛlɛ́ɛ kɛ Uléécaa uu u n nyísɛ likɔ́ paa. Úka úu kapɛ n we yarɛ nníŋí lonkɔ́ mɛɛ n fepe nn tíyɛsɛ aí n cɔ́ŋlɛ̃ likɛ́ nɛ pisoi kulúi ritɛ́ŋ́.
Ani wa úka úu kapɛ iwásánkaí n wai, úka úu kapɛ yɛ kɔ Esau mɛcɔ Uléécaa likɔ́ háikusɛ. U pɛɛ ilukɛ isɛ kóló nnya uipipi foí kɛlukɛ ŋmɛriyɛlɛ.
Nɔ yɛ̃ tɛ u pɛɛ kɛpirɛ kalɛ un la rɛ pikɛ́ rinɔ́ɔ sɔnɛ u ritikisɛ, ápi nɛ kutu u ricɔ. Ḿpá kuu n wɛ́ɛ́si un nɛ téni, úu fe ukɛ́ wa usáa ukɛ́ lɛ̃ kuu pimáa ḿ masí consɛ.
Kani Uléécaa kɛkúrí rinnyɔsɔ́pɔ, ái riyɔ́pɛ kɛ usoi uu yɛ́ n fe uú ca kaní nɛ rikɔ. Nna píima ńn pɛɛ́ we, kuŋmaha áku pɛɛ́ we, kɛsinɛ ákɛ pɛɛ́ we, mɛyɔ ámɛ pɛɛ́ we.
Ái rináatɔ́ŋ itu nɛ́ɛ inɔ́ɔsimɛ́ nnɛ̃́ kani kṍ. Isirayɛɛli pikɔ́ pɛɛ nnɛ̃́ mmɛ̃ n kṍ yɛ pɛɛ́ yɛlɛ rɛ ápi la pikɛ́ ńka ncɔ pikómɛ rikpá.
Liriyíkí rɛ rinɔ́ɔ tɛ̃ kapi pi n hɛ yɛ nɛ ḿpapɛ pi tɔsilɛ. Pi ricɔ pimáa rikpá rɛ: Ḿpá isɛɛ, in tiyɔ́pɛ tɛ̃ tinca, pi yɛ́ aparɛ i tapisi api kópu.
Mɛwai mɛmɛɛ kei n wa yɛ pɛɛ iwamɛ welɛ hái, Moisi uú nɛ maa rɛ: Iwamɛ yɛ nɛ́ sóólɛlɛnlɛ nɛn tɛrii.
Amá Siyɔɔ riyɔpɛ nɛ Uléécaa, nfáa ute kuyu kaní nɛ rikɔ. Kɛyómɛcaa-pɔ Yerusalɛm kɛ́mɛɛ́ kɛ piléécaatumɛ kulúi kulúi api ń we.
Uléécaa sipipi foí anyã́ icápinɛ kaní nɛ rikɔ. Pianyiri nyɛɛ kɛyómɛcaa-pɔ wɔlaalɛ̃. Uléécaa yɛɛ yɛ nɛ ḿpá úye n túhaanɛ pisoi nnɛ́í pɛɛ asei m má pin nyaḿ nɛ kɛ́tɔ-pɔ kaní nɛ rikɔ.
Yeesu yɛɛ nkómɛinɛ falɛ nɛ ń ka nɛ umɛnyɛ mɛɛ n kɔɔnu kaní nɛ rikɔ. Mɛ́nyɛ mɛɛ pikɛi málɛ ai Apɛɛli mɛkɔ́ tɔ́su.
Lɛ̃ nnya, ani nɔ́mɛnɛ́círɛ tĩ! Áni kapɛ yɛ n yulu rɛ áni yɛ́ uyɛɛ nɛ nɔ́ n símisi kutu ricɔ. Pɛpɛɛ pɛɛ n yúlu rɛ ápi yɛ́ uyɛɛ nɛ kɛtẽ kɛcáá pi n símisi rɛ pikɛ́ pinsẽ ceri kutu ricɔ ápi pɛɛ ŋmɛ́hɛrɛɛ, pi pɛɛ kutu pi ripasalɛ. Li nyísɛlɛ rɛ tɔn uyɛɛ hái kɛyómɛcaa-pɔ rɔ́ n símaari rɛ tɔkɛ́ nsẽ́ ceri kutu pícɔ n yulu, ári yɛ́ fe tɔkɛ́ ŋmɛ́hɛrɛɛ.
Uléécaa mɛtẽ yɛ pɛɛ kɛtẽ yeŋaasɛlɛ. U kɔ nkpéni rinɔ́ɔ ntí rɔ́ yekeilɛ uu rɛ: Ái kɔ kɛtẽ ŋmanɛ, amá nɛ kɛyómɛcaa pɔ̃́ kɔ yeŋaasɛnɛ.
Anɔ́ɔ nnyɛ́ kuu nní ḿ ma yɛ nyísɛ rɛ lɛ̃ kɛ Uléécaa uu n wa lin yeŋesi yɛ tɛnɛnɛ likɛ́ pɛɛ lɛlɛɛ ái kúyeŋaa ń we riyá likɛ́ n we.
Lɛ̃ nnya, kai nní rɛ kɛyɔ́ɔpitẽ kɛ̃ karí ha m mánɛ ákɛ kúyeŋaa we, tɔkɛ́ Uléécaa yáási yarɛ kuu ń la, ari kɔ upikɛi n wai tɔn nɛ u tálɛ̃ tɔn kɔ u pakarɛlɛ̃.
Liriyíkí rɛ Urɔ́léécaa yɛ kɔ nna lɛ mɛɛ yɛ n tórɛ múkú-múkú.
Ani pimárɛcɔ nla nɛ n ŋmɔ́ɔ́púlɛ̃.
Áni kapɛ yɛ pisánɛyɔɔ́ kɛcáá palɛi, li we rɛ pinyinɛ yɛ pikɛmɛɛ piléécaatumɛ pisiyɔ-i yɔsilɛ ápi nyu.
Ani pikpaniikɔ́ kɛcáá n léisɛlɛ̃ yarɛ kɛsẽ́ kani akpanii kɛ́mɛɛ we. Ani kɔ pɛ̃ kapi íwɛ n wai kɛcáá n léisɛlɛ̃ tɛ nɔ̃́ nɛ kɔ pimɛcɔ ipiŋɛ málɛ nnya.
Ḿpá úye ukɛ́ pisɔ́ɔnnɛ ríyu n waisɛ, mɛ́kpɛrinkpɛwai ámɛ kapɛ kulee mɛpɛ́nɛ kɛ́mɛɛ n we. Uléécaa yɛ nɛ píkpɛrinkpɛkɔɔ́ nɛ piwásánkaí túhaanɛnɛ.
Nwóónaapí ńn kapɛ nɔ́inɛ́soi kɛ́mɛɛ́ n we. Lɛ̃ kani nní ḿ má likɛ́ nɔ́ n tulu, li we rɛ Uléécaa ricuruu yɛ maa rɛ: Ám pɔ́ fómninɛ, ám kɔ kɛpirɛ pɔ́ tɔnɛ.
Lɛ̃ nnya kari yɛ́ fe arí nɛ ikari maa rɛ: Upíima yɛɛ unɛ́comɛ, iwamɛ íi nɛ́ wainɛ. Yo kɛ kɛsoipipi akɛ yɛ́ nɛ́ wa?
Ani yɛ nɔ́pinɛ́wɛ́ɛ́sɛ pɛɛ nléécaasimɛ́ nɔ́ rin-yóó kɛcáá léisɛ. Ani lɛ̃ kɛ piisoi ií nɛ kɛ́tɔ n tɛnɛ m paílɛ̃ ani pimɛcɔ nfatɛnɛ m má.
Yeesu Kirisi yɛ sé-mɛ nɛ nɛni-mɛ nɛ ḿpá píyei-pɔ usɛ uyɛ̃ lɛ.
Áni kapɛ tíyɛ simúŋɛ́ sanɛ mpehẽ mpehẽ sikɛ́ ncée nɔ́ pɔisɛ. Uléécaa nfanarɛ mɛɛ yɛ́ nɔ́inɛ́soi kɛmɛɛ-pɔ tíyɛsɛ ani papisi, ái ilukɛ kɛ́mɛɛ ikɔ́hɔ́ yɛɛ yɛ́ tíyɛsɛ ani papisi.
Tɔ kɛnyɔ́ɔnsɛtunipi málɛ, pɛpɛɛ kunyɔ́ɔnsɛcáŋíí kɛ́mɛɛ inyɔ́ɔnsɛ n wai ápi ncée má pikɛ́ yɛ kei piilukɛ li.
Li we rɛ pi yɛ isɛɛ iyɛ̃ kapí nɛ n nyɔ́ɔnsɛ kɛkálɛ iyaa-pɔ toroisɛlɛ. Imɛnyɛ kɛ Uléécaa usina uu yɛ nɛ kɛnyɔ́ɔnsɛ riyíkí-i akópɛ pihɛɛrɛ kɛcáá inyɔ́ɔnsɛ wa.
Lɛ̃ nnya kɛ Yeesu pɔ́ɔ kɔ kuyu iyaa-pɔ íwɛ li uú nɛ umɛnyɛ cirɛ pisoi akópɛ hɛɛrɛ.
Lɛ̃ nnya, tɔkɛ́ kɛkálɛ-i léepɔ tɔkɛ́ ha u lɛɛpɔ, tɔn uisɛi topori.
Liriyíkí rɛ ári nté kuyu má kpɛɛ yɛ́ mɛsɛ́rɛ ń we, amá kpɛkpɛɛ masí kɛpirɛ n wemɛ kari wɛ́ɛ́si.
Tɔkɛ́ nɛ Yeesu ritiki arí nɛ mɛsɛ́rɛ ipakarɛ siyomɛ nɛ Uléécaa inyɔ́ɔnsɛ n wai, liasei rɛ lɛlɛɛ ntɔ́nɔ́ɔ-i n léenti lin urinyiri taásɛlɛ̃ kari yɛ́ nɛ inyɔ́ɔnsɛ u wa.
Amá áni kapɛ mɛwai sɔnɛ nɛ nfanarɛ ihɛɛ palɛi, li we rɛ inyɔ́ɔnsɛ iyɛ̃ mpuri yɛɛ yɛ nɛ Uléécaa risá.
Ani nɔ́pinɛ́wɛ́ɛ́sɛ m pakarɛlɛ̃, ani nɔ́mɛnɛ́círɛ cɛpisɛ ani pimɛtene n we. Li we rɛ pɛpɛɛ nɔ́nnɛ́fatɛnɛ kɛcáá paílɛ̃ pikɛ́ kɔ símisi lɛ̃ kapi pipikɛi pɛ̃ n wa. Ani tíyɛsɛ pikɛ́ mpɔ́ɔnarɛ nɛ n kɛisi, ái kapɛ nɛ iŋmɔpi. In iŋmɔpi kapí nɛ wai, ái yɛ́ pɛɛ nɔ̃́ tilaa.
Ani kɛrɔ́cáá kɛyómɛ yáási. Tɔ yɛ̃ tɛ tɔ kɛfa kpã́iilɛnlɛ tɔn kɔ la rɛ tɔkɛ́ ḿpá yei isoi sɔnɛ n le.
Nɛ nɔ́ welu rɛ ani lɛ̃ wa kɛ́ ncée yɛ̃ kɛ́ mɛkɛɛ nɔ́kɛnɛ́mɛɛ pɛɛpɔ.
Uléécaa yɛɛ nkíŋniŋɛ te. Uyɛɛ Urɔ́píima Yeesu, usáŋsẽ́ wɛ́ɛ́sɛ yɛɛ umɛnyɛ n kɔɔnu uú nɛ nkómɛinɛ tɛnɛcirɛ́ weri pikpɔkpɔ kɛ́mɛɛ yukusɛ.
Ukɛ́ tíyɛsɛ nɔkɛ́ lɛ̃ nnɛ́í lɛɛ umɛla kɛ́mɛɛ ń nyaḿ wa. Ukɛ́ nɛ Yeesu Kirisi ritiki uú nɛ kɛrɔ́mɛɛ lɛlɛɛ nɛ u n sá wai. Yeesu Kirisi yɛɛ ḿpá píyei-pɔ mɛyɔ́ɔpi te. Amí.
Pimárɛcɔ, nɛ nɔ́ welu rɛ ani nsímɛ́ kaḿ nɛ nní nɔ́ n ŋmɔ́ɔ́púsɛlɛ̃ yɔsí nɛ suúlu. Nsímɛ́ kɛkéripi yɛ kɛ kam nɔ́ wɔ́ipɔ.
Ani n nyu rɛ pi urɔ́márɛcɔ Timotee akpanii kɛ́mɛɛ lésɛlɛ. Un mɛkɛɛ n tuimɛ, nɛ́ nɛ u ripɛ́nɛpɔ aḿ nɛ nɔ́ lóólú.
Ani nɔ́pinɛ́wɛ́ɛ́sɛ nnɛ́í nɛ Uléécaa pikɔ́ nnɛ́í yáási. Italii pikɔ́ yɛ nɔ́ yáási.
Uléécaa ukɛ́ nɔ́nnɛ́nɛ́í ípɛɛlɛ́ɛ nyísɛ!
Nɛ́ɛ Yakupu. Nɛ Uléécaa nɛ Upíima Yeesu Kirisi ukɛikɔ́ lɛ. Nɛ́ɛ nɔ̃́ Uléécaa pikɔ́ isoipuri kɛfi nɛ itɛ́ iyɛɛ nní kɛtẽ nkɛ́ nnɛ́í kɛcáá n yɛkaalɛ̃ rítɛlɛ́ ntí wɔ́lu. Nɛ nɔ́ yáasi!
Pinɛ́márɛcɔ, ani n kpíilɛ̃ tɛ mpɔ́ɔnarɛ píima yɛ mu, in tɛ li yɛ fe ai yɛ mɛ́wee mpehẽ mpehẽ kɛ́mɛɛ nɔ́ peikɛɛ.
Nɔ pinyuwɛ máálɛnlɛ rɛ lin nɔ́ m peikɛɛ rɛ likɛ́ nɔ́nnɛ́fatɛnɛ yɛ̃, nɔn tinkáhá-káhá nɛ kɛ́tɔ-pɔ, li yɛ tíyɛsɛlɛ aní n ŋmɔ́ɔ́púlɛ̃.
Amá ani pɛɛ tíyɛsɛ nɔ́nnɛ́ŋmɔ́ɔ́pú kani m má nkɛ́ nɔ́inɛ́soi kɛ́mɛɛ mɛyã́ wa nɛ nkɛtɔ-pɔ, ani pɛɛ mɛyíkíyiki m pelaalɛ̃ líka ái yɛ́ pɛɛ kɔ nɔ́ m párílɛ̃.
Mɛwɛ́ɛ́sɛsɔhɔ mɛn nɔ́kɛnɛ́cɔpɛ úye m párílɛ̃ ukɛ́ Uléécaa mɛ we, ukɛ́ u hɛ. Nfanarɛ kuu yɛ nɛ ḿpá úye hɛ. Úu yɛ cɛ́si. Un mɛ u n we, u yɛ hɛlɛ.
Amá li pisɛ rɛ ukɛ́ nfatɛnɛ m má uú nɛ welu, úu kapɛ n tíru. Nkó yɛɛ n tíru yɛ we yarɛ ániwalɛ́ kɛ kuyɔ aku n síkai lin táŋai.
Liute úu kapɛ musí rɛ u yɛ́ fe uu Upíima kɛ́mɛɛ linyinɛ yɛnu.
Usoi unyinɛ lo, ukɛmúŋɛ́ ákɛ kɛlõ kɛsɛ tũ. Kɛ́yu nɛ kɛpirɛ kuu uicee nnɛ́í kɛ́mɛɛ sɔ́nɛ.
Nɔ́kɛnɛ́cɔpɛ unyinɛ un íwɛ m má, ukɛ́ mpɔ́ɔnarɛ-i n we kɛ Uléécaa uú nɛ u ń taásɛnɛ nnya.
Amá Kirisi ukɔ́ nkó yɛɛ m má, ukɛ́ mpɔ́ɔnarɛ-i n we kɛ Uléécaa uú nɛ u n cɛ́pisɛnɛ nnya. Asei kɛcáá, umámá isoi yɛ tɛnɛnɛ kɛkéripi nní yarɛ kuyúi mɛfɛlɛ.
Ntuŋɛ yɛ leemɛlɛ nn ŋmákasi, nn mɛyúi kólaasɛ, mɛfɛlɛ amɛ lólu, mɛnsɔnɛ nn tɛnɛ. Limɛcɔ kɛ umámá isoi ii yɛ mɛkáikai tɛnɛ, lɛ̃ kuu ń we un wai aí nɛ kei pá.
Nkó kai yɛ m peikɛɛ un kahari yɛ únarɛkomɛ lɛ. Lin pipeikɛɛ u m masí, kuu n feriyɛ nnya, Uléécaa yɛ́ nfáa u pa rɛ ihɛ́ɛ́. Mmɛ̃ kuu yekeilɛ̃ tɛ ukɛ́ pɛpɛɛ u ń la pa.
Lin yɛ úye m peikɛɛ rɛ likɛ́ akópɛ kɛ́mɛɛ u ritépɔ, úu kapɛ yɛ maa rɛ: “Uléécaa yɛɛ nɛ́ peikɛɛ.” Mɛwai kópɛ ámɛ yɛ́ fe mɛkɛ́ Uléécaa peikɛɛ. Uricuruu úu yɛ kɔ úka peikɛɛ rɛ ukɛ́ mɛwai kópɛ wa.
Amá ḿpá úye likáipi-káipi cirɛ lɛɛ yɛ u pasai ai akópɛ kɛ́mɛɛ u tépɔ.
Likáipi-káipi lɛ̃ lin m pi, lin mɛyã n wa, ai pɛɛ u pasai ai akópɛ kɛ́mɛɛ tépɔ, akópɛ pɔ́ɔ pelu aa pɛɛ́ nɛ nkpɔ weri.
Áni kapɛ nɔ́mɛnɛ́círɛ n kiraasɛntɛ, pinɛ́márɛcɔ lala kɛcirɛ.
Lɛ̃ nnɛ́í lɛɛ ái kusa ń nyaḿ kai yɛ usoi n hɛ yɛ Uléécaa yɛɛ kɛyómɛcaa-pɔ ń we kɛ́mɛɛ léerilɛ. Uyɛɛ kɛyómɛcaa-pɔ mɛtɛ́í likɔ́ nnɛ́í wa. Úu yɛ consɛ. Kuŋmaha áku ukɛmɛɛ́ we.
Uricuruu yɛɛ la ukɛ́ nɛ unsímɛ́ ritiki ukɛ́ nɛ nfáa rɔ́ hɛ tɔkɛ́ nɛ lɛ̃ nnɛ́í kuu n wapisi kɛcɔpɛ lifoí nnya. Unsímɛ́ mmɛɛ asei lɛ.
Pinɛ́márɛcɔ lala kɛcirɛ, ani kõ tɛ ḿpá úye ukɛ́ yɛ n welu rɛ ukɛ́ uucɔ kutu ricɔ, úu kapɛ yɛ nɛ nsímɛ́ n yɔɔnɛ, úu kapɛ yɛ kɔ kuwɔ́i n wɛ́lú.
Usoi kuwɔi áku yɛ lɛlɛɛ Uléécaa inipɛɛ-i asei n tíkilɛ̃ wa.
Lɛ̃ nnya, ani lɛ̃ nnɛ́í lɛɛ yɛ usoi mɛ́kpɛrinkpɛ n waisɛ riyá, ani kɔ rikpákárá píima yá, ani kɔ nɔ́mɛnɛ́círɛ cɛpisɛ aní nɛ nsímɛ́ mmɛ̃ kɛ Uléécaa uu nɔ́sinɛ́fa-i n wa yɔ́su. N yɛ́ fe nn nɔ́anɛ́yu lɔlu.
Áni kapɛ nɔ́mɛnɛ́círɛ n kiraasɛntɛ nɛ Uléécaa nsímɛ́ kutu pícɔ ŋmanɛ. Amá ani yɛ kɔ lɛ̃ knn ḿ ma ritiki.
Úye un yɛ nsímɛ́ kutu rincɔ, unsá yɛ kɔ pɛɛ lɛ̃ knn ḿ ma rintiki, u we yarɛ usoi nkó yɛɛ yɛ kɛnípɛɛnyánɛi kɛ́mɛɛ lɛ̃ ŋmaa kɛ ukɛyu akɛ ń we n yɛ̃́.
Un umɛcirɛ pinyánɛi m masí, uu tɔ́mpɔ uu mɛsɛ nɛ mɛsɛ palɛipɔ lɛ̃ kuu ń we.
Uléécaa isé yɛ nyamlɛ nɛ ikɛtɔ-pɔ, ii yɛ kɔ usoi ilási kɛ́mɛɛ lesɛ. Nkó yɛɛ i n kɛ́ɛ́ni un mɛsɛ́rɛ ikɛcáá ukɛmúŋɛ́ wailɛ̃ yɛ nɛ umpehẽ lɛ. Úu yɛ kutu i ricɔ uu mɛsɛ nɛ mɛsɛ i palɛipɔ, amá lɛ̃ kii ḿ ma kuu yɛ pitíki nɛ kɛ́yu m mahanlɛ̃. Uléécaa yɛ liute uyɛ̃ kpálɛnlɛ un lɛ̃ kuu n wai kɛ́mɛɛ mpɔ́ɔnarɛ-i we.
Úye un m músu rɛ u uyómɛyáhaa lɛ kúu pɛɛ unnɔɔ pitínɛ nyu, un umɛcirɛ kiraasɛntɛ, upiyomɛyáhaa yɛ mɛ́woo lɛ.
Piyómɛyáhaa kɛcirɛ pɛɛ ápi ncaai ńka m pɔ́riilɛ̃ kɛ Uléécaa uu yɛ n ŋmurɛi yɛ mpí: Usoi ukɛ́ yɛ sikúmampipi nɛ pikúmannɔsi ncɔ́ŋ kɛ́mɛɛ picomɛ ha, uu kɔ kɛtẽ nkɛ́ kɛcáá mɛ́kpɛrinkpɛ likɔ́ nɛ umɛcirɛ kaasɛ.
Pinɛ́márɛcɔ, nɔ́ɔ nní Urɔ́píima Yeesu Kirisi yɛɛ Uléécaa mɛyɔɔpi m má nɛ kɛfa n tɛnɛlɛ̃, ái nɛ sá rɛ nɔkɛ́ pisoi nɛ picɔ kɛcɔpɛ n tɛ́si.
Tɔkɛ́ kpísi rɛ Uléécaa icápinɛ-i karí we, umámá unyinɛ uu lompɔ, un wura kɛpalɛ nɛ mɛlapɛ nɛ́íkɔɔ́ tanaalɛ̃, úwɛkɔɔ́ unyinɛ pɔ́ɔ kɔ lompɔ, un ilũ kópɛ tanaalɛ̃.
Nɔn uyɛɛ mɛlapɛ nɛ́íkɔɔ́ n tanaalɛ̃ ríyu n waisɛ, ani u maa rɛ: Pɔ́ɔkɛ́ kam a kɛ́yukɔɔ́tonɛ nkɛ́-i tonɛ, ani kɔ úwɛkɔɔ́ maa rɛ: Pɔ́ɔkɛ́ nyɛrɛ nɛ́ɛ a kam a kɛteni-i arɔ́na mɛtene nté tonɛ,
ái pitɛ́ŋɛ́ kɛmúŋɛ́ kɛɛ lɛ̃ nɔ́ wee? Ái nɔ lɛ̃ walɛ yarɛ pɛpɛɛ yɛ pisoi siyu-i riḿpaí api kɛlenɛ nsímɛ́ túhaanɛɛ?
Pinɛ́márɛcɔ lala kɛcirɛ, ani kutu ricɔ ani kóm: Uléécaa úu pɛ̃ kɛ pisoi api kɛtẽ nté ń nyáni rɛ píwɛkɔɔ́ wɛ́ɛ uu pinfatɛnɛ nnya pi pansɛsɛ pimámáa? Pi Uléécaa iyɔɔpi kuú nɛ pɛpɛɛ u ń la m mɛ̃́ kɛ́mɛɛ loninɛ.
Amá nɔ̃́ áni yɛ pɛɛ úwɛkɔɔ́ waisɛ! Ái pimámá pɛɛ íwɛ nɔ́ wai pin kɔ sitahai nɔ́ séleii?
Ái pɛpɛɛ rinyíri sɔnɛ tɛ̃ kɛ Uléécaa uu nɔ́ ń sélei caaii?
Uléécaa Nsímɛ́ ritɛlɛ́ yɛ maa rɛ: A upɔ́cɔ n la yarɛ kaa ripɔ́cúruu ń la. Uléécaa iyɔɔpi isé yɛ iyɛ̃. Asei kɛcáá, nɔn i n tikilɛ̃, li nyamlɛ.
Amá nɔn pisoi siyu-i m paílɛ̃ nɔkɛ́ nɛ pi n tɛ́si, akópɛ kani lɛ̃ wai. Li nyísɛlɛ rɛ áni lɛ̃ kɛ isé ii ḿ ma ritiki.
Usoi un m músu rɛ isé nnɛ́í kuu tíkilɛ̃ kuu pɛɛ isɛ rilɔ́ɔ́, isé nnɛ́í kuu lɛ̃ tilɔ́ɔ́.
Uyɛɛ ḿ maa rɛ: kapɛ iwásá wa, uyɛ̃ cirɛ yɛɛ kɔ maa rɛ: kapɛ usoi kpu. Lɛ̃ nnya pɔnsá iwásá n wa, kaa pɛɛ usoi kpu, isé nnɛ́í kaa lɛ̃ tilɔ́ɔ́.
Ani n símisi nɔn kɔ wai yarɛ pisoi pɛɛ n nyu rɛ Uléécaa yɛ́ kɛyáa nɛ uisé pi túhaanɛnɛ. Isé yɛɛ íi yɛ usoi akópɛ ḿ pa yɛ nyi.
Kɛtahai kɛ̃ kɛtúhaanɛ kɛ́mɛɛ, Uléécaa úu úka íwɛ téninɛ yɛɛ úu yɛ ucɔ íwɛ n tẽ́. Lɛ̃ nnya, nkó yɛɛ yɛ ucɔ íwɛ n tẽ́ yɛ́ nsímɛ́ kɛ́mɛɛ le.
Pinɛ́márɛcɔ, usoi un n kpárálɛ̃ tɛ u nfatɛnɛ málɛ, kɛ uliwaiwai áli kɔ pɛɛ lɛ̃ nyísɛlɛ̃, nfatɛnɛ mmɛ̃ mpuri yɛ́ fe nn usoi riyu lɔluu?
In tɛ nɔ́unɛ́márɛcɔ Kirisi ukɔ́, utisi nɛ́ɛ unɔ́si unyinɛ yɛ we, úu yɛ ḿpá kɛyáa kɛ́ye yɛ̃ ukɛ́ tã nɛ́ɛ ukɛ́ li,
nɔ́ unyinɛ uu pɛɛ u maa rɛ: A nɛ ripɔ́pɔ́ɔ n ŋme a ha ilũ tã aa kɔ le, kúu pɛɛ lɛlɛɛ u m párílɛ̃ u pa, likulaa yɛ pɛɛ kúye?
Limɛcɔ kai nfatɛnɛ kɛ́mɛɛ́ we. Usoi un n kpárálɛ̃ tɛ u nfatɛnɛ málɛ kɛ uliwaiwai áli pɛɛ kɔ lɛ̃ nyísɛlɛ̃, unfatɛnɛ yɛ kpuwaalɛnlɛ.
Amá in n la, unyinɛ pɔ̃́ nɛ́ maa rɛ: Pɔ̃́ nɛ nfatɛnɛ málɛ, nɛ́ɛn mɛwai sɔnɛ má. Nɛ́ u pɛsɛ rɛ: Íye kaa yɛ́ nfatɛnɛ m má, lipɔ́waiwai ali kɔ pɛɛ lɛ̃ nyísɛlɛ̃! Nɛ̃́ nɛ́ linɛ́waiwai nɛ pɔ́ nyísɛ rɛ nɛ nfatɛnɛ málɛ.
Pɔ nɛ kɛfa tɛnɛlɛnlɛ rɛ Uléécaa yɛ ucírɛníŋɛ lɛ, nɛ́ɛ yo? Pɔ alari málɛ. Aníri pɔ̃́ nɛ kɔ lɛ̃ nyulɛ, aa yɛ n tɛrii nɛ iwamɛ mɛpehẽ.
Pɔ́ uníri nkó! Áa la pɔkɛ́ kṍ tɛ usoi unsá nɛ uliwaiwai n nyísɛlɛ̃ tɛ u nfatɛnɛ málɛ, unfatɛnɛ ńn kuláa kúka máa?
Kɛ urɔ́sáayaha Apiraham uu uliwaiwai nɛ n nyísɛ rɛ u nɛ Uléécaa kɛfa tɛnɛlɛnlɛ uu ukɛpipi Isaaki kpísi rɛ ukɛ́ nɛ nyɔ́ɔnsɛ nnya kɛ Uléécaa uu u sée rɛ asei ute.
Áa yɛ̃ tɛ unfatɛnɛ nɛ uliwaiwai yɛ pɛɛ pɛ́nɛlɛnlɛ lin nɛ kɛsẽ́ kɛisi aí nɛ nyísɛ rɛ u mɛyíkíyiki Uléécaa nɛ kɛfa tɛnɛlɛnlɛɛ? Uliwaiwai yɛ tíyɛsɛlɛ unfatɛnɛ nn pelu.
Lɛlɛɛ Uléécaa Nsímɛ́ ritɛlɛ́ kɛ́mɛɛ n wɔ́laalɛ̃ kai lɛ̃ wa rɛ: Apiraham yɛ Uléécaa nɛ kɛfa tɛnɛlɛ, Uléécaa uu lɛ̃ nnya u séi rɛ asei ute, uu kɔ uu séi rɛ uusanɛ.
Nɔ yɛ̃ tɛ usoi liwaiwai kɛ́mɛɛ kɛ Uléécaa uu yɛ nɛ yɛ̃ tɛ asei ute lo, ái unfatɛnɛ kɛ́mɛɛ ŋmanɛ.
Uléécaa yɛ limɛcɔ unɔ́si wásánkaí Rahapi pansɛsɛlɛ asei ute uliwaiwai nnya. U pɛɛ Isirayɛɛli pikɔ́ pitumɛ yɔsilɛ, uu wai uu pi lɛ́ni api nwahacee tiki apí nɛ tɔ́mpɔ. Mɛwai mɛ̃ kɛ́mɛɛ kɛ Uléécaa uu yɛ̃́ tɛ u asei ute lɛ.
Yarɛ kɛ ipiŋɛ yɛɛ íi nfáa m má ii n kpuwaalɛnlɛ mɛcɔ kɛ nfatɛnɛ mɛɛ ńn yɛ nliwaiwai nɛ n nyísɛ rɛ n welɛ pɔ́ɔ kɔ kpuwaalɛ̃.
Pinɛ́márɛcɔ, áni kapɛ n la nɔkɛ́ nɔ́nnɛ́nɛ́í Nléécaasimɛ́ n céési. Nɔ nyulɛ ńsɔnɛ ŋmaa rɛ Uléécaa yɛ́ kam uú nɛ tɔ́ mpí tɔ́ɔ nní ń céési túhaanɛ ai picɔ tɔ́su.
Tɔ yɛ ntɔ́nɛ́í mmú mɛ́wee kulúi kɛ́mɛɛ mɛyã́ púnnɛlɛ. In tɛ unyinɛ yɛ fe úu yɛ mɛ́maa púnnɛ, liute yɛ pipele masilɛ. U yɛ́ fe uu umɛcirɛ tini.
Tɔ yɛ isã nnɔɔ-i ákpaláa walɛ ií nɛ kom ii rɔ́ m pakarɛlɛ̃ in tɔ́ tíkilɛ̃.
Ani kɔ áninɔi ripaí nkɛ̃́: Ḿpá nɛ ampiyɛ mmú, kuyɔ papɛ-papɛ kun a n kpáúlɛ̃ kun nɛ n tɔ́su, kɛtíkíí síńsápi kɛnyinɛ kɛ autíkíí uu yɛ n carii un nɛ ncée a tikisɛlɛ̃.
Limɛcɔ kɛ rilémpi arí we. Isoipiŋɛ kɛlõ síńsápi kɛnyinɛ yɛ kɛ, amá kɛ yɛ pɛɛ mɛwai píima walɛ. Ani ripaí lɛ̃ kɛ kɛnakpɛ́rɛ́ɛ́ akɛ yɛ n fe akɛ kuhópɛ píima ŋmaasi!
Tilémpi pɔ̃́ nɛ kɔ nna ncɔ lɛ. Kei yɛ mɛwai kópɛ kɛlõ kɛɛ irɔ́piŋɛ kɛ́mɛɛ ń we. Nna tɛnɛcirɛ́ kɛ́mɛɛ-pɔ kakɛ léeri kɛn irɔ́soi nnɛ́í kɛ́mɛɛ irɔ́piŋɛ silõ tɔrɔɔ mɛ́kpɛrinkpɛ pɔ́rii nɛ ntɔ́kpɔ kɛyaa-pɔ.
Asei yɛ nyɛ rɛ iyúisɛɛ nɛ sinúipi nɛ liyúikɔ́ lɛɛ m múŋui nɛ míni kɛ́mɛɛ ikpintomɛ́ nnɛ́í kɛ kɛsoipipi akɛ feriyɛ akɛ́ tini.
Amá usoi úka úu rilémpi feriyɛ ukɛ́ tĩ́. Likópɛ linyinɛ yɛ ni lɛɛ ái kútinɛ ń we. Mɛlõ mɛɛ yɛ ń kpu mɛɛ rikɛmɛɛ yipaalɛ̃.
Tɛ̃ kari yɛ nɛ Urɔ́sáa Upíima rinɔ́ɔ sɔnɛ ritikisɛ, tɛ̃ cirɛ kari yɛ kɔ nɛ sisoipipi kuu n wa sin umɛcɔ we anɔ́ɔ wa.
Nnɔ́ɔ nsɛ mmɛ-i kɛ rinɔ́ɔ sɔnɛ nɛ anɔ́ɔ kópɛ aa yɛ leemɛ. Pinɛ́márɛcɔ, áni kapɛ yɛ lɛ̃ wa.
Míni lari-lari nɛ mɛtulɛ-tulɛ yɛ́ fe amɛ ripiyɛ nhɔi nsɛ-i n léentii?
Pinɛ́márɛcɔ, kúfikiyee yɛ́ fe aku Olifiyee apipi maruu? Fiinyi kuléé yɛ́ fe aku afiiki maruu? Kɛnyásilõ nnihɔi ńn yɛ́ kɔ fe nkɛ́ míni lari lesɛmɛ.
In tɛ nɔ́kɛnɛ́cɔpɛ unyinɛ yɛ nyáni rɛ u mɛwɛ́ɛ́sɛsɔhɔ nɛ mɛnyuwɛ má, ukɛ́ tíyɛsɛ pikɛ́ uisoi sɔnɛ nɛ umɛwai sɔnɛ kɛ́mɛɛ lɛ̃ yɛ̃. Uliwaiwai likɛ́ n nyísɛlɛ̃ tɛ uisoi yɛ niŋulɛ un kɔ mɛwɛ́ɛ́sɛsɔhɔ má.
Amá in tɛ nɔ́sinɛ́fa yɛ túlúlɛ, nɔn íkɛŋɛnɛ nɔ́sinɛ́fa-i wailɛ̃, áni kapɛ nkpáni nɔ́mɛnɛ́círɛ n taásɛlɛ̃ nɔn nɔ́mɛnɛ́círɛ kiraasɛntɛ, nɔn nsímɛ́sei yálɛ̃.
Mɛwɛ́ɛ́sɛsɔhɔ mɛ̃ ámɛ kɛyómɛcaa-pɔ léeri. Kɛtẽ nté mɛkɔ́ yɛ mɛ. Kuníri kɛ́mɛɛ kamɛ léeri.
Kei kɛ kufatoi nɛ íkɛŋɛnɛ ii ń we, mɛ́woo mɛ́woo mɛwai nɛ mɛwai kópɛ ncɔpuri yɛ̀ɛ̀ kɔ kei n welɛ.
Mɛwɛ́ɛ́sɛsɔhɔ mɛɛ Uléécaa kɛ́mɛɛ-pɔ n léeri mɛwee foí yɛɛ mɛkɛ́ n nyaḿ nɛ mɛkɛtɔ-pɔ. Lɛ̃ mɛmáá, ámɛ kɔ pitele má. Mɛ yɛ kɔ ḿpá yo n wailɛ nɛ kɛmúŋɛ́. Mɛ yɛ kɔ tíyɛsɛlɛ usoi nɛ ucɔ api kómɛinɛ, amɛ kɔ ucɔ mɛyã́ íwɛ téni amɛ kɔ mɛwai sɔnɛ wai. Ámɛ pikóólɛntɛnɛ nɛ kɛcáá kɛcáá mɛwai má.
Pɛpɛɛ rinɔ́ɔ risɛ n wɛ́ɛ́si yɛ̀ɛ̀ nkíŋniŋɛ kɛ́mɛɛ nɛ picɔ nkíŋniŋɛ kalɛ. Pikulaa yɛɛ rɛ pi yɛ pansɛlɛ asei pite.
Yei kɛ pitele nɛ pinákaankɛɛ apí nɛ nɔ́kɛnɛ́mɛɛ leeri, insá nɔ́linɛ́káipi-káipi lɛɛ nɔ́ ń lémaalɛ̃ kɛ́mɛɛ?
Nɔ yɛ linyinɛ káipilɛ, amá áni yɛ fe nɔkɛ́ li yɛ̃. Ani yɛ picɔ likɔ́ inípɛɛ n tapaalɛ̃ yarɛ nɔkɛ́ pi kṍ, amá áni yɛ kɔ líka yɛ̃. Nɔ pitele wailɛ nɔn kɔ nákaankɛɛ, amá káni yɛ Uléécaa m pisɛ rɛ ukɛ́ nɔ́ hɛ nnya, áni líka má.
Ḿpá nɔn kɔ Uléécaa m pisɛ rɛ ukɛ́ nɔ́ hɛ, káni pipisɛ n nyu nnya, úu yɛ nɔ́ hɛ. Lɛ̃ kani ń la nɔkɛ́ nɛ nɔ́linɛ́káipi-káipi n wa kani yɛ pisɛ.
Nɔ́ mpí nɔ́ɔ áni nní Uléécaa ŋmanɛ nɛ kɛfa n tɛnɛlɛ̃, áni nyu rɛ usoi un kɛtẽ nté likɔ́ n la, u Uléécaa ulaarɔ lɛɛ? Nkó yɛɛ kɛtẽ nté likɔ́ ń la yɛ pansɛlɛ Uléécaa ulaarɔ.
Nɔ nyu rɛ nsímɛ́ mɛɛ Uléécaa Nsímɛ́ ritɛlɛ́ kɛ́mɛɛ ń we yɛ mɛ́woo nkɔ́ lɛɛ? Mmɛɛ mmú rɛ: Uléécaa yɛ nfáa kuu kɛrɔ́mɛɛ n wa lalɛ nɛ kɛfa kɛsɛ, hái un nkɛcáá iláarɔ wai.
U kɔ ípɛɛlɛ́ɛ píima rɔ́ nyísɛlɛ. N yɛ maa rɛ: Uléécaa yɛ̀ɛ̀ píyuwɛ́laa ncée tápisilɛ uu mpí pɛɛ yɛ pimɛcirɛ rincɛ́pisɛ ípɛɛlɛ́ɛ nyísɛ.
Lɛ̃ nnya, ani nɔ́mɛnɛ́círɛ ricɛpisɛ ani Uléécaa mɛtene n we, ani tasi ani kuníri ncée tápisi, ku yɛ́ wuri nɛ kɛtaa-pɔ aku nɔ́ yá.
Ani nɛ Uléécaa rikɔ, uyɛ̃ ukɛ́ kɔ nɛ nɔ̃́ tikɔ. Nɔ́ pikópɛkɔɔ́ mpí, ani nɔ́anɛ́nípɛ nalɛ akɛ́ fũ, ani kɔ nɔ́sinɛ́fa hɛɛrɛ, nɔ́ inɔ́ɔ itɛ́ itɛ́ pikɔ́ mpí!
Ani yɛ̃ tɛ íwɛ kɛ́mɛɛ kaní we, ani n téni nɔn nkpɔ tũ. Ani nnyei riyá ani ikpɔtu téni, nɔ́nnɛ́pɔ́ɔnarɛ nkɛ́ pansɛ mpɔ́ɔcaai.
Ani nɔ́mɛnɛ́círɛ Upíima kɛyu-i ricɛpisɛ, u yɛ́ pɛɛ nɔ́ ritaásɛ.
Pimárɛcɔ, áni kapɛ nɔ́mɛnɛ́cɔpɛcirɛ kɛcáá nkópɛ n símaanɛ. Nkó yɛɛ umárɛcɔ kɛcáá nkópɛ n símisi nɛ́ɛ nkó yɛɛ akópɛ u m pálɛ̃ yɛ kɔ isé akópɛ palɛnlɛ. In tɛ pɔ́ isé kɛcáá nkópɛ símisi áa kɔ pɛɛ i tikilɛ̃, pɔ pɛɛ lɛ̃ iutúhaanɛ lɛ.
In kɔ nɛ Uléécaa mɛcirɛ kóló yɛɛ isé wa. Uyɛɛ yɛ́ kɔ fe uu itúhaanɛ i le. Umɛcirɛ yɛɛ yɛ́ fe uu usoi riyu lɔlu nɛ́ɛ uu tíyɛsɛ usoi uu pɔlu. Amá pɔ́ɔ nní picɔ akópɛ m pálɛ̃, pɔ músu rɛ pɔ́ɔ úye?
Nɔ́ mpí kaḿ nɛ mánɛ, nɔ́ɔ yɛ nní ḿ maa rɛ: Tɔ́ nɛni nɛ́ɛ kóso kuyu nkú-i ha ari kei kuŋmɛ̃ kusɛ tonɛ ari kpéénsɛ ari kuláa yɛnu.
Nɔ́ɔ yɛ áni n nyu ricuruu rɛ íye kai kóso nɔ́ weesinɛ. Nɔ we yarɛ mɛléné mɛɛ n léemɛ ámɛ yɛ kɔ náŋai amɛ́ nɛ tɛnɛpɔ api mɛ paapɔ.
Li nɛ sá rɛ nɔkɛ́ yɛ maa rɛ: Upíima un n la, tɔ́ nfáa m má ari nní nɛ́ɛ licɔ nní wai.
Pɛɛ́ kɛ nɔ́ɔ we nɔn áyu wɛ́ɛ́si nɔn nɔ́mɛnɛ́círɛ taásɛlɛ̃. Lipiyuwɛ́laa pɛ̃ mpuri ápi nyaḿ.
Usoi un lɛlɛɛ nɛ n sá rɛ ukɛ́ n wa n nyu, unsá li n wa, akópɛ kuu wa.
Nɔ̃́ pimámá kam nkpéni nɛ mánɛ: Ani ntóósi mɛɛ nɔ́ n lɛɛrinɛ nnya tẽ́ ani sipupɛila kɔ́ni.
Nɔ́linɛ́kɔ́ yɛ fɔnilɛ, nsɛpi nn nɔ́mɛnɛ́lapɛ fulu.
Ncámɛ́ yɛ nɔ́unɛ́wura nɛ nɔ́nnɛ́wóóweni lonlɛ. Ncámɛ́ mmɛ mɛɛ nyísɛ rɛ nɔ́linɛ́waiwai ái nyaḿ, nkɛ́ pɛɛ kɔ nɔ́ li yarɛ nna mɛɛ torɛ. Nɔ mɛmá kɔ́ɔ́ilɛ ani curii, in kɔ nɛ siyáa tɔrɔɔ kɛ́mɛɛ karí we.
Nɔ pikɛikɔ́ pɛɛ nɔ́sinɛ́carɛ-i n kɛisi ńsɔnɛ pihɛ́ɛ́lɛ yɛlɛ, liitu ii kɛyómɛcaa-pɔ tulu. Nɔ́pinɛ́kɛikɔ́ yɛ ténilɛ, piitu ii Upíima, ńnaŋɛ nnɛ́í ute atu-i lompɔ.
Nɔ nɔ́inɛ́soi kɛ́mɛɛ kɛtẽ nkɛ́ kɛcáá ńnarɛ konlɛ ani kɔ nɔ́mɛnɛ́la wai, ani le ani mɛ́kpɔ wai yarɛ isɛɛ kapí nɛ kɛyáa pikópɛ n sĩ́.
Nɔ yɛ asei ute akópɛ palɛ ani kɔ u kopu úu yɛ nɛ nɔ́ náasi.
Lɛ̃ nnya pimárɛcɔ, ani n kahari nɔn nɛ mɛ̃́ Upíima ukɛ́ ha nɛ pɛɛmɛ. Ani yɛ̃ lɛ̃ kɛ ulamɛ uu yɛ n kahari ikónɛ foí nɛ itɔ́rɔɔ ií nɛ cuuni, un mɛ̃́ tɛ u yɛ́ kam uu ukɛcarɛ-i ilukɛ sɔnɛ kpasi.
Nɔ́ɔkɛ́ kɔ limɛcɔ n kahari nɔn taalɛ̃, Upíima mɛkamɛ yɛ nnyáã walɛ.
Pimárɛcɔ, áni kapɛ nɛ nɔ́mɛnɛ́cɔpɛcirɛ n ténaanɛ, insá lɛ̃ Uléécaa yɛ́ nɛ nɔ́ túhaanɛ uu akópɛ nɔ́ pa. Utúhaanɛ yɛ rinɔnɔɔ-i pinyɛrɛ masilɛ.
Pinɛ́márɛcɔ, ani antepuyɛ pɛɛ nɛ Upíima rinyiri n símisi iwɛ nɛ pinniŋɛ m paílɛ̃, aní n niŋú nɔn nɛ pimɛcɔ íwɛ kɛ́mɛɛ́ we.
Ani yɛ̃ tɛ tɔ yɛ pɛpɛɛ pimɛcirɛ pimúlɛ́ ń fe maa rɛ pi pínarɛkomɛ lɛ. Nɔ Yɔɔpu kɛcáá nsímɛ́ kónlɛ rɛ u pɛɛ ikari walɛ, ani kɔ yɛnu lɛ̃ kɛ Upíima uu kɛ́tɔ-pɔ u n hɛ. Upíima yɛ̀ɛ̀ pisoi íwɛ píima ténlɛ uú nɛ kɛfa pi fénnɛ.
Pinɛ́márɛcɔ, ḿpá lin íye n we, áni kapɛ yɛ nɛ kɛyómɛcaa nɛ́ɛ kɛtẽ nɛ́ɛ líka mpuri ritá nɔkɛ́ nɛ wéeri. Nɔn tɛ “ɛɛɛ”, likɛ́ “ɛɛɛ” nɔn tɛ “eehei”, likɛ́ “eehei”. Uléécaa úu kapɛ nɛ nɔ́ n túhaanɛ ukɛ́ akópɛ nɔ́ ḿ pa nnya.
Nɔ́ unyinɛ yɛ íwɛ kɛ́mɛɛ we, nɛ́ɛ yo? Liute ukɛ́ kɛyómɛ yáási. Nɔ́ unyinɛ yɛ mpɔ́ɔnarɛ kɛ́mɛɛ we, nɛ́ɛ yo? Liute ukɛ́ ipakarɛ siyomɛ nɛ Upíima pakarɛ.
Nɔ́ unyinɛ yɛ pɔ́ɔ́lú, nɛ́ɛ yo? Liute ukɛ́ Uléécaa icápinɛ piwɛ́ɛ́sɛ sée api Upíima rinyiri nɛ mɛ́kpɔ u n níŋɛsi pin ukɛcáá Uléécaa yáási.
Nfatɛnɛ piyomɛyáhaa yɛ́ utóikɔ́ riyu lɔ, Upíima uu u pɔisɛ. In tɛ akópɛ anyinɛ kuu wa, Upíima uu u sárɛi.
Lɛ̃ nnya, ḿpá úye ukɛ́ yɛ uakópɛ uucɔ yámnɛ, ḿpá úye uu yɛ kɔ uucɔ kɛcáá Uléécaa yáási nɔkɛ́ nɛ ḿ peí nnya. Nkó yɛɛ Uléécaa kɛyu-i asei n tíkilɛ̃ piyomɛyáhaa yɛ̀ɛ̀ pikɛi píima walɛ.
Elii yɛ pɛɛ kɛsoipipi lɛ mɛrɔ́cɔ mmɛ́. Uú nɛ Uléécaa téni rɛ ikónɛ íi kapɛ cuũ. Ikónɛ ii mɛsei picuũ yá aŋmɛ̃ ataani nɛ iwárɛ ikpuulũ.
Uu kɔ limɛmáá yáási rɛ ikɛ́ cuũ, Uléécaa uu ikónɛ cuunsɛ, ilukɛ ii kɛtẽ kɛcáá wai.
Pinɛ́márɛcɔ, nɔ́ úye un asei ncee n tíyɛ un m pɔ, nɔ́ unyinɛ un kei u m pɛsɛpɔ,
ani n nyu rɛ nkó yɛɛ ukópɛkɔɔ́ ncée mmɛ̃ kuu n tíyɛ uu pɔlu kɛ́mɛɛ m pɛsɛpɔ, yɛ usoi nkpɔ-i lésɛlɛ Uléécaa uu kɔ lɛ̃ nnya akópɛ mɛyã tinnɛ.
Nɛ́ɛ Piyɛɛ. Nɛ Yeesu Kirisi utumɛ lɛ. Nɛ́ɛ nɔ̃́ kɛ Uléécaa uu n wɛ́ɛ rɛ ani pansɛ upikɔ́ rítɛlɛ́ ntí wɔ́lu. Nɔ pisánɛ lɛ nɔn Pɔnti nɛ Kalasii nɛ Kapatɔɔsi nɛ Asii nɛ Pitinii sitẽ kɛcáá yɛkaalɛ̃.
Sáa Uléécaa yɛ nɔ́ wɛ́ɛ yarɛ kuu mɛkɛɛ-mɛ ḿ ma. U Nfáasɔnɛ nɛ ritikilɛ uú nɛ nɔ́ wɛ́lɛ uu iyaa yekei rɛ ani Yeesu Kirisi m pakarɛlɛ̃ ani kɔ umɛnyɛ wolɛ ani funi. Uléécaa ukɛ́ ípɛɛlɛ́ɛ nɛ nkíŋniŋɛ mɛyã́ nɔ́ hɛ.
Tɔ Urɔ́píima Yeesu Kirisi usaa Uléécaa pakarɛ. U íwɛ mɛyã́ tɔ́ ténlɛ uu Yeesu Kirisi mɛyisɛ pikpɔkpɔ kɛ́mɛɛ nɛ tiki uú nɛ nfáa falɛ rɔ́ hɛ. Lɛ̃ nnya kari tálɛ̃ tɛ tɔ nfáa yɛ̃.
U kɔ nfáa falɛ rɔ́ hɛlɛ rɛ tɔkɛ́ lisɔnɛ lɛ̃ yɛ̃. Ái yɛ fɔni, ái yɛ mɛ́kpɛrinkpɛ wa, ái yɛ kɔ caai.
Nɔ̃́ kɛcáá kɛ Uléécaa uú nɛ unnaŋɛ ḿ paílɛ̃, un nɔ́ múílɛ̃ tɛ nɔ nɛ kɛfa u tɛnɛ ukɛ́ nɛ nɔ́rinɛ́yu lɔ nnya. Siyáa tɔrɔɔ kɛ́mɛɛ kuu lɛ̃ wainɛ likɛ́ nyísɛ.
Ḿpá kai nɛni nní m pisɛ rɛ likɛ́ ncɔ́ŋ mpehẽ mpehẽ kɛ́mɛɛ nɔ́ m peikɛɛ rɛ nɔ́anɛ́pɔ́ɔ akɛ́ n caailɛ̃, ani nɛ mpɔ́ɔnarɛ n cɔpisi.
Li lɛ̃ walɛ rɛ likɛ́ yɛ̃́ tɛ íye kɛ nɔ́nnɛ́fatɛnɛ nsɔnɛ nn sá. Wura yɛ̀ɛ̀ caailɛ. Ḿpá nɛ lɛ̃, pi yɛ uyɛ̃ ticuruu nna kɛ́mɛɛ walɛ pikɛ́ unsɔnɛ yɛ̃. Nɔ́nnɛ́fatɛnɛ yɛ wura ríyu felɛ. Limɛcɔ kɛ Uléécaa uu yɛ nɔ́nnɛ́fatɛnɛ musí ukɛ́ nnsɔnɛ yɛ̃. Lɛlɛɛ yɛ́ tíyɛsɛ aní ha kɛyáa kɛ̃ kɛ Yeesu Kirisi uu umɛcirɛ ń lesɛnɛ ukɛ́ nɔ́ n nyísɛ, pisoi iyáhaa nɛ ipakarɛ nɛ ríyu yɛnu.
Nɔ u lalɛ áni kahanɛ u n yɛ̃. Nɛ nkpéni-mɛ áni kahanɛ u n yɛ̃, amá nɔ kɔ pɛɛ́ nɛ kɛfa u tɛnɛlɛnlɛ, nɔn kɔ mpɔ́ɔnarɛ nɛ cɔpisi ái kumúŋɛ́ má, lin kɔ ríyu má.
Kɛ Uléécaa uu nɔ́anɛ́yu n lɔ nnya kani lɛ̃ nɛ mpɔ́ɔnarɛ cɔpisi. Kani Yeesu nɛ kɛfa n tɛnɛ kulaa yɛ kpɛ̃ kani n yɛ̃́.
Antepuyɛ yɛ pɛɛ mɛkɛɛ wɛ́ɛsilɛ pikɛ́ píyulalɛ pɛ̃ kumúŋɛ́ yɛ̃́. Pi pɛɛ mɛkɛɛ-mɛ lihɛɛhɛɛ lɛ̃ kani n yɔ́sunɛ nsímɛ́ símisilɛ.
Kirisi Nfaasɔnɛ yɛ pɛɛ pikɛmɛɛ́ welɛ nn hái mɛkɛɛ-mɛ pi símisi íwɛ iyɛ̃ kɛ Kirisi uu mɛlukɛ m má nɛ ríyu tɛ̃ kuu n sɔ́nti ukɛ́ ń yɛ̃́. Lɛ̃ nnya kapi wɛ́ɛsi api perei ńsɔnɛ pikɛ́ yɛ̃́ tɛ kumúŋɛ́ kúye-i nɛ íye kai sɔ́nti likɛ́ lɛ̃ wa.
Ai pi nyísɛ api yɛnu rɛ ái piricuruu kɛ nsímɛ́ mmɛ̃ kapi n símisi nń nɛ mánɛ, amá nɔ̃́ knń nɛ mánɛ. Mmɛ̃ kɛ pɛpɛɛ Nsímɛ́ Kɛcirɛ nɔ́ n yóólɛ̃ api kɔ nɛni nní nɔ́ símisi. Nfáasɔnɛ mɛɛ kɛyómɛcaa n léeri nnaŋɛ kapí nɛ nɔ́ símisi. Piléécaatumɛ ricuruu yɛ lalɛ pikɛ́ nsímɛ́ mmɛ̃ ceri.
Lɛ̃ nnya, ani lɛ̃ kani yɛ́ n wa kɛcáá nɔ́kɛnɛ́múŋɛ́ n wailɛ̃. Ani ḿpá yo n wai nɛ kɛmúŋɛ́, ani mɛyíkíyiki n tálɛ̃ tɛ Uléécaa yɛ́ nɛ kɛfa nɔ́ fénnɛ uu Yeesu Kirisi mɛkamɛ kɛ́mɛɛ ihɛɛ nɔ́ pa.
Nɔ siwã́ lɛ sɛɛ yɛ m pakarɛ. Lɛ̃ nnya, áni kapɛ nɔ́mɛnɛ́la n tikilɛ̃ yarɛ kaní pɛɛ ń we áni mɛ́ka nyu.
Ani Uléécaa mɛcɔ n we nɔn likópɛ kaasɛ. Uyɛɛ nɔ́ sée. Ani nɔ́mɛnɛ́wee nnɛ́í kɛ́mɛɛ n kpã́iilɛ̃ yarɛ kɛ Uléécaa yɛɛ nɔ́ ń sée uu n kpã́iilɛ̃ mɛcɔ.
Li wɔlaalɛ̃ tɛ: Ani n kpã́iilɛ̃ yarɛ kɛ nɛ́ɛ n kpã́iilɛ̃ mɛcɔ.
Nɔ yɛ nɔn Uléécaa n yáási, nɔ yɛ u sée rɛ Sáa. Úu yɛ úka kɛyu ripaí ukɛ́ kɛlenɛ umɛwai kɛcáá u túhaanɛ. Lɛ̃ nnya, li nɛ sá rɛ nɔkɛ́ lɛ̃ nnɛ́í kani nɔ́inɛ́soi kɛ́mɛɛ n wai kɛ́mɛɛ u n wuru.
Nɔ kɔ mɛyíkíyiki nyulɛ rɛ ái linyinɛ lɛɛ yɛ n caai yarɛ nní nwóóweni nɛ́ɛ wura kapi kpísi apí nɛ nɔ́anɛ́yu lɔlu apí nɛ nɔ́pinɛ́kpurɛ mɛwee mɛɛ ámɛ kuláa kúka m má kapi nɔ́ rintɛ́ŋ́sɛ kɛ́mɛɛ nɔ́ lesɛ.
Amá Kirisi mɛnyɛ sɔnɛ mɛɛ ríyu m má kapí nɛ rɔ́ lésɛ. U we yarɛ inyɔ́ɔnsɛsaŋ yɛɛ íi ríka n caailɛ̃, íi kɔ ríka tɛŋ́lɛ̃ kapí nɛ rɔ́ nyɔ́ɔnsɛ.
Uyɛ̃ kɛ Uléécaa uu hái mɛkɛɛ-mɛ wɛ́ɛ uu kɛlenɛ ḿpá yo wai rɛ ukɛ́ pisoi ayu lɔ. Uu kɔ nkpéni nɔ̃́ nnya siyáa tɔrɔɔ nsí-i u lesɛri rɛ likɛ́ nɔ́ yóriyɛ.
Uyɛ̃ kani ritiki aní nɛ Uléécaa kɛfa tɛnɛ. Uléécaa uyɛɛ pikpɔkpɔ kɛ́mɛɛ u yukusɛ uu ríyu u waisɛ rɛ nɔkɛ́ nɛ Uléécaa kɛfa tɛnɛ ani kɔ nɛ u n tálɛ̃ nnya.
Nɔ nkpéni nsímɛ́sei mɛɛ yɛ usoi riyu n lɔ pakarɛlɛnlɛ ani pɛɛ́ nɛ fe ani mɛyíkíyiki n lakaanɛ ńsɔnɛ. Lɛ̃ nnya, ani nɛ nɔ́sinɛ́fa nnɛ́í n lakaanɛ, ái kapɛ kɛcáá kɛcáá.
Uléécaa Nsímɛ́ yɛ tíyɛsɛlɛ ani nfáa falɛ yɛnu. Áni nfáa falɛ yɛ̃ yarɛ kapi yɛ kɛsoipipi kɛɛ yɛ n kpu m mári. Uléécaa Nsímɛ́ ńn we yarɛ nlukɛpuri mɛɛ yɛ n caai. Ńn yɛ caai. Mɛsɛ́rɛ knń we nɛ nnfaa.
Kɛsoipipi yɛ we yarɛ mɛyúi. Kɛriyu kakɛ yɛ n yɛ̃́ yarɛ mɛyúi mɛfɛlɛ. Mɛyúi yɛɛ kóósilɛ mɛfɛlɛ amɛ súrii.
Amá mɛsɛ́rɛ kɛ Upíima Nsímɛ́ Kɛcirɛ pɔ́ɔ yɛ n we. Nsímɛ́ mmɛ̃ kapi nní Nsímɛ́ Kɛcirɛ kɛ́mɛɛ nɔ́ riyóó.
Lɛ̃ nnya, ani rikpákárá nnɛ́í mpuri nɛ nnɔ́ɔmɛ nɛ kɛcáá kɛcáá mɛwai nɛ kufatoi nɛ iwɔ́hɔ́ riyá.
Ani Uléécaa nsímɛ́ n la yarɛ kɛ siwã́ fɛnfɛ̃í asi yɛ nní mɛpɛ sɔnɛ ń la, likɛ́ tíyɛsɛ nɔkɛ́ ńsɔnɛ papisi, likɛ́ kɔ nɔ́anɛ́yu lɔ nnya.
Nɔ Upíima isoi sɔnɛ pilélé masilɛ.
Ani nɛ u rikɔ, uyɛɛ riparɛ kɛcirɛ tɛɛ yɛ nfáa n hɛ kɛ pisoi api n kɛ́si, Uléécaa pɔ́ɔ ri wɛ́ɛ rɛ tɛtɛɛ uinipɛɛ-i rinɛ́íkɔɔ́.
Nɔ̃́ ticuruu, nɔ́ɔkɛ́ kɔ n we yarɛ aparɛ nyɛɛ nfáa m má. Nyɛ̃ kɛ Uléécaa uu kpísi, uu tíyɛsɛ Unfaasɔnɛ nń nɛ ukɛyɔ u mɔm. Kei kaní yɛ́ piléékɔɔ́ icápinɛ n wai, piléékɔɔ́ pɛɛ pinfaa n kpísi pin nɛ inyɔ́ɔnsɛ kuu ń la u wai, uyɛ̃ un kɔ Yeesu Kirisi nnya i pakarɛntɛ. Uléécaa Nfaasɔnɛ kɛ́mɛɛ kɛ liinyɔ́ɔnsɛ iyɛ̃ ii léeri.
Li Uléécaa Nsímɛ́ ritɛlɛ́ kɛ́mɛɛ wɔ́laalɛ̃ tɛ: Nɛ riparɛ kɛ Uléécaa uu n wɛ́ɛ tin nnɛ́í má kpísilɛ kɛ́ Siyɔɔ-pɔ karii rikɛ́ pansɛ kɛnui riparɛ. Úye un nɛ ri n tálɛ̃, úu isɛi mɛlukɛ má.
Tiparɛ tɛɛ nɔ́ mpí nɔ́ɔ nní nɛ kɛfa n tɛnɛlɛ̃ kɛ́mɛɛ kuláa píima málɛ. Amá ri pɛpɛɛ ápi Uléécaa nɛ kɛfa n tɛnɛlɛ̃ kɛ́mɛɛ́ welɛ yarɛ lɛ̃ kapi nní Uléécaa Nsímɛ́ ritɛlɛ́-i n wɔ́i rɛ: Tiparɛ kɛ pimɔ́mɛ api n fómpɔ tɛɛ nkpéni pansɛ tikɛcirɛ tɛɛ kɛnui-i ń we. Li kɔ wɔlaalɛ̃ tɛ: Tiparɛ rinyinɛ yɛ ri kɛ pisoi api yɛ rinkpɔ́u, kuparɛcaŋaa kunyinɛ yɛ ku kpɛɛ yɛ pisoi n lóisɛ.
Kɛ pisoi pɛ̃ api Uléécaa nsímɛ́ pipakarɛ ń yɛ nnya kapi ti rikpɔu. Lɛ̃ kai kɔ hái mɛkɛɛ-mɛ we rɛ likɛ́ pi wa.
Amá nɔ̃́ nɛ mpuri mmɛ̃ kɛ Uléécaa uu n wɛ́ɛ lɛ. Nɔ piléékɔɔ́ icápinɛ lɛ pɛɛ uyɔ́ɔpi inyɔ́ɔnsɛ n wa. Nɔ Uléécaa pikɔ́ lɛ. U nɔ́anɛ́yu lɔlɛ uu mɛtɛ́í kɛ́mɛɛ nɔ́ yekei rɛ ani umɛwai píima pisoi riyóó.
Áni pɛɛ mɛkɛɛ Uléécaa mpuri pikɔ́, amá nɔ nkpéni umpuri pikɔ́ lɛ. Uléécaa úu pɛɛ mɛkɛɛ íwɛ nɔ́ tẽ́, amá u nkpéni íwɛ nɔ́ ténlɛ.
Pinɛ́sánɛ lala kɛcirɛ, nɔ kɛtẽ nté pisánɛ lɛ pɛɛ pincee n tɔ́su. Nɛ la kɛ́ nɔ́ riŋmɔ́ɔ́púsɛ rɛ ani nɔ́mɛnɛ́círɛ tĩ, áni kapɛ likáipi-káipi lɛɛ nɛ nɔ́ n tɔpu n tikilɛ̃.
Nɔ́inɛ́soi kani n le nɔn nɛ pɛpɛɛ ápi Uléécaa n wuru kɛ́mɛɛ́ we ikɛ́ n nyaḿ. Lin lɛ̃ n wa, kei kapi yɛ́ pɛɛ nɔ́ ń wɔ́hɔsi rɛ nɔ mɛwai kópɛ wai, api kei nɔ́mɛnɛ́wai sɔnɛ yɛnu api Uléécaa ríyu waisɛ kɛyáa kɛ̃ kuu n sɔ́nti.
Ani Upíima nnya sisoipipi iyɔɔpi nnɛ́í yɛɛ kɛtẽ kɛcáá ń we m pakarɛlɛ̃. Ufoí yɛɛ uyɔ́ɔpi yɛɛ kɛtẽ nnɛ́í kɛcáá ńnaŋɛ n te.
Ani kɔ pɛpɛɛ umɛtene ń we m pakarɛlɛ̃. Pɛ̃ kuu túmɛi rɛ pikɛ́ yɛ piwaikópɛkɔɔ́ kutu ripasa, pikɛ́ kɔ pɛpɛɛ lisɔnɛ n wai ríyu waisɛ.
Lɛ̃ kɛ Uléécaa uu ń la lɛɛ rɛ ani lisɔnɛ n wai, piníri pɛɛ nɛ nɔ́ n kɛ́ŋɛnɛ pikɛ́ nɛ rinsɛ́ɛ́ nnya.
Ani n we yarɛ pisoi pɛɛ ápi úka kɛcáá n tṹ, amá áni kapɛ pɛɛ rɛ káni nní úka kɛcáá ń tṹ nnya, nɔ́ rikpákárá mɛwai m má nɔn mɛkɛcáá yáriilɛ̃. Ani n we yarɛ Uléécaa pikɛikɔ́.
Ani yɛ ḿpá úye m pakarɛlɛ̃. Ani nɔ́pinɛ́márɛcɔ n la, ani Uléécaa n wuru, ani kɔ uyɔ́ɔpi ríyu n waisɛlɛ̃.
Nɔ̃́ pikɛikɔ́, li pisɛ rɛ nɔkɛ́ nɔ́mɛnɛ́círɛ ricɛpisɛ ani nɔ́pinɛ́kɛisaa n wuru. Ái pɛ̃ isoi yɛɛ ń nyaḿ pin kɛfa láárú ŋmanɛ, amá nɛ pɛ̃ mɛkɔ́ mɛɛ m páápú kani yɛ́ m pakarɛlɛ̃.
Li nyamlɛ rɛ ḿpá pin usoi íwɛ n lukɛisɛ kái pɛɛ́ nɛ n sá rɛ ukɛ́ n le, li ríyu málɛ rɛ ukɛ́ Uléécaa kuú nɛ asei n tíkilɛ̃ nnya n kahari.
Asei kɛcáá, tíyu ríye kai má rɛ usoi ukɛ́ uncaai nnya íwɛ n yɛnaalɛ̃. Amá in tɛ usoi yɛ lisɔnɛ wai un kɔ pɛɛ́ nɛ íwɛ kahari, li Uléécaa inipɛɛ-i lisɔnɛ lɛ.
Lɛ̃ kɛ Uléécaa uú nɛ nɔ́ n sée rɛ ani yɛ wa yɛ lɛ̃. Kirisi pɔ̃́ nɛ kɔ nɔ́kɛnɛ́cáá íwɛ lilɛ uú nɛ nɔ́ nyísɛ rɛ ani uncee n tikilɛ̃.
Uyɛ̃ úu akópɛ áka wailɛ̃, nnɔ́ɔmɛ ńka ńn kɛtumɛ unnɔɔ-i léemɛ.
Pi u lámaankɛɛlɛ, amá úu úka alɛ̃́ cɛɛi, api íwɛ u lukɛisɛ, amá úu úka sisikɛɛ, amá umɛcirɛ kuu kpísi uu Uléécaa yɛɛ asei nɛ n túhaanɛ anipɛ-i wai.
Arɔ́kópɛ kuu kpísi uu ukɛcáá wai apí nɛ kunapɛ́ɛ́kɔɔ́ kɛcáá u karii rɛ akópɛ akɛ́ kɛrɔ́cáá le, tɔkɛ́ pɛɛ lɛlɛɛ ń nyaḿ Uléécaa inipɛɛ-i n wai nnya. Uakpɛ̃ nyɛɛ tíyɛsɛ kɛ tɔ́ɔ nɛ peí.
Nɔ pɛɛ mɛkɛɛ-mɛ nyɛ́rɛilɛ yarɛ sipoipipi sɛɛ m pɔ. Amá nɔ nkpéni usɛɛsẽ́ nɛ uyɛɛ nɔ́kɛnɛ́cáá ḿ paílɛ̃ kɛ́mɛɛ pɛlɛlɛ.
Limɛcɔ kaí we nɛ nɔ̃́ pinɔ́si kɛ́mɛɛ, ani nɔ́mɛnɛ́círɛ ricɛpisɛ, ḿpá nɔ́ úye ukɛ́ uula m pakarɛlɛ̃. Lɛlɛɛ yɛ́ tíyɛsɛ pɛ̃ pila pɛɛ ápi nɔ́kɛnɛ́cɔpɛ Uléécaa nsímɛ́ nɛ kɛfa n tɛnɛlɛ̃ api nɔ́inɛ́soi sɔnɛ yɛnu. Ḿpá nɔnsá nsímɛ́ mmɛ̃ n símisi, pi yɛ́ pɛɛ́ nɛ Uléécaa kɛfa tɛnɛ
rɛ pi nɔ́inɛ́soi sɔnɛ kani n le nyáni nnya.
Áni kapɛ nɛ ipiŋɛ kɛcáá mɛlapɛ lɛkaa-lɛkaa kutu n cɔlɛ̃, yarɛ nní pinyúpipahaa nɛ wura ikólɛ́ nɛ ilũ sɔnɛ pitánti.
Amá lɛlɛɛ Uléécaa kɛ́mɛɛ ríyu m má lɛɛ nní mɛlapɛ lɛkaa-lɛkaa mɛɛ usoi kɛfa-i m pékaalɛ̃. Ámɛ yɛ caai, ámɛ yɛ kɔ fɔni. Lɛlɛɛ nɔ́nnɛ́fanarɛ nɛ nɔ́inɛ́soi niŋɛ-niŋɛ kani n le.
Limɛcɔ kɛ pɛɛ mɛkɛɛ pinɔ́si pɛɛ Uléécaa nɛ kɛfa n tɛnɛlɛ̃ pin pipila pakarɛlɛ̃ pin kɔ nɛ Uléécaa tálɛ̃ api yɛ pɛɛ lapisi.
Piusɛ yɛɛ nní Sara yɛɛ pɛɛ ula Apiraham m pakarɛlɛ̃ hái uu yɛ nɛ u séi rɛ uusaa. Nɔn lisɔnɛ n wai, nɔnsá líka n wuru, nɔ pansɛlɛ ukɛpirɛ pikɔ́.
Limɛcɔ nɔ̃́ pitisi, ani nɛ nɔ́pinɛ́nɔ́si n we nɔn ńsɔnɛ pi narɛsi rɛ ápi páápú nnya. Nfáa mmɛ̃ kɛ Uléécaa uu nɔ́ n hɛ faalaa, nɔ́ nɛ pɛ̃ kuu kɛsẽ́ n hɛ. Lɛ̃ nnya, ani ríyu pi n waisɛlɛ̃. Lin lɛ̃ n we, líka ái yɛ́ pɛɛ nɔ́pinɛ́yómɛyáhaa kɛ́mɛɛ nɔ́ púnɛisɛ.
Ntɔ́rɔɔ kam nɔ́ n símisinɛ yɛ mmú rɛ ani kɛmúŋɛ́ kɛsɛ m má nɔn kɛfa pɛ́nɛlɛ̃. Umárɛcɔ nla nkɛ́ nɔ́kɛnɛ́mɛɛ́ n we, ani yɛ kɔ ucɔ íwɛ téni ani kɔ nɔ́mɛnɛ́círɛ n cɛpisɛlɛ̃.
Áni kapɛ yɛ mɛwai kópɛ n cɛikɛɛnɛ, áni kapɛ yɛ kɔ alɛ̃́ n cɛikɛɛnɛ, amá ani yɛ rinɔ́ɔ sɔnɛ usoi ritikisɛ. Lɛ̃ nnya kuu nɔ́ sée rɛ ani yɛ lɛ̃ wa, rinɔ́ɔ sɔnɛ rikɛ́ kɔ nɛ nɔ̃́ n tikilɛ̃ yarɛ kuu ḿ ma.
Li Uléécaa Nsímɛ́ ritɛlɛ́ kɛ́mɛɛ wɔ́laalɛ̃ tɛ: Usoi un mɛyíkíyiki n la ukɛ́ isoi sɔnɛ li likɛ́ kɔ siyáa nnɛ́í u n láárú, li pisɛ rɛ ukɛ́ urilempi nɛ nsímɛ́ kópɛ tĩ. Uu kɔ unnɔɔ nɛ nnɔ́ɔmɛsimɛ́ káásɛ.
Ukɛ́ umɛcirɛ nɛ mɛwai kópɛ tɔ. Uu lisɔnɛ n wai. Ukɛ́ nkíŋniŋɛ piwɛ́laa nɛ kɛ́yu m mahanlɛ̃.
Upíima yɛ pɛpɛɛ asei n tíkilɛ̃ inípɛɛ tapaalɛnlɛ. Un kɔ pipiyomɛyáhaa kutu cɔlɛ̃. Amá u yɛ pɛpɛɛ mɛwai kópɛ n wai kɛpirɛ ritɔlɛ.
In tɛ lisɔnɛ piwai kaní nɛ kɛ́yu mahanlɛ̃, wóo yɛ́ pɛɛ íwɛ nɔ́ n wai?
Ticuruu in tɛ lisɔnɛ kani wai nnya kani íwɛ le, likɛ́ nɔ́ n láárú. Áni kapɛ pisoi n wuru, líka ái kapɛ yɛ kɔ nfasimɛ́ nɔ́ tã.
Amá ani nɔ́sinɛ́fa-i n nyu rɛ Kirisi yɛɛ Upíima, ani kɔ ríyu u n waisɛ. Ani yɛ nɔ́mɛnɛ́círɛ n cápinɛlɛ̃ nɔn nɛ mɛ̃́ tɛ pin nɔ́ m pisɛ rɛ yo nnya kani nní mɛyã́ nɛ u tálɛ̃
nɔkɛ́ rinɔ́ɔ ńsɔnɛ yɔsí nɛ ipakarɛ. Ani kɛfa n kpã́iilɛ̃, pɛpɛɛ nɛ nɔ́ n náási rɛ pikɛ́ nɔ́rinɛ́yu kpu pin nɔ́ lámisi rɛ nɔ Kirisi tikilɛ̃ nnya, pikɛ́ isɛi li.
In Uléécaa mɛla, li kutɔsi we nɔkɛ́ lisɔnɛ n wai nɔn nɛ íwɛ le nɛ kani yɛ́ nɔ́mɛnɛ́wai kópɛ kɛcáá nnya íwɛ n le.
Asei kɛcáá, nkpɔ cirɛníŋɛ kóló kɛ Kirisi uu pisoi akópɛ kɛcáá kpu. Uricuruu úu akópɛ áka má, amá uu pikópɛkɔɔ́ kɛcáá kpi rɛ ukɛ́ nɛ Uléécaa kɛ́mɛɛ pi ha nnya. Pi u kpulɛ uu kpi yarɛ kɛ kɛsoipipi akɛ yɛ n kpu mɛcɔ, amá Uléécaa Nfaasɔnɛ nn u yukusɛ,
hái uú nɛ pɛpɛɛ nkpɔ kuhorɛ-i n kpaniilɛ̃ Nléécaasimɛ́ yóó.
Pɛ̃ ápi pɛɛ Uléécaa pakarɛ kumúŋɛ́ kpɛ-i kuú pɛɛ́ nɛ pi n kahari úu la ukɛ́ ukuwɔi yukusɛ. Pɛɛ́ uyɛ-i kɛ Nowee uú pɛɛ ukutakai karii. Pisoi nkáripi, pipaha ŋmanɛ pɛɛ kukɛmɛɛ lompɔ, aku míni kɛcáá n tɔsilɛ̃ Uléécaa uú nɛ piayu lɔlu.
Limɛni mɛ̃ yɛ míni kani yɛ nɛni nní ń wólɛ ai nɔ́anɛ́yu lɔlu kumííri lɛ. Ápi míni nɔ́ wólɛ rɛ likɛ́ nɔ́inɛ́piŋɛ kɛcáá mɛ́kpɛrinkpɛ hɛɛrɛ. Pi míni nɔ́ wólɛ rɛ likɛ́ nyísɛ rɛ nɔ nɛ Uléécaa ténilɛ rɛ ukɛ́ nɛ Yeesu Kirisi mɛyisɛ pikpɔkpɔ kɛ́mɛɛ ritiki ukɛ́ nɛ nɔ́kɛnɛ́múŋɛ́ sɔnukusɛ.
Uyɛɛ kɛyómɛcaa ritaá uú ha Uléécaa kulukɛ-lukɛ-i kɛ́yukɔɔ́tonɛ-i tonɛ. Uanipɛ-i kɛ Uléécaa uu piléécaatumɛ nɛ lɛ̃ nnɛ́í lɛɛ kei ríyu nɛ ńnaŋɛ m má wa un likɛcáá tṹ.
Kirisi yɛ uipiŋɛ kɛ́mɛɛ ntóósi konlɛ. Lɛ̃ nnya, ani ukɛmúŋɛ́ kɛ̃ kɛcɔ m múílɛ̃ nɔn nɛ mɛ̃́ tɛ nɔkɛ́ íwɛ li. Nkó yɛɛ uipiŋɛ kɛ́mɛɛ ntóósi n kṍ yɛ̀ɛ̀ felɛ uu akópɛ piwai yá.
Lɛ̃ nnya, kaí nɛ nɛni n kpísi, ái pisɛ rɛ nɔkɛ́ Uléécaa mɛla n tikilɛ̃ nɔn kɔ nɛ ituŋɛ tɔrɔɔ nnyí kai nní kɛtẽ kɛcáá nɔ́ n tisɛ nɔ́inɛ́soi le. Áni kapɛ lɛ̃ kɛ nɔ́inɛ́piŋɛ ii n káipinkɛɛ n tikilɛ̃.
Asei kɛcáá, nɔ pɛɛ mɛkɛɛ pɛpɛɛ ápi Uléécaa n wuru mɛla mɛyã́ walɛ, nɔn mɛ́kpɛrinkpɛwai nɛ pikáipinkɛɛ nɛ pítanirɛ́ nɛ ilukɛ picaainkɛɛ nɛ pítanirɛ́ ikɛŋɛnɛ wai nɔn piléé nyɔ́ɔnsɛ.
Li nkpéni lipite pɛ̃ nnɔ́ɔ yilɛ rɛ áni yɛ kɔ mɛwai kópɛ mɛ̃ piwai rikpá pimɛcɔ. Lɛ̃ nnya kapi nɔ́ lámisi.
Pi yɛ́ kam api pimɛwai Uléécaa kɛ́ɛ́nkɛɛ. Uyɛɛ umɛcirɛ cápinɛlɛnlɛ ukɛ́ nɛ pinyánnyã́ nɛ pikpɔkpɔ nnɛ́í túhaanɛ.
Lɛ̃ nnya kɛ Kirisi uu Nsímɛ́ Kɛcirɛ riyóó uú nɛ pikpɔkpɔ ricuruu pɛ́nɛ. Pi pimɛwai kɛcáá nɛ pi túhaanɛlɛ yarɛ ḿpá kɛsoipipi kɛ́ye mɛcɔ. Amá Nfáasɔnɛ nnya, pi yɛ́ nkpéni fe api Uléécaa kɛ́mɛɛ nfáa m má.
Ḿpá yo kɛtɔ yɛ nnyáã walɛ. Lɛ̃ nnya, ani mɛsɔhɔ m má nɔn ḿpá yo wai nɛ kɛmúŋɛ́, nɔkɛ́ nɛ piyómɛyáhaa n fe nnya.
Lɛ̃ nnya, lɛ̃ kani yɛ́ n wa lɛɛ rɛ ani mɛsɛ́rɛ ńsɔnɛ n lakaanɛ. Ńla yɛ̀ɛ̀ akópɛ mɛyã tinnɛlɛ.
Ani kusánɛ n wapaanɛ. Áni kapɛ yɛ kɛfa-i n ŋmɔpu nɔn nɛ pisánɛ yɔ́su.
Uléécaa yɛ ḿpá nɔ́ úye linyinɛ hɛlɛ nɛ limpehẽ. Lɛ̃ nnya, ḿpá úye ukɛ́ ulihɛɛhɛɛ kpísi uú nɛ picɔ n lɛ́ni. Nɔn lɛ̃ n wai, nɔ pɛɛ lɛ̃ pisoi lɛ pɛɛ Uléécaa lihɛɛhɛɛ ńsɔnɛ m múílɛ̃.
Lin úye n hɛ rɛ ukɛ́ yɛ nsímɛ́ riyóó, liute ukɛ́ yɛ nɛ Uléécaa nnɔɔ símisi. Lin úye n hɛ rɛ ukɛ́ yɛ picɔ lɛ̃́, liute ukɛ́ ńnaŋɛ mmɛ̃ kɛ Uléécaa uu u n hɛ nɛ picɔ n lɛ́ni Uléécaa ukɛ́ nɛ ḿpá yo kɛ́mɛɛ Yeesu Kirisi rinyiri nnya ríyu yɛ̃. Yeesu Kirisi uyɛɛ ḿpá píyei-pɔ mɛyɔ́ɔpi nɛ ńnaŋɛ te! Amí.
Pinɛ́sánɛ lala kɛcirɛ, nɔ́kɛnɛ́wuu ákɛ kapɛ tɔ nɛ lɛ̃ kai nní nɛ ḿpapɛ nɔ́ m peikɛɛ yarɛ nna mɛɛ nɔ́kɛnɛ́cáá kɔɔnu. Ái kapɛ nɔ́ n we yarɛ lisáŋa linyinɛ yɛ ni.
Amá likɛ́ mɛyã́ nɔ́ n láárú rɛ Kirisi iwɛ icɔ kani le nnya. Limɛcɔ kai sɔ́nti likɛ́ nɔ́ n láárú, kumúŋɛ́ kpɛ-i kuú ha umɛyɔɔpi ń lesɛnɛ ukɛ́ pisoi nyísɛ.
Pisoi pin Kirisi nnya nɔ́ n lámisi, likɛ́ nɔ́ n láárú rɛ Uléécaa Nfaasɔnɛ, Nfáayukɔɔ́ yɛ nɔ́kɛnɛ́mɛɛ́ welɛ.
Nɔ́ úka úu kapɛ íwɛ n le rɛ u usoi kpu nɛ́ɛ u linyinɛ yáai nɛ́ɛ u mɛwai kópɛ mɛnyinɛ wa nɛ́ɛ u picɔ nsímɛ́ nnyinɛ kɛ́mɛɛ táhankɛɛ nnya.
Amá in tɛ unyinɛ yɛ íwɛ le rɛ u Kirisi ukɔ́ nnya, ái kapɛ isɛi u n we. Amá ukɛ́ mɛníŋɛ rinyíri tɛ̃ nnya Uléécaa ríyu waisɛ.
Ituŋɛ yɛ tulɛ rɛ Uléécaa ukɛ́ nɛ pisoi túhaanɛ. Upikɔ́ kuú nɛ koraanɛnɛ. In tɛ tɔ̃́ kai nɛ koraanɛnɛ, íye kai yɛ́ ha pɛɛ kɛ́tɔ-pɔ pɛpɛɛ ápi ń la pikɛ́ Uléécaa Nsímɛ́ Kɛcirɛ kutu rińcɔ wa?
Li Uléécaa Nsímɛ́ ritɛlɛ́ kɛ́mɛɛ wɔ́laalɛ̃ tɛ: In tɛ asei ute riyu pilalɛ yɛ papisi, íye kai yɛ́ ha pɛɛ kɛ́tɔ-pɔ pɛpɛɛ ápi Uléécaa m pakarɛlɛ̃ nɛ pikópɛkɔɔ́ wa?
Lɛ̃ nnya, pɛpɛɛ Uléécaa mɛla kɛ́mɛɛ íwɛ n le pikɛ́ nɛ lisɔnɛ piwai n nɔŋ́lɛ̃, api Uléécaa, asei ute yɛɛ pi n wa anipɛ-i pimɛcirɛ wai.
Lɛ̃ nnya, Uléécaa icápinɛ piwɛ́ɛ́sɛ kam nkpéni nɛ símisi. Nɛ̃́ nɛ kɔ pimɛcɔ Uléécaa icápinɛ uwɛ́ɛ́sɛ lɛ. Nɛ Kirisi iwɛ kuu n li nɛ inɛ́nípɛɛ yɛnlɛ. Nɛ kɔ mɛyɔ́ɔpi mɛɛ nfáani n léerinɛ kɛ́mɛɛ kɛtónɛ málɛ.
Lɛ̃ nnya, nɛ la kɛ́ nɔ́ riŋmɔ́ɔ́púsɛ rɛ ani pisɛɛsẽ́ mɛcɔ pisoi kɛ Uléécaa uu nɔ́ rimmúísɛ kɛcáá ńsɔnɛ m paílɛ̃. Ái kapɛ tílasi, amá likɛ́ nɛ nɔ́rinɛ́pɔ́ɔ yarɛ kɛ Uléécaa uu ń la. Ái kapɛ kɔ rɛ pilukɛ tɔ́ŋɛ́-tɔŋɛ́ pinyinɛ kani kɛ́mɛɛ wɛ́ɛ́si, amá ani pikɛcáá m paílɛ̃ nɛ kɛfa kɛsɛ.
Ái rɛ nɔkɛ́ pɛ̃ kɛ Uléécaa uu nɔ́anɛ́nípɛ-i n wa nɛ kɛ́yu m páápú, amá ani ńsɔnɛ n wai pikɛ́ nɔ́ n nyáni pin nɔ́mɛnɛ́cɔ wai.
Nɔn lɛ̃ n wa, uwɛ́ɛ́sɛ yɛɛ pisoi kɛcáá ḿ paílɛ̃ yarɛ usɛɛsẽ́ un ha n ka, u yɛ́ riyɔ́ɔpikɔŋ tɛɛ ári yɛ píkai n caai nɔ́ rikipisɛ ani pɛɛ ríyu m má.
Limɛcɔ, nɔ̃́ pikpére nɛ piŋmánɛ, ani nɔ́mɛnɛ́círɛ ricɛpisɛ ani piwɛ́ɛ́sɛ mɛtene n we. Nɔ́nnɛ́nɛ́í, úka úu kapɛ yɛ u nɛ picɔ kusencɔ kɛ́mɛɛ umɛcirɛ n taásɛlɛ̃. Li Uléécaa Nsímɛ́ ritɛlɛ́ kɛ́mɛɛ wɔ́laalɛ̃ tɛ: Uléécaa yɛ̀ɛ̀ píyuwɛ́laa ncée tápisilɛ uu mpí pɛɛ yɛ pimɛcirɛ rincɛ́pisɛ nɛ kɛfa fénnɛ.
Lɛ̃ nnya, ani nɔ́mɛnɛ́círɛ ricɛpisɛ ani Uléécaa ńnaŋɛ nnɛ́í ute mɛtene n we ukɛ́ ituŋɛ iyɛ̃ kuu n yekei kɛ́mɛɛ nɔ́ ritaásɛ.
Ani nɔ́nnɛ́cɔ́ŋ nnɛ́í ukɛcáá topilɛ. U nɔ́kɛnɛ́cáá paílɛnlɛ.
Ani ḿpá yo n wai nɛ kɛmúŋɛ́. Áni kapɛ lɔpilɛ! Nɔ́unɛ́láarɔ Setani yɛ kɔɔniilɛ yarɛ kúkinaá kpɛɛ n sɛnkɛɛ, un wɛ́ɛ́si ukɛ́ unyinɛ cɛ́ɛ́riinɛ.
Ani ncée u tápisi ani kɔ nfatɛnɛ kɛ́mɛɛ n taalɛ̃. Ani n nyu rɛ íwɛ kani nní n le icɔ kɛ nɔ́pinɛ́márɛcɔ api kɛtẽ nnɛ́í kɛcáá le.
Uléécaa yɛ riyálɛ rɛ nɔkɛ́ nkpéni íwɛ li ái kapɛ náŋai. Amá u Kirisi nɛ ritikilɛ uú nɛ nɔ́ séi rɛ ani mɛsɛ́rɛ umɛyɔɔpi kɛ́mɛɛ́ n we. U yɛ́ unfanarɛ píima kɛ́mɛɛ ńnaŋɛ nɔ́ hɛ nɔ́nnɛ́fatɛnɛ nn papisi líka ái yɛ́ pɛɛ nɔ́ ritiŋa-tiŋa nɔkɛ́ loó.
Uyɛɛ ḿpá píyei ńnaŋɛ ute! Amí!
Silasi kam n nyu rɛ u asei tikilɛnlɛ yɛɛ nɛ́ lɛ̃́ aḿ nɛ kɛ́tɛlɛ́pi nkɛ́ nɔ́ wɔ́lu kɛ́ nɛ nɔ́ riŋmɔ́ɔ́púsɛ, kɛ́ kɔ nɛ nɔ́ nyísɛ rɛ Uléécaa yɛ mɛyíkíyiki ípɛɛlɛ́ɛ nɔ́ nyísɛlɛ. Nɔ ípɛɛlɛ́ɛ kuu nɔ́ ń nyísɛ kɛ́mɛɛ ńsɔnɛ welɛ.
Kirisi pikɔ́ kɛ Uléécaa uu nɔ́mɛnɛ́cɔ n wɛ́ɛ pin Papilɔɔni nté we nɛ unɛ́ŋmánɛ Mariki yɛ nɔ́ yáhaapɔ.
Ani ripiranɛ ani yáhaanɛ likɛ́ nyísɛ rɛ nɔ́ lakaanɛlɛ. Nɔ́ mpí nnɛ́í nɔ́ɔ Kirisi pikɔ́, Uléécaa ukɛ́ nkíŋniŋɛ nɔ́ hɛ!
Nɛ́ɛ Simɔɔ Piyɛɛ. Nɛ Yeesu Kirisi ukɛikɔ́ lɛ nɛn kɔ uutumɛ. Pɛ̃ nnɛ́í pɛɛ mɛrɔ́cɔ Urɔ́léécaa nɛ Urɔ́yulalɛ Yeesu Kirisi nfanarɛ nnya nfatɛnɛ kɛcirɛ m má kam títɛlɛ́ ntí wɔ́lu.
Nɛ nɔ́ yáasi. Uléécaa ukɛ́ lɛ̃ kani nní mɛyíkíyiki u nɛ Urɔ́píima n nyu nnya mɛyã́ ípɛɛlɛ́ɛ nɔ́ nyísɛ uu kɔ nkíŋniŋɛ mɛyã́ nɔ́ hɛ.
Uléécaa nnaŋɛ kɛ Yeesu Kirisi uu m má kuú nɛ ḿpá yo kai rɔ́ m pisɛ rɔ́ hɛ tɔkɛ́ nɛ nfáa m má tɔn nɛ Uléécaa mɛla wai. Uyɛɛ tíyɛsɛ kari céri rɛ u nɛ umɛyɔɔpi nɛ unnaŋɛ rɔ́ séelɛ.
Lɛlɛɛ tíyɛsɛ kɛ Uléécaa uu lisɔnɛ píima lɛ̃ kuu n yekei rɛ ukɛ́ rɔ́ hɛ rɔ́ pa, likɛ́ kei nɛ ritiki tɔkɛ́ pɛɛ Uléécaa sipipi, tɔn kɛtẽ kɛcáá likáipi-káipi lɛɛ yɛ nɛ ncaai ń ka kaasɛ.
Lɛ̃ nnya, ani riŋmɔ́ɔ́pú ani nɔ́nnɛ́fatɛnɛ kɛcáá isoi sɔnɛ kpápɔ, ani isoi sɔnɛ kɛcáá mɛnyuwɛ kpápɔ,
ani mɛnyuwɛ kɛcáá nɔ́mɛnɛ́círɛ pimúlɛ́ kpápɔ, ani nɔ́mɛnɛ́círɛ pimúlɛ́ kɛcáá nŋmɔ́ɔ́pú kpápɔ, ani nŋmɔ́ɔ́pú kɛcáá Uléécaa likɔ́ nla kpápɔ,
ani Uléécaa likɔ́ nla kɛcáá kumárɛ piwai kpápɔ, ani kumárɛ piwai kɛcáá ńla kpápɔ.
Asei kɛcáá, lɛ̃ nnɛ́í lin nɔ́kɛnɛ́mɛɛ́ n we, lin kɔ mɛyã́ n wai, ái yɛ́ ŋmurɛi nɔkɛ́ mɛ́woo n we áni líka wai. Nɔ́pinɛ́kɛi ápi yɛ́ pɛɛ kuláa paa. Li yɛ́ kɔ tíyɛsɛ ani Urɔ́píima Yeesu Kirisi ńsɔnɛ ceru.
Amá nkó yɛɛ úu lilika m má, úu ńsɔnɛ nyáni, u we yarɛ unyíyɛ. U palɛilɛ rɛ pi akópɛ kuú pɛɛ mɛkɛɛ n wai u tinnɛlɛ.
Lɛ̃ nnya pimárɛcɔ, Yeesu Kirisi yɛ nɔ́ wɛ́ɛlɛ uu kɔ nɛ pikɛi nɔ́ séi. Ani riŋmɔ́ɔ́pú ani pikɛwai kɛ́mɛɛ nyísɛ rɛ nɔ nɛ sá rɛ nɔkɛ́ pi wa. Áni yɛ́ pɛɛ lɛ̃ kɛ́mɛɛ píkai rikpɔu.
Kei kani yɛ́ pɛɛ ńsɔnɛ ncée yɛ̃ aní nɛ nɔ́rinɛ́pɔ́ɔ Urɔ́píima nɛ Urɔ́yulalɛ Yeesu Kirisi iyɔɔpi tɛnɛcirɛ́ kɛ́mɛɛ lompɔ.
Lɛ̃ nnya kaḿ la kɛ́ isímɛ́ iyɛ̃ nɔ́ n léisɛntɛ, ḿpá kani nní nsímɛ́sei n nyu nɔn kɔ nkɛmɛɛ iníŋí kariilɛ̃.
Nɛ yɛ̃ tɛ li nyam tɛ kɛ́ kumúŋɛ́ nkú-i kam nní nfáa m má kɛ́mɛɛ isímɛ́ iyɛ̃ nɔ́ n léisɛntɛ, áni kapɛ nɛ m palɛi nnya.
Urɔ́píima yɛ nɛ́ símisilɛ nɛn nyu rɛ ám nkpéni kɛtẽ nkɛ́ kɛcáá siyáa kulúi kpánɛ. Kɛnɛ́tɔ́ŋɛ́yaa yɛ nnyáã walɛ.
Lɛ̃ nnya kam ŋmɔ́ɔ́púlɛ̃ tɛ nɔkɛ́ masí mɛnɛ́tɔ́ŋɛ́-maá nsímɛ́ mmɛ̃ n léisɛlɛ̃, ḿpá lin íye n we.
Ái siwómɛ́ kɛ pisoi api ḿ musí apí nɛ pimɛsɔhɔ wai kari ritiki arí nɛ nɔ́ símisi rɛ Urɔ́píima nɛ Urɔ́yulalɛ Yeesu Kirisi yɛ ńnaŋɛ nɛ wemɛlɛ. Amá irɔ́nípɛɛ karí nɛ ummulɛ yɛ̃.
U Sáa Uléécaa kɛ́mɛɛ ríyu nɛ ńnaŋɛ yɛnlɛ. Likumúŋɛ́ kpɛ-i kɛ Uléécaa, ḿmulɛ nɛ ńnaŋɛ píima ute uu símaamɛ rɛ: Nkó yɛɛ Kɛnɛ́pipi lala kɛɛ nnɛ́pɔ́ɔnarɛ nnɛ́í n te.
Pɛɛ́ uyɛ-i karí pɛɛ kɛsẽ́ Uléécaa riyɔpɛ kɛcáá n we nɛ Yeesu, tɔ pɛɛ mɛtẽ mɛ̃ konlɛ mɛn kɛyómɛcaa-pɔ leeri.
Lɛ̃ kari nní n yɛ̃́ yɛ tíyɛsɛlɛ ari mɛyíkíyiki n tálɛ̃ tɛ lɛ̃ kɛ antepuyɛ api n símisi yɛ asei lɛ. Nɔ alari málɛ nɔkɛ́ n n waisɛlɛ̃. Pinsímɛ́ yɛ nɔ́ we yarɛ kɛ́firáa kɛɛ kuŋmaha kɛ́mɛɛ ń torɛ likɛ́ ha nɛ weesi, Kirisi yɛɛ ń we yarɛ rimarɛwarɛpi ukɛ́ pɛɛ léemɛ ukɛ́ nɔ́ n kpã́iilɛ̃ nɛ nɔ́sinɛ́fa kɛ́mɛɛ-pɔ.
Li pisɛ rɛ nɔkɛ́ ńsɔnɛ kõ tɛ úka úu yɛ fe ukɛ́ mmɛ̃ kɛ antepuyɛ api Nléécaasimɛ́ kɛ́mɛɛ ḿ ma nɛ ukɛmúŋɛ́ cirɛ fe ukɛ́ kṍ.
Ái pisoi pɛɛ piricuruu musí apí nɛ n símisi, amá Uléécaa Nfaasɔnɛ mɛɛ yɛ pi lõ, api pɛɛ́ nɛ Uléécaa rinyiri n símisi.
Antepuyɛ nɔɔmɛ yɛ pɛɛ mɛkɛɛ Isirayɛɛli pikɔ́ kɛcɔpɛ leemɛlɛ. Limɛcɔ kɛ picélaa nɔɔmɛ pɔ́ɔ kɔ mɛyaa nɔ́kɛnɛ́cɔpɛ lontinɛ. Inɔ́ɔmɛcélaa yɛɛ yɛ nɛ ncaai ń ka kapi tantinɛ api kɔ Ucélaa yɛɛ piriyu n lɔ fómni ai pɛɛ ásáláú kaikai anyinɛ pi wai.
Pisoi mɛyã yɛ́ mɛ́woo mɛ́woo piwai kɛ́mɛɛ pi ritiki, pɛ̃ nnya asei ncee riyu ari kpi.
Pi yɛ́ nwóónaapí nnya nnɔ́ɔlari kɛ́mɛɛ nnɔ́ɔmɛ wa apí nɛ nɔ́ fe api le. Amá hái mɛkɛɛ-mɛ kɛ Uléécaa uú nɛ pi túhaanɛ api akópɛ yɛnu. Pikɛlólɛ́ ákɛ nɛni kɛtaa wepɔ.
Uléécaa úu piléécaatumɛ pɛɛ nɛ u m púnnɛ kaŋnɛ. Amá kuŋmaha kuhorɛ-i kuu pi riláupɔ rɛ pikɛ́ kei m pahaalɛ̃ likɛ́ ha nɛ kɛtúhaanɛyaa tu.
Úu kɔ pɛɛ kɛkpurɛtẽ pisoi kaŋnɛ. Amá u pɛɛ tíyɛsɛlɛ míni amɛ yipu amɛ pikópɛkɔɔ́ nnɛ́í kɔ́ɔ́i. Pisoi pipaha ŋmanɛ kuú pɛɛ kaŋnɛ. Nowee yɛɛ pɛɛ n yóólɛ̃ tɛ pisoi pikɛ́ asei ritiki yɛ pikɛcɔpɛ welɛ.
Uu kɔ Sotɔm nɛ Komɔɔri ayu nɛ túhaanɛ uu a tɛ́kɛ́ɛ́ aa pansɛ nfúrɔ̃. Lɛ̃ kuú nɛ pɛpɛɛ ápi u m pakarɛlɛ̃ nyísɛ rɛ limɛcɔ kai kɔ pɛ̃ wainɛ.
Amá usoi usɛ riyu kuu lɔ. Uyɛɛ nní Lɔti yɛɛ asei m má. Unfaa kɛ́mɛɛ pikɔ́ yɛ pɛɛ mɛ́woo mɛ́woo wapisilɛ lin mɛyíkíyiki mpɔ́ɔcaai u tanaalɛ̃ hái.
Uyɛɛ pɛɛ asei tikilɛnlɛ un nɛ pikɛcɔpɛ we. Ḿpá kɛyáa kɛ́ye kuú pɛɛ pimɛwai kópɛ nyáni un kɔ kómɛi, lin pɛɛ ukumííri yóókusɛlɛ̃.
Li nyísɛlɛ rɛ Upíima yɛ nyulɛ lɛ̃ kuu yɛ́ pipeikɛɛ kɛ́mɛɛ pɛpɛɛ u m pakarɛlɛ̃ ń lesɛ nɛ lɛ̃ kuu yɛ́ kɔ pipakarɛcirɛ́ pɔ̃́ kɔ kɛtúhaanɛyaa kutu rimpása.
Pɛpɛɛ mɛ́kpɛrinkpɛwai nɛ piripɔɔ n wai ápi kɔ Upíima nnaŋɛ waisɛlɛ̃ kuu mɛyã́ kutu pasanɛ. Picélaa nɔɔmɛ pɛ̃ yɛ akíŋ kópɛ nɛ píyuwɛ́laa málɛ. Ápi yɛ pimɛcirɛ tĩ nɛ kɛyómɛcaa-pɔ lináŋɛ-naŋɛ piháikusɛ.
Piléécaatumɛ ricuruu pɛɛ ńnaŋɛ m má pin lɛ̃ fe ápi yɛ Upíima kɛyu-i kɛyómɛcaa-pɔ lináŋɛ-naŋɛ lɛ̃ nkópɛ ńka símisi.
Amá picélaa nɔɔmɛ pɛ̃ ápi yɛ musí, pi we yarɛ isɛɛ kɛ pisoi api n cɔ́pii pikɛ́ kɛyáa kṍ. Lɛ̃ kápi n nyu kapi yɛ lámaankɛɛ. Isɛɛ mɛcɔ kai kɔ pi kóninɛ.
Pi kɔ pɛ̃ tikpákárá wainɛ likɛ́ nɛ pirikpákárá kapi picɔ n wai pi cɛɛi. Pimɛla mɛɛ rɛ pikɛ́ yɛ mɛtuŋɛtɛí nɛ mɛwai kópɛ kapi n káipinkɛɛ n wai. Mɛ́kpɛrinkpɛ nɛ nsɛicirɛ́ yɛ pi pɔ́riilɛnlɛ. Nɔ́ nɛ pɛ̃ nɔn n tũ nɔn kɛsẽ́ n le, ai pi n láárú rɛ pi yɛ nnɔ́ɔmɛ nɔ́ wa.
Iwásánkaí yɛ piinipɛɛ-i welɛ, ápi yɛ kɔ akópɛ piwai kɛcáá kṍ. Pɛpɛɛ ápi Uléécaa ncee kɛ́mɛɛ iníŋí m má kapi yɛ kɛ́yu rikéraasɛ. Mɛmá nnáápí yɛ nɛ pi mainulɛ. Uléécaa yɛ anɔ́ɔ pi walɛ.
Pi ncée sɔnɛ tíyɛlɛ api ncée kópɛ tiki api pɔlu. Ncée mmɛ̃ kɛ Peyɔɔ uŋmánɛ Palam uú pɛɛ rintíki kapi tíkilɛ̃. U yɛ pɛɛ mɛwai kópɛ walɛ api u hɛ́ɛ́lɛ.
Amá Uléécaa yɛ pɛɛ́ nɛ umɛwai kópɛ kɛcáá u cɛ́silɛ. Isɛɛ íi yɛ símisi, amá kɛminaayaha yɛ pɛɛ́ nɛ mɛsoitẽ símisilɛ akɛ tíyɛsɛ antepu Palam úu pɛɛ pinírikɛi rikpá.
Pisoi pɛɛ welɛ yarɛ ńnihɔi mɛɛ ńn míni m má nɛ́ɛ ahopɛ kɛ kuyɔ aku yɛ rinkpíisɛ. Kɛsinɛ píima kuŋmaha-i kɛ Uléécaa uu kɛtónɛ pi hɛ.
Pi nsímɛ́ nyulɛ hái, amá ápi pɛɛ asei má. Pisoi pinyinɛ yɛ pɛpɛɛ nní ncée kópɛ n tíkilɛ̃ anipɛ-i ŋmɛ́hɛrɛɛlɛ ái kahanɛ n náŋai. Pinɔ́ɔmɛ pɛ̃ nɛ yɛ felɛ api mɛ́woo mɛ́woo isoi kapi n le nɛ lipite pɛ̃ kɛ́yu kéraasɛ.
Pi yɛ pi maa rɛ pi yɛ́ tíyɛsɛ api ilási kɛ́mɛɛ́ lelu, amá pɛ̃ ŋmaa ricuruu pin pɛɛ kɔ mɛwai mɛɛ yɛ nɛ nkpɔ ń ka ilasi le. Lɛlɛɛ rɛ ḿpá úye yɛ lɛlɛɛ u n feriyɛ ilasi tunlɛ.
Upíima Yeesu Kirisi yɛɛ Urɔ́yulalɛ. Asei kɛcáá, in tɛ pinyinɛ yɛ u ceri api kɛtẽ nté mɛ́kpɛrinkpɛ piwai nɛ pimɛcirɛ tɔlu, api kɔ limɛmáá mɛkɛmɛɛ pɛɛpɔ, lipite pɛ̃ mɛwee falɛ mɛɛ caailɛnlɛ amɛ mɛfoí tɔ́su.
Li pɛɛ kutɔsi we rɛ ápi kapɛ píkai nsímɛ́sei n ceraalɛ̃ nɛ kapi yɛ́ n n céri api pɛɛ kɔ isé kɛ Uléécaa uú pɛɛ pi ḿ pa pitíki yá.
Lɛ̃ kai nní pi n wa yɛ nyísɛ rɛ mɛyu mmɛ́ kapi ḿ ma yɛ asei lɛ rɛ: Kɛpɔpi yɛ kúukɛɛ akɛ pansɛ akɛ le nɛ́ɛ kúfɔŋ yɛ mɛwólɛ-maá apɛ́rɛ́-i píŋiri.
Pinɛ́sánɛ kɛcirɛ, títɛlɛ́ lírũ yɛ ntí kam nní nɔ́ wɔ́lu. Nɛ akɛtɛ́ kɛ́mɛɛ lalɛ kɛ́ lɛ̃ kani pinyuwɛ m máálɛ̃ nɔ́ léisɛntɛ nɔkɛ́ nɛ kɛmúŋɛ́ sɔnɛ n wailɛ̃ nnya.
Nɛ la rɛ ani nsímɛ́ kɛ antepuyɛ pɛɛ Uléécaa rinyiri nɛ n símisi apí pɛɛ mɛkɛɛ-mɛ ḿ ma nɛ isé kɛ Urɔ́píima nɛ Urɔ́yulalɛ uu ḿ pa, pitumɛ api tɔ́ n tɛ́ŋ́sɛ kɛcáá léisɛ.
Ani kõ tɛ pisoi yɛ siyáa tɔrɔɔ kɛ́mɛɛ sɔ́ntilɛ pikɛ́ pilipɔɔkɔ́ n wai pin nɔ́ sɛ́nnyi
api yɛ rɛ: U maa rɛ u sɔ́nti, yei kuu pɛɛ́ we? Hái kɛ pirɔ́sáa apí nɛ n kpí, ḿpá yo yɛ welɛ yarɛ kaí pɛɛ kɛtẽ kɛkoraanɛ-mɛ ń we.
Amá pi nyulɛ pin nɛ kɛsu rɛ hái ái nɛni-mɛ kɛ Uléécaa uu urinɔɔ nɛ kɛtẽ nɛ kɛyómɛ wa. Míni kɛ́mɛɛ kuu kɛtẽ lesɛmɛ uu kɔ míni nɛ kɛ wai.
Limɛcɔ kuu kɔ pɛɛ tíyɛsɛ míni amɛ yipu amɛ kɛtẽ fɛ uú nɛ kɛkɛcáá likɔ́ nnɛ́í tɛ́kɛ́ɛ́.
Uléécaa rinɔɔ tɛ̃ cirɛ tɛɛ kɔ nfáani kɛtẽ nɛ kɛyómɛcaa múílɛ̃ ukɛ́ ha nɛ nna kɛ́mɛɛ si ritɛ́kɛ́ɛ́. Kɛyáa kɛ̃ kuu pɛpɛɛ ápi yɛ Uléécaa m pakarɛ nɛ túhaanɛnɛ ukɛ́ kɛsẽ́ pi ritɛ́kɛ́ɛ́.
Amá pinɛ́sánɛ kɛcirɛ, nsímɛ́ nsɛ yɛ we kái nɛ n sá rɛ nɔkɛ́ palɛi. Mmɛɛ mmú rɛ: Kɛyáa kɛsɛ yɛ Uléécaa inipɛɛ-i aŋmɛ̃ kúkotokú kusɛ lɛ. Aŋmɛ̃ kúkotokú kusɛ pɔ̃́ nɛ kɔ kɛyáa kɛsɛ lɛ.
Upíima úu náŋaisɛ ukɛ́ kɛlenɛ lɛ̃ kuu ḿ ma wa yarɛ kɛ pinyinɛ api m músu. Nɔ̃́ kuú nɛ lɛ̃ niŋú rɛ úu la nɔ́ unyinɛ nfaa nkɛ́ pɔ nnya. Amá u la rɛ ani nɔ́nnɛ́nɛ́í fe ani isoi consɛ.
Upíima kɛkamɛyaa yɛ ha sɔ́ntilɛ yarɛ uyaa. Nnɛ̃́ píima nnyinɛ nn wai kɛyómɛcaa akɛ pɔlupɔ. Nna nn kɛyómɛcaa-pɔ likɔ́ nnɛ́í torɛ, kɛtẽ nɛ kɛlikɔ́ nnɛ́í aí torɛ.
Kai nní ń we rɛ lɛ̃ kɛ ḿpá yo ai sɛ́ɛ́nɛ nnya, li pisɛ rɛ nɔ́nnɛ́sẽ́ nɛ nɔ́inɛ́soi kani n le ikɛ́ asei n tikilɛ̃ in kɔ nɛ Uléécaa sá!
Lɛ̃ nnya, ani nɔ́mɛnɛ́círɛ nyɔ́ɔnsɛ aní nɛ m mɛ̃́ tɛ Uléécaa ukɛ́ mɛkɛɛ kam. Kɛyáa kɛ̃ kɛ kɛyómɛcaa akɛ nna yɔ́sunɛ kɛkɛ́ torɛ múkú-múkú, lɛ̃ nnɛ́í lɛɛ kɛkɛmɛɛ ń we ai nna kutoi kɛ́mɛɛ wólɛntɛ.
Amá Uléécaa yɛ rɔ́ maa rɛ u yɛ́ kɛyómɛcaa falɛ nɛ kɛtẽ falɛ wa. Nsímɛ́sei mɛɛ yɛ́ ha kei n we. Kɛtẽ kɛ̃ kari mɛ̃́.
Lɛ̃ nnya pinɛ́sánɛ kɛcirɛ, lɛ̃ kani nní m mɛ̃́ nnya, ani riŋmɔ́ɔ́pú ani uinipɛɛ-i n we áni ncaai ńka má, nkópɛ ńka ńn kɔ nɔ́ tɛŋ́lɛ̃. Ani kɔ nkíŋniŋɛ kɛ́mɛɛ́ n we.
Ani kõ tɛ Urɔ́píima nniŋɛ yɛ tirɔ́yu lɔlɛ, yarɛ kɛ urɔ́sánɛ lala nɛ urɔ́márɛcɔ Pɔɔli uu n wɔ́i. Uléécaa yɛɛ likɛmɛɛ mɛwɛ́ɛ́sɛsɔhɔ u hɛ.
Átɛlɛ́ nyɛ̃ nnɛ́í kɛ́mɛɛ kuu linsímɛ́ ń wɔ́lu kuu yɛ lɛ̃ símisi. Pisoi ápi yɛ nsímɛ́ mmɛ̃ silõ sinyinɛ asei fe pikɛ́ kṍ. Pɛpɛɛ ápi líka kumúŋɛ́ ń nyu ápi kɔ pelaalɛ̃ api yɛ pɛɛ n kɛ́ŋɛ́ɛ́sɛ, asei aá nɛ pi pɔlu. Ticuruu lɛ̃ kapi kɔ Uléécaa Nsímɛ́ atɛlɛ́ tɔrɔɔ nnɛ́í kɛ́mɛɛ wai. Pimɛcirɛ kapí nɛ nkpɔ wɛ́ɛ́si.
Lɛ̃ nnya, nɔ̃́ pinɛ́sánɛ lala mpí, nɔ́ɔ nní lɛ̃ pinyuwɛ m máálɛ̃, ani nɔ́mɛnɛ́círɛ tĩ. Insá lɛ̃, pɛpɛɛ ápi Uléécaa n wuru mɛwai kópɛ yɛ́ tíyɛsɛ ani pi tiki ai nɔ́ lóisɛ.
Amá li pisɛ rɛ nɔ́ɔkɛ́ ncée mmɛ-i kɛ Uléécaa uu ípɛɛlɛ́ɛ nɔ́ n nyísɛ n tikilɛ̃ nɔn nɛ kɛ́yu sĩ, ani kɔ Urɔ́píima nɛ Urɔ́yulalɛ Yeesu Kirisi ceru. Uyɛɛ nɛni nɛ ḿpá píyei-pɔ mɛyɔ́ɔpi te! Amí.
Lɛlɛɛ pɛɛ ḿpá yo kɛ Uléécaa uu n wa kɛkoraanɛ-mɛ ń we, ari linsímɛ́ kóm, ari kɔ nɛ irɔ́nípɛɛ li yɛnu ari li nyánɛi, ari kɔ nɛ arɔ́nípɛ li ca, lɛɛ nní rinɔ́ɔ tɛɛ yɛ nfáa n hɛ.
Sáa kɛ́mɛɛ karí pɛɛ́ wepɔ. Li nfáa mmɛ̃ tɔ́ nyísɛlɛ ari n yɛnu. Lɛ̃ nnya kari nfáa tɛnɛcirɛ́ mmɛ̃ nsímɛ́ símisi, tɔn kɔ nɔ́ n yóólɛ̃.
Lɛ̃ kari n yɛ̃́ ari kɔ kom kari kɔ nɔ̃́ yóólɛ̃ tɛ tɔ́ nɛ nnɔ̃́ tɔkɛ́ ripɛ́nɛ tɔn nɛ kɛsẽ́ tɔ́ nɛ Sáa nɛ Ukɛpipi Yeesu Kirisi kupɛ́nɛcɔ kɛ́mɛɛ́ we.
Tɔkɛ́ nɛ mpɔ́ɔnarɛ m má nɛ kɛ́tɔ-pɔ nnya kari tirɔ́cúruu lɛ̃ wɔi.
Nsímɛ́ kɛ Yeesu Kirisi uu ḿ ma ari n kóm tɔn kɔ n yóólɛ̃ yɛ mmú rɛ: Uléécaa yɛ mɛtɛ́í lɛ, kuŋmaha kúka áku ukɛmɛɛ́ we.
Tɔn m maa rɛ tɔ́ nɛ Uléécaa yɛ pɛ́nɛlɛ̃, tɔn kɔ pɛɛ kuŋmaha pikɛi wai, tɔ pinɔ́ɔmɛ lɛ, ári nsímɛ́sei tikilɛ̃.
Amá in tɛ mɛtɛ́í kɛ́mɛɛ kari sɔ́nɛ, yarɛ kɛ Uléécaa uu nní mɛtɛ́í kɛ́mɛɛ ń we, li yɛ́ tíyɛsɛ tɔ́ nɛ pirɔ́cɔ arí m pɛ́nɛlɛ̃, Ukɛpipi Yeesu mɛnyɛ amɛ pɛɛ ḿpá arɔ́kópɛ áye rɔ́ hɛɛrɛ.
Tɔn yɛ m maa rɛ ári akópɛ má, mɛrɔ́círɛ kari fómni, nsímɛ́sei ńn kɛrɔ́mɛɛ́ we.
Tɔn yɛ arɔ́kópɛ n yámnɛ, u yɛ́ rɔ́ a sárɛi, uu kɔ ntɔ́caai nnɛ́í rɔ́ hɛɛrɛ. Likumúŋɛ́ rɛ Uléécaa yɛ asei ute lɛ. U yɛ ḿpá yo walɛ lin kɛcírɛ we.
Tɔn yɛ n kɛsi rɛ ári akópɛ áka wailɛ̃, tɔ Uléécaa kpísilɛ yarɛ unɔ́ɔmɛ, ai pɛɛ nyísɛ rɛ unsímɛ́ ńn kɛrɔ́mɛɛ́ we.
Sinɛ́wã́! Nɛ rítɛlɛ́ ntí nɔ́ wɔ́lulɛ rɛ áni kapɛ akópɛ n wai. Amá in tɛ unyinɛ yɛ akópɛ wa, ukɛ́ n nyu rɛ tɔ Sáa Uléécaa kɛ́mɛɛ-pɔ usímɛ́yɔɔ́ málɛ. Uyɛɛ asei ute Yeesu Kirisi.
Uyɛɛ uricuruu kpísi uu arɔ́kópɛ kɛcáá hɛ yarɛ inyɔ́ɔnsɛsɛɛ rɛ Uléécaa ukɛ́ arɔ́kópɛ rɔ́ sárɛi uú nɛ kɛtẽ nnɛ́í pisoi akɔ́ pɛ́nɛ uu sárɛi.
Tɔn Uléécaa isé ńsɔnɛ m múílɛ̃, li nyísɛ rɛ tɔ u nyulɛ.
Usoi nkó yɛɛ yɛ ḿ maa rɛ: “Nɛ u cerilɛ” úu yɛ kɔ pɛɛ uisé rimúlú yɛ unɔ́ɔmɛ lɛ, nsímɛ́sei ńn ukɛmɛɛ́ we.
Amá usoi nkó yɛɛ unsímɛ́ ḿ múílɛ̃ yɛ nyísɛlɛ rɛ u u lalɛ nɛ kɛfa kɛsɛ. Lɛlɛɛ yɛ nyísɛ rɛ tɔ́ nɛ Uléécaa yɛ pɛ́nɛlɛnlɛ.
Li pisɛ rɛ usoi nkó yɛɛ yɛ ḿ maa rɛ tɔ́ nɛ Uléécaa yɛ pɛ́nɛlɛnlɛ, unsẽ nkɛ́ kɔ n nyaḿ yarɛ kɛ Yeesu nsẽ nń pɛɛ ń nyaḿ mɛcɔ.
Pinɛ́sánɛ lala kɛcirɛ, ái isé falɛ kam nɔ́ wɔ́lu, amá isé kpurɛ yɛ nyi kani kɛ́koraanɛ-mɛ ń yɔsí. Isé kpurɛ iyɛɛ nní rinɔ́ɔ kani pikómɛ ḿ masí.
Ḿpá nɛ lɛ̃, li kɔ pɛɛ isé falɛ lɛ yɛɛ Kirisi kɛ́mɛɛ nɛ nɔ́kɛnɛ́mɛɛ n nyísɛlɛ̃ tɛ asei yɛ nyɛ. Lɛlɛɛ rɛ kuŋmaha yɛ tɔ́mpɔlɛ, mɛtɛ́í sei pɔ̃́ nɛ kɔ pilommɛ masilɛ.
Nkó yɛɛ m músu rɛ mɛtɛ́í kɛ́mɛɛ́ kuú we, un kɔ pɛɛ uucɔ ipuri yulu yɛ kɔ kuŋmaha kɛ́mɛɛ́ welɛ.
Nkó yɛɛ uucɔ ń la yɛ mɛtɛ́í kɛ́mɛɛ́ welɛ, líka ái yɛ u lóisɛ.
Amá nkó yɛɛ uucɔ ipuri n yúlu yɛ kuŋmaha kɛ́mɛɛ́ welɛ. Kuŋmaha kɛ́mɛɛ́ kuu sɔ́nɛ aku u nyiinsɛ úu pɛɛ nyu mɛ́ye kuu sĩ́.
Nɔ̃́ sinɛ́wã́! Nɛ rítɛlɛ́ ntí nɔ́ wɔ́lulɛ kɛ́ nɔ́ léisɛ rɛ Uléécaa yɛ Yeesu Kirisi rinyiri nnya nɔ́anɛ́kópɛ nɔ́ sárɛilɛ.
Nɔ̃́ pinɛ́sáa! Nɛ nɔ́ léisɛlɛ rɛ nɔ uyɛɛ hái kɛ́koraanɛ-mɛ ń we nyulɛ. Nɔ̃́ pikpére nɛ piŋmánɛ, nɛ nɔ̃́ léisɛlɛ rɛ nɔ ukpááree Setani feriyɛlɛ.
Nɔ̃́ sinɛ́pipi! Nɛ nɔ́ léisɛlɛ rɛ nɔ́ Sáa nyulɛ. Nɔ̃́ pinɛ́sáa, nɛ nɔ́ léisɛlɛ rɛ nɔ uyɛɛ hái kɛ́koraanɛ-mɛ ń we nyulɛ. Nɔ̃́ pikpére nɛ piŋmánɛ, nɛ nɔ́ léisɛlɛ rɛ nɔ páápúlɛ. Uléécaa Nsímɛ́ yɛ nɔ́kɛnɛ́mɛɛ́ welɛ, ani kɔ ukpááree Setani feriyɛ.
Áni kapɛ kɛtẽ nkɛ́ nɛ́ɛ kɛlikɔ́ n la. Úye un kɛ n la, úu yɛ́ kɔ fe ukɛ́ pɛɛ Sáa n la.
Kɛtẽ kɛcáá likɔ́ yɛ nní: pikáipinkɛɛ kɛ usoi uu m má nɛ lɛ̃ kɛ uinipɛɛ ii n nyáni kuu ń la ukɛ́ m má, nɛ́ɛ lɛ̃ kuu m má un nɛ rikɔ́kɔri wai. Lɛ̃ nnɛ́í yɛ kɛtẽ nté likɔ́ lɛ, ái Sáa kɛ́mɛɛ kai léeri.
Kɛtẽ yɛ tɔ́sulɛ, limɛcɔ kɛ kɛlikɔ́ kɛ pisoi api n káipinkɛɛ pɔ́ɔ kɔ tɔ́su. Amá nkó yɛɛ Uléécaa mɛla n wai yɛ ḿpá píyei nfáa málɛ.
Nɔ̃́ sinɛ́pipi! Ituŋɛ tɔrɔɔ yɛ tulɛ. Nɔ kõ tɛ Kirisi ulaarɔ yɛ wemɛlɛ. Kirisi pilaarɔ yɛ nkpéni kulúi leemɛlɛ, nɔn kɔ nyu rɛ ituŋɛ tɔrɔɔ yɛ tulɛ.
Kɛrɔ́cɔpɛ kɛ lipite pɛ̃ api léemɛ, amá ápi pɛɛ pirɔ́kɔ́. Pin pɛɛ pirɔ́kɔ́, pi yɛ́ pɛɛ kɛrɔ́mɛɛ́ tonɛ. Amá kapi nní ń tɔ́mpɔ nnya, li nyísɛlɛ rɛ pinnɛ́í mmɛ̃ kɛ́mɛɛ úka úu pɛɛ urɔ́kɔ́.
Amá Uléécaa yɛ nɔ̃́ Nfáasɔnɛ hɛlɛ yarɛ kapi yɛ usoi riyu kɛcáá mɛ́kpɔ n kɔɔnu, ani pɛɛ nɔ́nnɛ́nɛ́í nsímɛ́sei n nyu.
Lɛ̃ nnya, ái rɛ nsímɛ́sei káni nyu nnya kam nɔ́ wɔ́lu, amá nɛ mɛyíkíyiki nɔ́ wɔ́lu rɛ nɔ nsímɛ́sei nyu nnya. Nɔ kɔ nyulɛ rɛ nnɔ́ɔmɛ ńka ńn yɛ nsímɛ́sei kɛ́mɛɛ léemɛ.
Wóo unɔ́ɔmɛ, kái pɛɛ uyɛɛ n kɛ́su rɛ ái Yeesu kɛ Uléécaa uu wɛ́ɛ? Kirisi ulaarɔ lo. Sáa nɛ Ukɛpipi kɛtɛ́ kuu yúlu.
Asei kɛcáá, nkó yɛɛ Uléécaa Kɛpipi ń yɛ̀ úu kɔ Sáa Uléécaa nyu. Nkó yɛɛ Uléécaa Kɛpipi n ŋmurɛi yɛ kɔ Sáa Uléécaa ŋmurɛilɛ.
Lɛ̃ nnya, ani tíyɛ nsímɛ́ mmɛ̃ kani hái kɛ́koraanɛ-mɛ n kṍ nkɛ́ nɔ́kɛnɛ́mɛɛ n we. In tɛ nsímɛ́ mmɛ̃ kani hái kɛ́koraanɛ-mɛ n kṍ yɛ nɔ́kɛnɛ́mɛɛ́ we, nɔ́ nɛ Uléécaa Kɛpipi nɛ Sáa Uléécaa yɛ́ ripɛ́nɛ aní n we pisɛ.
Lɛ̃ kɛ Kirisi uu n yekei rɛ u yɛ́ rɔ́ hɛ lɛɛ nní nfáa tɛnɛcirɛ́.
Pɛpɛɛ n náási pikɛ́ nɔ́ fóm kɛcáá nsímɛ́ kam nɔ́ wɔ́lu.
Nfáasɔnɛ mmɛ̃ kɛ Uléécaa uu nɔ̃́ n hɛ yɛ nɔ́kɛnɛ́mɛɛ welɛ. Lɛ̃ nnya, ái nkpáni pisɛ rɛ pikɛ́ kɔ nɔ̃́ picélaa rikpá. N yɛ́ ḿpá yo nɔ́ céési yarɛ kai m pisɛ, nnɔ́ɔmɛ ńn kɛmɛ́ɛ we. Lɛ̃ nnya, ani lɛ̃ kɛ Nfáasɔnɛ nn nɔ́ n céesi wa, lɛlɛɛ rɛ ani Kirisi kupɛ́nɛcɔ kɛ́mɛɛ́ n we.
Nɔ̃́ sinɛ́pipi! Ani Kirisi kupɛ́nɛcɔ kɛ́mɛɛ́ n we. Un píyei n ka ari pɛɛ́ nɛ tirɔ́pɔ́ɔ n we, isɛi íi yɛ́ rɔ́ wa.
Nɔn n nyu rɛ Kirisi yɛ asei ute lɛ, ani kɔ n nyu rɛ nkó yɛɛ nsímɛ́sei n tíkilɛ̃ yɛ Uléécaa kɛpipi lɛ.
Ani yɛ̃ lɛ̃ kɛ Sáa Uléécaa uu mɛyíkíyiki rɔ́ ń la api yɛ nɛ rɔ́ séi rɛ Uléécaa sipipi! Tɔ kɔ mɛsei lɛ̃ lɛ. Kɛtẽ nté pikɔ́ ápi Uléécaa céri. Lɛ̃ nnya kápi kɔ tɔ̃́ nyu.
Pinɛ́sánɛ lala kɛcirɛ! Tɔ nkpéni Uléécaa sipipi lɛ. Ái kahanɛ isoi iyɛ̃ karí masí kɛpirɛ ń wenɛ n nyísɛ. Amá nsɛ kari pɛɛ nyu rɛ Yeesu Kirisi un píyei m pɛɛmɛ, tɔ́ ha nɛ mɛnyínɛ u n we ari pɛɛ u yɛnu yarɛ kuu mɛyíkíyiki ń we.
Nkó yɛɛ lɛ̃ nɛ kɛfa kɛsɛ n tálɛ̃ yɛ̀ɛ̀ umɛcirɛ n cápinɛlɛ uú wolɛ cáká-cáká yarɛ kɛ uyɛ̃ Upíima uu ń we cáká-cáká mɛcɔ.
Nkó yɛɛ akópɛ n wai úu Uléécaa isé tíkilɛ̃. Lɛ̃ nnya, akópɛ piwai yɛ isé pilɔ́ɔ́ lɛ.
Nɔ kɔ pɛɛ nyu rɛ Yeesu Kirisi yɛ ka rɛ ukɛ́ pisoi akópɛ-i lesɛ, uricuruu úu akópɛ áka má.
Lɛ̃ nnya, nkó nɛ Yeesu Kirisi pɛɛ m pɛ́nɛlɛ̃ úu yɛ akópɛ n wai. Nkó yɛɛ akópɛ n wai úu u yɛnaalɛ̃, úu kɔ u nyu.
Nɔ̃́ sinɛ́pipi, áni kapɛ tíyɛ unyinɛ ukɛ́ nɔ́ fóm. Nkó yɛɛ n wai yarɛ kai m pisɛ yɛ asei tikilɛnlɛ yarɛ kɛ Yeesu Kirisi pɔ́ɔ kɔ asei n tíkilɛ̃ mɛcɔ.
Nkó yɛɛ akópɛ piwai nɛ kɛ́yu m mahani yɛ kuníri ukɔ́ lɛ. Kuníri kpɛɛ hái kɛ́koraanɛ-mɛ akópɛ wairi. Lɛ̃ nnya kɛ Uléécaa Kɛpipi akɛ kɛtẽ kɛcáá ka rɛ kɛkɛ́ kuníri liwai-wai ritɛ́kɛ́ɛ́.
Nkó yɛɛ m pansɛ Uléécaa kɛpipi yɛ̀ɛ̀ akópɛ piwai riyálɛ rɛ Uléécaa Nfaa yɛ ukɛmɛɛ́ we nnya. Kuu Uléécaa kɛpipi nnya, úu yɛ́ fe ukɛ́ akópɛ piwai n nɔŋ́lɛ̃.
Nkó yɛɛ úu asei n tíkilɛ̃ nɛ́ɛ úu umárɛcɔ ń la úu Uléécaa ukɔ́. Kei kapi yɛ nɛ Uléécaa kɛpipi nɛ kuníri kɛpipi ceri api kóólɛnɛ.
Tinɔ́ɔ tɛ̃ kani hái kɛ́koraanɛ-mɛ n kṍ yɛ ntí rɛ: Tɔkɛ́ mɛrɔ́cɔpɛcirɛ n lakaanɛ.
Ári kapɛ Kayɛɛ mɛcɔ n we. U pɛɛ ukpááree Setani ukɔ́ lɛ, uu uumarɛcɔ pá. Yo nnya kuu u ripá? Kayɛɛ ricuruu liwai-wai ái pɛɛ́ nyaḿ, amá uumarɛcɔ likɔ́ pɔ́ɔn n nyaḿ.
Pimárɛcɔ, ái kapɛ pírí nɔ́ wa rɛ kɛtẽ nté pisoi yɛ nɔ́inɛ́puri yulu nnya.
Tɔ nyulɛ rɛ tɔ pɛɛ kpuwaalɛnlɛ, ari nkpéni nfáa yɛnu. Kari pirɔ́márɛcɔ ń la nnya kari lɛ̃ nyu. Nkó yɛɛ úu umárɛcɔ ń la yɛ kpuwaalɛnlɛ.
Usoi nkó yɛɛ umárɛcɔ ipuri n yúlu yɛ usoikṍ lɛ. Nɔ kɔ pɛɛ nyu rɛ usoikṍ úka úu uisoi kɛ́mɛɛ kɛtónɛ má ukɛ́ nɛ nfáa tɛnɛcirɛ́ yɛ̃́.
Yeesu Kirisi yɛ unfaa kpísilɛ uu tɔ̃́ nnya hɛ arí nɛ ceru rɛ lɛ̃ kapi yɛ sée rɛ ńla. Li pisɛ rɛ tɔ́ɔkɛ́ kɔ ntɔ́fáa kpísi ari pirɔ́márɛcɔ nnya hɛ.
Usoi nkó yɛɛ m má, un nkpéni umárɛcɔ n yɛ̃ úu líka má, uú nɛ ukɛfa u pésu, íye kuu yɛ́ pɛɛ́ maa rɛ uyɛ̃ yɛ Uléécaa lalɛ?
Nɔ̃́ sinɛ́wã́, ári kapɛ yɛ nnɔ́ɔsimɛ́ ŋmanɛ nɛ ńla nyísɛ. Amá tɔkɛ́ yɛ mɛyíkíyiki mɛwai wa nɛ asei likɛ́ nyísɛ rɛ tɔ ńla málɛ.
Kei kari yɛ́ nɛ n céri rɛ tɔ nsímɛ́sei pite lɛ yɛ lɛ̃. Lɛlɛɛ yɛ́ kɔ tíyɛsɛ arí nɛ tirɔ́pɔ́ɔ Uléécaa kɛyu-i n we.
Asei kɛcáá, ḿpá lin nɛ sirɔ́fa kɛ́mɛɛ rɔ́ n túhaanɛ rɛ tɔ akópɛ walɛ, Uléécaa yɛ sirɔ́fa felɛ un kɔ ḿpá yo nyu.
Pinɛ́sánɛ, in tɛ líka ái nɛ sirɔ́fa kɛ́mɛɛ rɔ́ túhaanɛ rɛ tɔ akópɛ wa, tirɔ́pɔ́ɔ karí nɛ Uléécaa kɛyu-i we.
Kari uisé ḿ múílɛ̃ tɔn kɔ lɛlɛɛ nɛ u n sá wai nnya, tɔ yɛ tɔn yo mpuri u m pisɛ, tɔ yɛ ukɛmɛɛ li yɛnlɛ.
Uisé iyɛɛ nnyí rɛ tɔkɛ́ nɛ Ukɛpipi Yeesu Kirisi kɛfa tɛnɛ ari kɔ n lakaanɛ yarɛ kuu isé rɔ́ ḿ pa.
Nkó yɛɛ uisé iyɛ̃ n tíkilɛ̃ nɛ Uléécaa yɛ pɛ́nɛlɛnlɛ un nɛ we, Uléécaa pɔ́ɔn kɔ ukɛmɛɛ́ we. Unfaasɔnɛ kuu rɔ́ ń hɛ mɛɛ rɔ́ nyísɛlɛ̃ tɛ tɔ pɛ́nɛlɛnlɛ tɔn nɛ we.
Pinɛ́sánɛ lala kɛcirɛ, áni kapɛ yɛ mɛsɛ nɛ mɛsɛ pɛ̃ nnɛ́í pɛɛ yɛ m pɔ́lɔ́lɛ̃ tɛ Uléécaa Nfaasɔnɛ yɛ pikɛmɛɛ́ welɛ nkɔ́ ŋmurɛi. Amá ani yɛ pi peẽ kɛlenɛ ani yɛnu rɛ li nsímɛ́sei nɛ́ɛ ái nsímɛ́sei. Asei kɛcáá, antepuyɛ nɔɔmɛ yɛ kɛtẽ kɛcáá kulúi leemɛlɛ.
Lɛ̃ kani yɛ́ɛ́ nɛ n céri rɛ Uléécaa Nfaasɔnɛ yɛ unyinɛ kɛ́mɛɛ́ we yɛ nní: Úye un tinhaa rɛ Yeesu Kirisi yɛ pansɛlɛ kɛsoipipi uú nɛ kɛtẽ nté weri, li nyísɛ rɛ Nfáasɔnɛ yɛ ukɛmɛɛ́ welɛ.
Nkó yɛɛ úu yɛ lɛ̃ tinhaa yɛ nyísɛlɛ rɛ Nfáasɔnɛ ńn ukɛmɛɛ́ we, amá Kirisi ulaarɔ yɛɛ u te. Nɔ kõ tɛ u wemɛ. Ticuruu u kɛtẽ kɛcáá pikámɛ masilɛ.
Amá nɔ̃́ sinɛ́wã́, nɔ̃́ nɛ Uléécaa pikɔ́ lɛ, nɔ kɔ antepuyɛ nɔɔmɛ feriyɛlɛ. Nfáasɔnɛ mɛɛ nɔ́kɛnɛ́mɛɛ ń we yɛ Kirisi ulaarɔ felɛ.
Pinɔ́ɔmɛ pɛɛ kɛtẽ nté pikɔ́ lɛ. Lɛ̃ nnya kapi kɛtẽ nté pikɔ́ mɛcɔ símisi, pɛ̃ pin kɔ kutu pi cɔlɛ̃.
Amá tɔ̃́ nɛ Uléécaa pikɔ́ lɛ. Nkó yɛɛ Uléécaa n nyu yɛɛ yɛ kutu tɔ́ ricɔ. Amá nkó yɛɛ úu Uléécaa ukɔ́, úu yɛ kutu tɔ́ ricɔ. Lɛ̃ kari yɛ nɛ ceri kei kɛ nsímɛ́sei Nfaasɔnɛ nn ń we nɛ kei kɛ nnɔ́ɔmɛ nn ń we.
Pinɛ́sánɛ lala kɛcirɛ, Uléécaa kɛ́mɛɛ kɛ ńla nn léeri. Lɛ̃ nnya, li pisɛ rɛ tɔkɛ́ n lakaanɛ. Usoi nkó yɛɛ uucɔ ń la yɛ Uléécaa ukɔ́ lɛ un kɔ Uléécaa nyu.
Uléécaa yɛ ńla lɛ. Nkó yɛɛ úu uucɔ ń la úu Uléécaa céri.
Uléécaa yɛ Ukɛpipi cirɛníŋɛ kɛtẽ kɛcáá tummɛlɛ rɛ kɛkɛ́ nfáa falɛ rɔ́ hɛ. Lɛ̃ kuú nɛ nyísɛ rɛ u rɔ́ lalɛ.
Ńla mmɛ̃ nɛ nɛ mmpehẽ lɛ. Ái tɔ́ɔ Uléécaa la, amá uyɛɛ tɔ̃́ la uu pɛɛ Ukɛpipi tumti akɛ kɛmɛcirɛ kpísi akɛ arɔ́kópɛ kɛcáá hɛ yarɛ inyɔ́ɔnsɛsɛɛ akɛ́ nɛ arɔ́kópɛ rɔ́ sárɛi.
Pinɛ́sánɛ lala kɛcirɛ, in tɛ lɛ̃ kɛ Uléécaa uu rɔ́ la, li pisɛ rɛ tɔ́ɔkɛ́ kɔ n lakaanɛ.
Úka úu Uléécaa yɛ́naalɛ̃. Amá tɔn n lakaanɛ, tɔ́ nɛ Uléécaa yɛ pɛ́nɛlɛnlɛ un kɛrɔ́mɛɛ́ we, unla nn kɔ kɛrɔ́mɛɛ yipaalɛ̃.
Uléécaa yɛ Unfaasɔnɛ rɔ́ hɛlɛ. Lɛlɛɛ yɛ nyísɛ rɛ tɔ ukɛmɛɛ́ welɛ uyɛ̃ un kɔ tɔ̃́ kɛ́mɛɛ́ we.
Tɔ̃́ nɛ yɛnlɛ ari kɔ n símisi rɛ Sáa yɛ Kɛpipi kɛtẽ kɛcáá tummɛlɛ rɛ kɛkɛ́ pisoi ayu lɔ.
Úye un n ceri un tinhaa rɛ Yeesu yɛ Uléécaa Kɛpipi lɛ, li nyísɛlɛ rɛ liute uyɛ̃ nɛ Uléécaa yɛ pɛ́nɛlɛnlɛ un nɛ Uléécaa kɛ́mɛɛ́ we Uléécaa pɔ́ɔn kɔ ukɛmɛɛ́ we.
Tɔ̃́ nɛ yɛnlɛ ari céru rɛ Uléécaa yɛ rɔ́ lalɛ arí nɛ kɛfa tɛnɛ. Uléécaa yɛ ńla lɛ. Nkó yɛɛ ńla m má nɛ Uléécaa yɛ pɛ́nɛlɛnlɛ pin nɛ we, Uléécaa un ukɛmɛɛ́ we, uyɛ̃ un kɔ Uléécaa kɛ́mɛɛ́ we.
Tɔn ńla m má nɛ nkɛtɔ-pɔ, tɔ́ fe arí ha kɛyáa kɛ̃ kɛ Uléécaa uú nɛ rɔ́ ń túhaanɛnɛ nɛ tirɔ́pɔ́ɔ n we, kɛ irɔ́soi kari kɛtẽ nté ń le ii Kirisi ikɔ́ mɛcɔ ń we nnya.
Nkó yɛɛ ńla m má úu yɛ iwamɛ n wai. Ńla mɛɛ ń we nɛ nkɛtɔ-pɔ yɛ̀ɛ̀ iwamɛ lakasɛlɛ. Iwamɛ yɛ̀ɛ̀ nyísɛlɛ rɛ usoi kɛwuu yɛ túúni rɛ pi yɛ́ kutu u ripasa. Lɛ̃ nnya, nkó kɛ iwamɛ ii ń we nla ńn nyaḿ nɛ nkɛtɔ-pɔ.
Amá in tɔ́ɔ, tɔ Uléécaa lalɛ rɛ uyɛɛ mɛfoí rɔ́ la nnya.
Úye un m maa rɛ: “Nɛ Uléécaa lalɛ”, un kɔ pɛɛ uusoicɔ ipuri yulu, liute yɛ unɔ́ɔmɛ lɛ. Nkó yɛɛ úu usoicɔ kuu n nyáni ń la úu yɛ́ fe ukɛ́ Uléécaa kúu n nyáni n la.
Kirisi yɛ kɔ pɛɛ isé rɔ́ hɛlɛ rɛ nkó yɛɛ Uléécaa ń la ukɛ́ kɔ uusoicɔ n la.
Nkó yɛɛ nɛ kɛfa n tɛnɛ rɛ Yeesu kɛ Uléécaa uu wɛ́ɛ yɛ Uléécaa kɛpipi lɛ. Nkó yɛɛ usáa ń la yɛ̀ɛ̀ kɔ usáa siwã n lalɛ.
Tɔn Uléécaa n la, tɔn kɔ uisé n tikilɛ̃ kai yɛ́ nyísɛ rɛ tɔ Uléécaa siwã lalɛ.
Uléécaa isé pimúlɛ́ kɛ́mɛɛ kai yɛ nyísɛ rɛ usoi yɛ Uléécaa lalɛ. Uisé íi kɔ pɛɛ páápú.
Ḿpá Uléécaa kɛpipi kɛ́ye yɛ kɛtẽ kɛcáá likɔ́ ńnaŋɛ feriyɛlɛ. Ntɔ́fatɛnɛ nnya kakɛ yɛ feriyɛ.
Wóo yɛ fe uu kɛtẽ kɛcáá likɔ́ feriyɛ, insá uyɛɛ nɛ kɛfa n tɛnɛ rɛ Yeesu yɛɛ Uléécaa Kɛpipi?
Yeesu Kirisi yɛɛ kɛtẽ kɛcáá ka nɛ míni nɛ mɛ́nyɛ. Ái míni ŋmanɛ kuú nɛ ka, amá míni nɛ mɛ́nyɛ kuú nɛ ka. Nfáasɔnɛ mɛɛ lɛ̃ símisi. Nfáasɔnɛ mɛɛ nsímɛ́sei ute.
Lɛ̃ nnya, píseérakɔɔ́ yɛ pitaani lɛ:
Pɛpɛɛ nní Nfáasɔnɛ nɛ míni nɛ mɛ́nyɛ. Pikɛtaani yɛ kɔ ŋmurɛilɛ rɛ nsímɛ́sei yɛ mu.
Pisoi yɛ̀ɛ̀ aseéra lesɛlɛ ari ŋmurɛi. Uléécaa rinɔɔ kuu rinháa yɛ kɔ pɛɛ lɛ̃ felɛ. Uyɛɛ Ukɛpipi kɛcáá aseéra lesɛ.
Nkó yɛɛ Uléécaa Kɛpipi nɛ kɛfa n tɛnɛlɛ̃ yɛ aseéra nyɛ̃ ukɛfa-i yekeilɛnlɛ. Nkó yɛɛ úu nɛ kɛfa n tɛnɛ yɛ waisɛ rɛ Uléécaa yɛ unɔ́ɔmɛ lɛ, kúu rinɔ́ɔ tɛ̃ kɛ Uléécaa uu Ukɛpipi kɛcáá rinháa nɛ kɛfa n tɛnɛ nnya.
Uléécaa yɛ nfáa tɛnɛcirɛ́ rɔ́ hɛlɛ. Ukɛpipi kɛ́mɛɛ kɛ nfáa mmɛ̃ nń we.
Nkó yɛɛ Uléécaa Kɛpipi kɛ̃ n nyu yɛ nfáa tɛnɛcirɛ́ málɛ. Nkó yɛɛ úu Kɛpipi kɛ̃ m má úu kɔ nfáa tɛnɛcirɛ́ má.
Nɔ́ mpí nɔ́ɔ nní Uléécaa Kɛpipi nɛ kɛfa n tɛnɛlɛ̃, nɔ̃́ kam títɛlɛ́ tɛ̃ wɔipɔ rɛ ani ceri rɛ nɔ́ nfáa tɛnɛcirɛ́ málɛ.
Tɔn nɛ Uléécaa n tálɛ̃, tɔn yo umɛla kɛ́mɛɛ u m pisɛ, u yɛ nɛ rɔ́ kónlɛ.
Tɔn n nyu rɛ ḿpá yo kari u pisɛ u yɛ nɛ rɔ́ kónlɛ, tɔ kɔ nyulɛ rɛ tɔ lɛ̃ kari u m pisɛ piyɛ́nɛ masilɛ.
Usoi un umárɛcɔ n yɛ̃ un akópɛ nyɛɛ áa yɛ nɛ nkpɔ ń ka n wai, ukɛ́ ukɛcáá Uléécaa yáási ukɛ́ nfáa u hɛ. Pɛpɛɛ yɛ akópɛ nyɛɛ áa yɛ nɛ nkpɔ ń ka n wa ŋmanɛ kɛcáá kam tɛ pikɛ́ yɛ Uléécaa yáási. Akópɛ anyinɛ yɛ̀ɛ̀ nɛ nkpɔ kalɛ. Ái pɛpɛɛ yɛ akópɛ nyɛɛ yɛ nɛ nkpɔ ń ka n wa kɛcáá kam tɛ ani yɛ yáási.
Ḿpá mɛwai kópɛ mɛ́ye yɛ akópɛ lɛ. Amá ái akópɛ nnɛ́í nyɛɛ yɛ nɛ nkpɔ ka.
Tɔ nyulɛ rɛ usoi nkó yɛɛ Uléécaa kɛwã úu yɛ akópɛ n wai. Uléécaa Kɛpipi yɛ̀ɛ̀ kɛricuruu kɛcáá m paílɛnlɛ, ukpááree Setani úu yɛ kɛ rica.
Tɔ nyulɛ rɛ tɔ̃́ nɛ Uléécaa pikɔ́ lɛ, kɛtẽ nnɛ́í pikɔ́ pɔ́ɔn ukpááree Setani nnaŋɛ-i pansɛntɛ.
Tɔ kɔ nyulɛ rɛ Uléécaa Kɛpipi yɛ kalɛ akɛ mɛsɔhɔ rɔ́ hɛ tɔkɛ́ yɛ nɛ Uléécaa yíkíyiki céri. Ukɛpipi Yeesu Kirisi kɛɛ tɔ́ nɛ Uléécaa yíkíyiki uyɛ̃ tipɛ́nɛ tɔn nɛ we. Yeesu Kirisi uyɛɛ Uléécaa yíkíyiki. Uyɛɛ nfáa tɛnɛcirɛ́.
Nɔ̃́ sinɛ́wã́, ani nɔ́mɛnɛ́círɛ nɛ piléé tĩ́.
Nɛ̃́ Yeesu Uléécaa icápinɛ uwɛ́ɛ́sɛ, nɛ́ɛ pɔ̃́ Kiriya kɛ Uléécaa uu n wɛ́ɛ nɛ sipɔ́pipi kam ń la nɛ kɛfa kɛsɛ rítɛlɛ́ ntí wɔ́lu. Ái mɛnɛ́círɛ nɛ́ɛ nɔ́ la, amá mpí nnɛ́í pɛɛ nnɛ́símɛ́sei n nyu yɛ kɔ nɔ́ lalɛ.
Tɔ nɔ́ lalɛ rɛ nsímɛ́sei yɛ kɛrɔ́mɛɛ́ we nnya. Mɛsɛ́rɛ knn yɛ́ kɔ kɛrɔ́mɛɛ́ n we. Nɛ nɔ́ yáasi!
Sáa Uléécaa nɛ Ukɛpipi Yeesu Kirisi yɛ́ ípɛɛlɛ́ɛ rɔ́ nyísɛ, api nfanarɛ rɔ́ nyísɛ api kɔ nkíŋniŋɛ rɔ́ hɛ tɔkɛ́ nɛ asei nɛ ńla kɛ́mɛɛ m pɛ́nɛlɛ̃.
Kam n yɛ̃́ tɛ sipɔ́wã́ kɛcɔpɛ sinyinɛ yɛ nsímɛ́sei tikilɛnlɛ yarɛ kɛ Sáa Uléécaa uu rinɔ́ɔ rɔ́ n hɛ mɛcɔ, li mɛyánsei nɛ́ larisilɛ.
Nɛ nkpéni pɔ̃́ Kiriya pisɛ rɛ tɔkɛ́ n lakaanɛ. Ái isé falɛ kam wɔ́lu nɛn pɔ́ pápɔlɛ̃. Isé iyɛ̃ kari hái kɛ́koraanɛ-mɛ ń yɔsí yɛ nyi.
Ńla yɛ pisɛ rɛ tɔkɛ́ Uléécaa isé n tikilɛ̃ tɔn nɛ sɔ́nɛ. Kei yɛ isé iyɛ̃ kari yɛ́ n tíkilɛ̃ tɔn nɛ sɔ́nɛ yarɛ kuu kɛ́koraanɛ-mɛ rɔ́ n céesi.
Pinɔ́ɔmɛ kulúi yɛ kɛtẽ kɛcáá lonaalɛnlɛ pin kɛsu rɛ Yeesu Kirisi úu pansɛ kɛsoipipi yíkíyiki uú nɛ kɛtẽ kɛcáá weri. Kei kapi yɛ nɛ ceri rɛ uyɛɛ lɛ̃ n wai yɛ unɔ́ɔmɛ lɛ un kɔ Kirisi ulaarɔ.
Lɛ̃ nnya, ani nɔ́mɛnɛ́círɛ tĩ ńsɔnɛ, áni kapɛ nɛ pirɔ́kɛi nnɛ́í kari n wa kulaa m paa nnya. Amá ani liihɛɛ nnɛ́í yɔsí.
Nkó yɛɛ úu Kirisi icélaa m múílɛ̃ ukɛ́ ikɛtɔ ŋmanɛ nɛ m pálɛ̃, un pɛɛ fáausɛlɛ̃, úu Uléécaa kupɛ́nɛcɔ kɛ́mɛɛ́ we. Nkó yɛɛ Kirisi icélaa m múílɛ̃ yɛ Sáa Uléécaa nɛ Ukɛpipi ŋmurɛilɛ.
Úye un nɔ́kɛnɛ́mɛɛ́ n ka unsá icélaa iyɛ̃ nɛ n hapɔ, áni kapɛ nɔ́kɛnɛ́yɔ-i u yɔsí, áni kapɛ kɔ u yáasi ricuruu.
Úye un u n yáasi, li wa yarɛ u nɛ uyɛ̃ pɛɛ kɛsẽ́ umɛwai kópɛ mɛ̃ kɛ́mɛɛ́ we.
Nɛ nsímɛ́ mɛyã́ málɛ kɛ́ nɔ́ símisi, amá ám la kɛ́ nɛni rítɛlɛ́ nɛ kɛ́wɔlɛ nɛ lɛ̃ wa. Nɛ lalɛ kɛ́ nɔ́kɛnɛ́mɛɛ́ hapɔ ari pɛɛ́ n nyánɛinɛ nɛn nɛ nɔ́ símisi tɔkɛ́ nɛ mpɔ́ɔnarɛ m má nɛ kɛ́tɔ-pɔ nnya.
Upɔ́yɛ́inɔsi kɛ Uléécaa uu n wɛ́ɛ siwã pɔ̃́ nɛ kɔ pɔ́ yáhaapɔ.
Nɛ̃́ Uléécaa icápinɛ uwɛ́ɛ́sɛ, nɛ́ɛ pɔ̃́ Kayusi kam ń la nɛ kɛfa kɛsɛ rítɛlɛ́ ntí wɔ́lu.
Unɛ́sánɛ lala kɛcirɛ, nɛ welu rɛ pɔkɛ́ ḿpá yo kɛ́mɛɛ kɛ́yu n sĩ pɔkɛ́ kɔ isarɛ n láárú yarɛ kaa nní Uléécaa ncee kɛ́mɛɛ kɛ́yu n sĩ́ mɛcɔ.
Pirɔ́márɛcɔ pinyinɛ yɛ nté kalɛ api nɛ́ símisi rɛ nsímɛ́sei yɛ kɛpɔ́mɛɛ́ welɛ, pɔn kɔ ńsɔnɛ n tikilɛ̃. Li rinɛ́kíŋ niŋukusɛlɛ mɛyíkíyiki.
Líka ái yɛ rinɛ́kíŋ niŋukusɛ ai tɔ́su kam yɛ́ ń kṍ tɛ sinɛ́wã́ yɛ asei tikilɛ̃.
Unɛ́sánɛ lala kɛcirɛ, pɔ yɛ pɔn yo n yekei rɛ pɔ́ wa, pɔ yɛ nyísɛlɛ rɛ pɔ asei ute lɛ aá nɛ Kirisi pikɔ́ li wai, ḿpá pin kucɔ̃yu pikɔ́.
Pi Uléécaa icápinɛ pikɔ́ kɛyu-i ńla kaa pi n nyísɛ kɛcáá símisilɛ. Pɔn n fe pɔn pi n lɛ̃́ yarɛ kai Uléécaa kɛ́mɛɛ m pisɛ pikɛ́ nɛ pincee rinɔŋ́, li nyamlɛ.
Upíima pikɛi nnya kapi ncée tikilɛ̃. Ápi pɛpɛɛ ápi Uléécaa n nyu anipɛ-i líka yɔsí.
Lɛ̃ nnya kai pisɛ rɛ tɔkɛ́ lipite pɛ̃ lɛ̃́, tɔ́ nɛ pɛ̃ tɔkɛ́ nɛ kɛsẽ́ nsímɛ́sei n yóólɛ̃ nnya.
Nɛ Uléécaa icápinɛ pikɔ́ kɛ́tɛlɛ́pi wɔilɛ. Amá Tiyotirɛfu yɛɛ íyukɔɔ́ picɔ kɛcɔpɛ ń la úu rɔ́ yɔsí.
Lɛ̃ nnya, nɛn ha píyei n hapɔ, nɛ mɛwai kuu n wapisi un kɔ kɛrɔ́cáá nsímɛ́ kópɛ símaankɛɛ kɛɛnkɛɛnɛ. Lɛ̃ ái nkpáni u tu. Úu yɛ kusánɛ pimárɛcɔ pɛɛ n sɔ́naapɔ wa, úu yɛ kɔ ŋmurɛi rɛ pɛpɛɛ piwai ń la pikɛ́ wa, uu kɔ pɛɛ Uléécaa icápinɛ-i pi lesɛ.
Unɛ́sánɛ lala kɛcirɛ, kapɛ yɛ nɛ likópɛ piwai yíraanɛ, amá a yɛ nɛ lisɔnɛ yíraanɛ. Nkó yɛɛ lisɔnɛ n wai yɛ Uléécaa ukɔ́ lɛ, nkó yɛɛ akópɛ n wai úu Uléécaa nyu.
Ḿpá úye yɛ símisi rɛ Temetiriisi yɛ isoi sɔnɛ lelɛ, hái ricuruu nsímɛ́sei mɛɛ ukɛmɛɛ́ ń we yɛ nyísɛlɛ rɛ u isoi sɔnɛ lelɛ. Tɔ̃́ nɛ kɔ ukɛcáá lɛ̃ símisilɛ. Pɔ kɔ nyu rɛ lɛ̃ kari ukɛcáá ń símisi yɛ asei lɛ.
Nɛ nsímɛ́ mɛyã́ málɛ kɛ́ pɔ́ wɔ́ipɔ, amá ám la kɛ́ rítɛlɛ́ nɛ kɛ́wɔlɛ nɛ lɛ̃ wa.
Nɛ lalɛ kɛ́ nfáani pɔ́ yɛ̃́, ari pɛɛ́ n nyánɛinɛ tɔn nɛ símisi.
A nɛ nkíŋniŋɛ n we. Pipɔ́sánɛ rɛ kɛ́ pɔ́ yáási. A pirɔ́sánɛ yáási, aa pinnɛ́í ḿpá úye uiyáhaa u pa.
Nɛ́ɛ Yeesu Kirisi ukɛikɔ́ nɛ Yakupu uwã kapi yɛ n sée rɛ Yuuti. Nɔ́ mpí kɛ Sáa Uléécaa uu nní ń sée kam títɛlɛ́ wɔ́lu. U nɔ́ lalɛ uu Yeesu Kirisi anipɛ-i nɔ́ wai rɛ ukɛ́ nɔ́kɛnɛ́cáá m paílɛ̃.
Uléécaa ukɛ́ nfanarɛ nɔ́ nyísɛ uu kɔ nkíŋniŋɛ nɔ́ hɛ uu kɔ mɛyã́ nɔ́ n la.
Pinɛ́sánɛ lala kɛcirɛ, nɛ pɛɛ́ lalɛ kɛ́ lɛ̃ kɛ Uléécaa uu kɛsẽ́ tɔ́ nɛ nnɔ̃́ ayu n lɔ kɛcáá rítɛlɛ́ nɔ́ wɔ́ipɔ. Nɛ nkpéni yɛ̃́ tɛ li mɛyíkíyiki pisɛ rɛ kɛ́ nní nɔ́ wɔ́i kɛ́ nɛ nfatɛnɛ atɔpi kɛ́mɛɛ nɔ́ n ŋmɔ́ɔ́púsɛlɛ̃. Uléécaa yɛ mɛcírɛníŋɛ nsímɛ́ mmɛ̃ kɛ upikɔ́ apí nɛ kɛfa n tɛnɛ pamɛlɛ.
Ái líka nnya kam lɛ̃ símisi, simúŋɛ́ kópɛ pisoi pinyinɛ yɛ risɛ́ɛ́ nɛ nɔ́ cɔ́hɔnɛlɛnlɛ. Pi Uléécaa ipɛɛlɛ́ɛ waisɛlɛ yarɛ ncée kuu pi hɛ rɛ pikɛ́ mɛwai kópɛ nɛ piripɔɔ n wai. Urɔ́célaa cirɛníŋɛ nɛ Urɔ́píima Yeesu Kirisi kapi lɛ̃ yulu. Hái mɛkɛɛ-mɛ kai wɔ́laalɛ̃ tɛ akpanii nyɛɛ pilikɔ́.
Ḿpá kani nní pinyuwɛ m máálɛ̃, nɛ la kɛ́ nɔ́ léisɛ rɛ Upíima yɛ pɛɛ mɛkɛɛ Isirayɛɛli pikɔ́ riyu lɔlɛ Esipiti kɛtẽ kɛcáá, amá uu pɛɛ limɛmáá tíyɛsɛ pɛpɛɛ ápi pikɛcɔpɛ nɛ kɛfa u n tɛnɛlɛ̃ api kpíni.
Piléécaatumɛ pinyinɛ yɛ pɛɛ́ nɛ Uléécaa wɔ́ɔsilɛ rɛ kɛtónɛ kɛ-i kuu pi n tónsɛ ákɛ nɛ pi risá, api pɛɛ pimɛcirɛ kɛtónɛ consɛ. U kɔ pɛ̃ kuŋmaha kɛmɛɛ-pɔ tonsɛlɛnlɛ pin mɛsɛ́rɛ pahaalɛ̃ likɛ́ ha nɛ kɛyáa kɛ̃ kuu pitúhaanɛ pi n sɔ́nti tu.
Ani Sotɔm kuyu nɛ Komɔɔri kukɔ́ nɛ ayu nyɛɛ nɛ a n kɔ́lɛ̃ nkɔ́ léisɛ. Piléécaatumɛ mɛcɔ mmɛ́ kɛ kei pikɔ́ apí pɛɛ mɛ́woo mɛ́woo wai. Apí n la pitisi nɛ pitisicɔ pikɛ́ n sói. Lɛ̃ nnya kɛ Uléécaa uu kutu pi ripasa uu nna tɛnɛcirɛ́ kɛ́mɛɛ pi sápɔ. U lɛ̃ walɛ rɛ ḿpá úye ukɛ́ kei yɛ̃ ukɛ́ nɛ umɛcirɛ tĩ.
Lɛ̃ kɛ pɛpɛɛ nní nɛ nɔ́ n cɔ́hɔnɛlɛ̃ pɔ́ɔ kɔ we. Simúŋɛ́ kópɛ sin pi n lɛɛmɛ, api pɛɛ piipiŋɛ lilala nɛ pimɛcirɛ mɛ́kpɛrinkpɛ n wai, ápi kɔ Upíima nnaŋɛ waisɛlɛ̃, pin kɛyómɛcaa-pɔ linaŋɛ-naŋɛ lámaankɛɛ.
Moisi yɛ pɛɛ kpulɛ, Uléécaatumɛ wɛ́ɛ́sɛ Misɛɛli nɛ Setani api ukɛcáá cɛ́ŋɛsi. Pi pɛɛ pásainɛlɛ rɛ wóo yɛ́ u kpísi. Ḿpá nɛ lɛ̃, Uléécaatumɛ wɛ́ɛ́sɛ Misɛɛli ricuruu úu kaha ukɛ́ Setani lámaankɛɛ. Amá nsɛ kuu u maa rɛ: Upíima ukɛ́ kutu pɔ́ ripasa.
Amá pisoi pɛ̃ pɔ́ɔ, lɛ̃ asei kápi n nyu kapi yɛ lámaankɛɛ. Lɛ̃ kapi isɛɛ mɛcɔ mɛ́woo n nyu lɛɛ pi kopaalɛ̃.
Íwɛ kapi topori! Kayɛɛ ncee ncɔ kapi tíkilɛ̃. Siwóó nnya kapi pimɛcirɛ kpísi api mpɔlɛcee tikisɛ Palam mɛcɔ. Kapí nɛ Uléécaa n kɛ́ŋɛnɛ yarɛ kɛ Koree uu n wa mɛcɔ nnya kai pi ritɛ́kɛ́ɛ́.
Kei kani yɛ n cápinɛ rɛ nɔkɛ́ mɛmárɛcɔ ilukɛ li, pɛpɛɛ yɛ nɔ́rinɛ́yu kpu. Kei kɛ pɛ̃ api yɛ pimɛla anyã́ súkɛi, ápi nɛ úka kutu cɔlɛ̃. Pi we yarɛ ahopɛ kɛ kuyɔ aku n kpáúlɛ̃. Pi kɔ welɛ yarɛ kuléé nkú kpɛɛ áku yɛ m mári, ḿpá lin kuimarɛtuŋɛ n tu. Pin ku n wɛhɛ, mɛtɛ́ kaku pɛɛ lɛ̃ kpu.
Mínimaa kɛ́mɛɛ ániwalɛ́ papɛ-papɛ kapí nɛ mɛnyínɛ we. Pi yɛ pimɛwai kópɛ lesɛlɛ api yánɛsi yarɛ kɛ ániwalɛ́ aa yɛ míni kuwálɛ́ ń yánɛsi. Pi kɔ welɛ yarɛ awárɛpi nyɛɛ mɛ́woo n sɔ́nɛsi. Lɛ̃ nnya kɛ Uléécaa uu kuŋmaha píima-i kɛtónɛ pi hɛ rɛ pikɛ́ kei mɛsɛ́rɛ n tũ.
Pirɔ́kpurɛ kɛ́mɛɛ, Enɔki yɛ Atam siyasɛ kɛ́mɛɛ kunai sɛ́ɛ́i-sɛ́ɛ́i ukɔ́ lɛ. U hái mɛkɛɛ-mɛ pisoi pɛ̃ kɛcáá maa rɛ: Upíima yɛ wemɛlɛ nɛ upileecaatumɛ kulúi
pikɛ́ nɛ pisoi nnɛ́í túhaanɛ. U yɛ́ piwaikópɛkɔɔ́ akópɛ pa, mɛwai kópɛ nnɛ́í kapi n wa nnya. U yɛ́ kɔ pikópɛkɔɔ́ pɛɛ áyu n wɛ́ɛ́si alɛ̃ kapi u n lámaankɛɛ kɛcáá akópɛ pi pa.
Pisoi pinyinɛ yɛ pi pɛɛ mɛsɛ́rɛ n ŋmúlaankɛɛ. Ái píkai pi láárú. Pilikáipi-káipi kapi yɛ wa. Pi ń-yuwɛ́laasimɛ́ símaankɛɛlɛ pin nɛ pisoi kahaankɛɛ rɛ pikɛ́ linyinɛ pikɛmɛɛ yɛ̃́ nnya.
Amá nɔ̃́ pinɛ́sánɛ lala kɛcirɛ, nɔ́ɔkɛ́ yɛ nsímɛ́ kɛ Urɔ́píima Yeesu Kirisi pitumɛ api mɛkɛɛ-mɛ nɔ́ rin-yóó léisɛ.
Pi yɛ pɛɛ nɔ́ n yóólɛ̃ tɛ: Ituŋɛ tɔrɔɔ kumúŋɛ́ kun n tu, pinyinɛ pɛɛ pisoi n sɛ́nnyi yɛ́ kam, ápi yɛ́ɛ́ pilikáipi-káipi nnya Uléécaa wuri.
Pɛpɛɛ pikóólɛntɛnɛ pisoi kɛcɔpɛ tanaalɛ̃. Lɛ̃ kɛ piricuruu api m músu ŋmanɛ kapi wai. Uléécaa Nfaa ńn pikɛmɛɛ́ we.
Amá nɔ̃́ pinɛ́sánɛ lala kɛcirɛ, nɔ́ɔkɛ́ nɔ́mɛnɛ́círɛ n ŋmɔ́ɔ́púsɛlɛ̃ nɔn nfatɛnɛ sɔnɛ kɛ Nfáasɔnɛ nn nɔ́ ń hɛ nnaŋɛ nɛ kɛyómɛ yáási.
Ani Uléécaa nla kɛ́mɛɛ́ n we nɔn mɛ̃́ tɛ Urɔ́píima Yeesu Kirisi yɛ́ unfanarɛ nnya nfáa tɛnɛcirɛ́ nɔ́ hɛ.
Ani yɛ pɛpɛɛ nɛ ń we pin tíru íwɛ tẽ́.
Ani piayu lɔ ani nna tɛnɛcirɛ́-i pi lesɛ. Ani yɛ kɔ picɔ íwɛ tẽ́. Amá ani nɔ́mɛnɛ́círɛ tĩ, áni kapɛ yɛ pilikɔ́ líka nɛ rikɔ, aí nɛ pimɛlapɛ kɛ pimɛwai kópɛ amɛ m pɔ́riinkɛɛ pɛ́nɛ.
Uléécaa yɛ ńnaŋɛ málɛ ukɛ́ nɛ nɔ́ n léraalɛ̃ áni yɛ́ píkai loó, ukɛ́ kɔ nɛ kei káni yɛ́ ha akópɛ m má nɔ́ ha, ai kɔ nɔ́ n láárú aní ha nɛ umɛyɔɔpi kɛ́mɛɛ u yɛnu.
Uyɛɛ Uléécaa Cirɛníŋɛ, uyɛɛ nɛ Urɔ́píima Yeesu Kirisi ritiki uú nɛ arɔ́yu lɔlu. Kaí nɛ ḿpá píyei-mɛ n kpíimɛ nɛ nɛni-mɛ nɛ ḿpá píyei-pɔ, uyɛɛ ḿmulɛ nɛ ríyu nɛ ńnaŋɛ nɛ mɛyɔ́ɔpi mɛsɛ́rɛ te! Amí!
Mɛ́yɛnɛ kɛ Uléécaa uu Yeesu Kirisi n yɛ́nɛisɛ rɛ ukɛ́ upikɛikɔ́ lɛlɛɛ nfáani n sɔ́nti nyísɛ. Lɛ̃ kuú nɛ uutumɛ n tummɛ rɛ ukɛ́ uukɛikɔ́ Yohani nyísɛ.
Yohani yɛ lɛ̃ nnɛ́í kɛ Yeesu Kirisi uu u n nyísɛ yɛnlɛ uu kɔ yóó rɛ Uléécaa Nsímɛ́ yɛ mu.
Uyɛɛ nsímɛ́ mmú ń kɛ́ɛ́ni nɛ pɛpɛɛ anɔ́ɔ nnyɛ́ nyɛɛ lɛlɛɛ masí kɛpirɛ-pɔ n wainɛ nkɔ́ kutu n cɔ́lɛ̃ pin kɔ lɛlɛɛ nkɛmɛɛ n wɔ́laalɛ̃ múílɛ̃ yɛ pínarɛkomɛ lɛ! Li we rɛ ituŋɛ yɛ tulɛ.
Nɛ̃́ Yohani, nɛ́ɛ Uléécaa icápinɛ isɛɛi iyɛɛ Asii kuwɛ́ɛ́-mɛ̃ ń we wɔlu nɛn i yáási. Uyɛɛ ń we, un kɔ pɛɛ mɛkɛɛ-mɛ we, un kɔ wemɛ, nɛ ifáa isɛɛi iyɛɛ uriyɔɔpitũ kɛyu-i n tṹ pikɛ́ ípɛɛlɛ́ɛ nɛ nkíŋniŋɛ nɔ́ nyísɛ.
Yeesu Kirisi yɛ úseérakɔɔ́ lɛ yɛɛ nsímɛ́sei m má. Uyɛɛ pikpɔkpɔ kɛcɔpɛ mɛfoí nfáa yɛ̃. Uyɛɛ kɛtẽ nté piyɔɔpi uwɛ́ɛ́sɛ. Uyɛɛ rɔ́ la uu umɛnyɛ nɛ arɔ́kópɛ hɛɛrɛ.
Uu tíyɛsɛ ari pansɛ mpuri mɛɛ Usáa Uléécaa inyɔ́ɔnsɛ n wai. Uyɛɛ ríyu nɛ n-yɔ́ɔpinaŋɛ te ḿpá píyei-pɔ. Amí.
Uyɛɛ nkó ahopɛ kɛ́mɛɛ́ wemɛ. Ḿpá úye yɛ u yɛnunɛ, aí nɛ pɛpɛɛ uilúkɛ́ n luri pɛ́nɛ. Kɛtẽ nnɛ́í isoipuri yɛ́ uyɛ̃ nnya nkpɔ tonɛ. Ɛɛɛ, lɛɛ ni, amí!
Upíima, Uléécaa yɛ maa rɛ: Nɛ́ɛ Ufoí nɛ Utɔ́rɔɔ, uyɛɛ ń we un kɔ pɛɛ mɛkɛɛ-mɛ we, un kɔ wemɛ, ńnaŋɛ nnɛ́í Ute.
Nɛ̃́, nɔ́unɛ́márɛcɔ Yohani, tɔ́ nɛ nnɔ̃́ tɔ́ɔ kɛsẽ́ Uléécaa iyɔɔpi kɛ́mɛɛ ń we, tɔ́ nɛ nnɔ̃́ yɛ íwɛ lelɛ tɔn nɛ Kirisi kupɛ́nɛcɔ kɛ́mɛɛ́ ŋmɔ́ɔ́púlɛ̃. Míni kɛpáápáá kɛtẽ kapi yɛ n sée rɛ Patimɔsi kɛ́mɛɛ kapí nɛ ńnaŋɛ nɛ́ ha rɛ nɛ Nléécaasimɛ́ yóólɛ̃ nɛn kɔ Yeesu kɛcáá aseéra lesɛ nnya.
Nfáasɔnɛ nn Upíima kɛyaa kɛtúŋɛ́ kɛnɛ́cáá súiri, am pɛɛ kɛnɛ́pirɛ-mɛ̃ mɛtẽ mɛnyinɛ kom mɛn cálɛ̃ yarɛ rináatɔ́ŋ mɛtẽ,
mɛn tee rɛ: A lɛ̃ kaa nní ń nyáni rítɛlɛ́ rinyinɛ kɛ́mɛɛ wɔ́i aa Uléécaa icápinɛ isɛɛi iyɛ̃ papɔ. Iyɛɛ nní Efɛɛsi nɛ Simirini nɛ Pɛrikam nɛ Tiyatiiri nɛ Saritɛɛsi nɛ Filatɛlifii nɛ Lawutisee ikɔ́.
Aḿ ŋmɛɛlú kɛ́ uyɛɛ nɛ nɛ́ n símisi yɛ̃. Kam tińŋmɛɛlú, am sífiráa sitɔsi sisɛɛi kapí nɛ wura n wa yɛnu.
Unyinɛ yɛɛ kɛsoipipi nɛ mɛnyínɛ ń we un sífiráa sitɔsi sɛ̃ kɛcɔpɛ we. Kutúkanka caacaa kuú pɛɛ tanaalɛ̃ un tikíŋ kɛcáá kútampálá kapi nɛ wura n wa télɛ̃.
Uriyu nɛ unnyúpi yɛ wariyɛlɛ yarɛ nkumɛ tomɛ́, nɛ́ɛ yarɛ mpáhamɛ. Uinipɛɛ yɛ we yarɛ inalempi,
uana an we yarɛ nweni ŋmɔhɔ mɛɛ n wa yarɛ n nna kɛ́mɛɛ riwɔ́ŋɔɔlɛ, umɛtẽ pɔ́ɔn we yarɛ míni píima mɛnyinɛ iwɔɔ.
U pɛɛ ukunipɛ lukɛ-lukɛ nɛ awárɛpi asɛɛi múílɛnlɛ, titɛ́hɛ nɛ kɛnɔ́ɔpi píŋ́-píŋ́ nɛ mɛyele mɛtɛ́ tin unnɔɔ-i léeri. Ukɛyu yɛ pɛɛ́ welɛ yarɛ ntuŋɛ mɛɛ torɛ.
Kam u n yɛ̃́, am uana mɛtene lólu yarɛ nɛ kpulɛ. Uu pɛɛ ukunipɛ lukɛ-lukɛ kɛnɛ́cáá láa uu rɛ: Iwamɛ íi kapɛ pɔ́ wa! Nɛ́ɛ Ufoí nɛ Utɔ́rɔɔ,
nɛn kɔ nfáa má. Nɛ pɛɛ kpulɛ, amá nɛ́ɛ nkó nɛ nnɛ́fáa ḿpá píyei-pɔ. Nɛ nkpɔ nɛ pikpɔkpɔ kɛlõ kɛhánnɛ múílɛnlɛ.
Lɛ̃ nnya, a lɛ̃ kaa n yɛ̃́ wɔi, lɛlɛɛ ń we nɛ lɛlɛɛ masí kɛpirɛ n sɔ́nti.
Awárɛpi asɛɛi nyɛ̃ kaa kunɛ́nípɛ lukɛ-lukɛ kɛ́mɛɛ n yɛ̃́ nɛ sífiráa sisɛɛi sitɔsi sɛ̃ kapí nɛ wura n wa asei nyɛɛ m pékaalɛ̃ yɛ nnyɛ́: Awárɛpi asɛɛi nyɛɛ piléécaatumɛ lɛ pɛɛ Uléécaa icápinɛ isɛɛi iyɛ̃ kɛcáá ḿ paílɛ̃. Sífiráa sisɛɛi sitɔsi sɛ̃ pɔ̃́ nɛ Uléécaa icápinɛ isɛɛi lɛ.
A uléécaatumɛ yɛɛ Efɛɛsi-pɔ Uléécaa icápinɛ kɛcáá ḿ paílɛ̃ wɔipɔ rɛ uyɛɛ awárɛpi asɛɛi ukunipɛ lukɛ-lukɛ kɛ́mɛɛ m múílɛ̃, uyɛɛ sífiráa sitɔsi sisɛɛi sɛ̃ kapí nɛ wura n wa kɛcɔpɛ n sɔ́nɛ yɛ maa rɛ:
Nɛ mɛpɔ́wai nɛ pipɔ́kɛi nɛ pipɔ́ŋmɔ́ɔ́pú nyulɛ. Nɛ nyulɛ rɛ áa yɛ pikpááree kɛcáá rikpá. Pɔ pɛpɛɛ n tee rɛ pi pitumɛ lɛ ápi kɔ pɛɛ pitumɛ peenulɛ aa yɛ́nu rɛ pinɔ́ɔmɛ yɛ pi.
Pɔ ŋmɔ́ɔ́púlɛnlɛ. Pɔ rinɛ́nyíri nnya íwɛ lilɛ ái kɔ pɛɛ pɔ́ feriyɛ.
Amá mmɛ̃ kaḿ nɛ pɔ́ n cɛ́si yɛɛ rɛ áa nkpéni ńla foí kaá pɛɛ m má kɛ́nɛ́cáá má.
A léisɛ kei kaa n loó, aa apɔ́kópɛ kɛpirɛ tɔ, aa mɛpɔ́wai foí piwai pɛlɛ. Insá lɛ̃, nɛ́ kɛpɔ́mɛɛ́ kam am kɛ́pɔ́firáa kɛtɔsi kɛkɛtonɛ-i yukusɛ, in tɛ áa apɔ́kópɛ kɛpirɛ ritɔ.
Amá lɛlɛɛ kɛpɔ́mɛɛ ń nyaḿ yɛɛ rɛ pɔ Nikolayitiyɛ mɛwai kɛsulɛ yarɛ kɛ nɛ́ɛ kɔ mɛ n kɛ́su mɛcɔ.
Úye un ukómɛ, ukɛ́ lɛ̃ kɛ Nfáasɔnɛ nn Uléécaa icápinɛ n símisi kutu ricɔ. Nkó yɛɛ n feriyɛ kam kuléé kpɛɛ yɛ nfáa n hɛ kun Uléécaa kɛ́mɛɛ-pɔ we apipi panɛ ukɛ́ li.
A uléécaatumɛ yɛɛ Simirini-pɔ Uléécaa icápinɛ kɛcáá ḿ paílɛ̃ wɔipɔ rɛ Ufoí nɛ Utɔ́rɔɔ, uyɛɛ pɛɛ n kpu uu nkpéni pɛɛri un nfáa má yɛ maa rɛ:
Nɛ mpɔ́tóósi píima-i kaa ń we nɛ ipɔ́wɛ kaa m má nyulɛ, pɔn kɔ nɛ umámá. Nɛ kɔ nkópɛ kɛ pɛpɛɛ n tee rɛ pi Pisuifi lɛ api kɛpɔ́cáá n símaankɛɛ nyulɛ. Pi kɔ pɛɛ Setani icápinɛ pikɔ́ lɛ.
Kapɛ íwɛ iyɛ̃ kaa n lenɛ kɛwuu n túúni. A kõ tɛ kuníri yɛ́ nɔ́kɛnɛ́cɔpɛ pinyinɛ kukpaniilee tã kukɛ́ nɛ nɔ́ m peikɛɛ nnya. Li yɛ́ kɔ siyáa kɛfi kɛ́mɛɛ nɔ́ wéékusɛ. A asei ritiki, ḿpá lin nkpɔ yɛ mu, kɛ́ pɛɛ nfáa pɔ́ hɛ rɛ pɔ feriyɛ nnya.
Úye un ukómɛ, ukɛ́ lɛ̃ kɛ Nfáasɔnɛ nn Uléécaa icápinɛ n símisi kutu ricɔ. Nkpɔ lírũ ńn uyɛɛ n feriyɛ líka wainɛ.
A uléécaatumɛ yɛɛ Pɛrikam-pɔ Uléécaa icápinɛ kɛcáá ḿ paílɛ̃ wɔipɔ rɛ uyɛɛ ritɛ́hɛ nɛ kɛnɔ́ɔpi píŋ́-píŋ́ nɛ mɛyele mɛtɛ́ m má yɛ maa rɛ:
Nɛ nyulɛ kei kaa ń we. Kei kɛ Setani riyɔɔpitũ pɔ́ɔ kɔ we. Áa rinɛ́nyíri kɛsi, áa kɔ kɛfa kaá nɛ nɛ́ n tɛnɛlɛ̃ fóm, ḿpá siyáa sɛ-i kapi unɛ́kɛikɔ́ Antipaasi yɛɛ asei n tíkilɛ̃ nɔ́kɛnɛ́mɛɛ kei kɛ Setani uu ń we ń kpu.
Amá mmɛ̃ kaḿ nɛ pɔ́ n cɛ́si yɛ kɔ pɛɛ mmú rɛ: Pisoi yɛ kei we, pin Palam icélaa múílɛ̃. U Palaki céesi rɛ ukɛ́ ripinɛ wa Isirayɛɛli sipipi sikɛ́ inyɔ́ɔnsɛsarɛ li sikɛ́ kɔ iwásánkaí n wai likɛ́ nɛ kɛlólɛ́-mɛ̃ si ha.
Limɛcɔ kɛ pɔ́ɔ kɔ pisoi má pɛɛ Nikolayitiyɛ icélaa n tíkilɛ̃.
Lɛ̃ nnya, a apɔ́kópɛ kɛpirɛ ritɔ, insá lɛ̃ nɛ́ kɛpɔ́mɛɛ hapɔ am titɛ́hɛ kam nnɔ́ɔ-i n wailɛ̃ nɛ atɔpi pɔ́ wai.
Úye un ukómɛ, ukɛ́ lɛ̃ kɛ Nfáasɔnɛ nn Uléécaa icápinɛ n símisi kutu ricɔ! Nkó yɛɛ n feriyɛ kam Uléécaa ilukɛ yɛɛ m pékaalɛ̃ nɛ riparɛ tomɛ́ hɛnɛ. Tinyíri falɛ rinyinɛ tɛɛ riparɛ tɛ̃ kɛcáá wɔ́laalɛ̃. Úka úu ri nyu, insá uyɛ̃ kapi ri n hɛ.
A uléécaatumɛ yɛɛ Tiyatiiri-pɔ Uléécaa icápinɛ kɛcáá ḿ paílɛ̃ wɔipɔ rɛ Uléécaa Kɛpipi inipɛɛ yɛɛ ń we yarɛ inalempi, kɛana an kɔ we yarɛ nweni ŋmɔhɔ sɔnɛ yɛ maa rɛ:
Nɛ mɛpɔ́wai nɛ mpɔ́la nɛ mpɔ́fatɛnɛ nɛ pipɔ́kɛi nɛ pipɔ́ŋmɔ́ɔ́pú nɛ mɛpɔ́wai tɔrɔɔ mɛɛ mɛfoí kulúi n fe nyulɛ.
Amá mmɛ̃ kaḿ nɛ pɔ́ n cɛ́si yɛɛ rɛ pɔ unɔ́si Yesapɛɛli yɛɛ n tee rɛ u antepu lɛ riyá un pinɛ́kɛikɔ́ kíraasɛntɛ rɛ pikɛ́ mɛ́woo mɛ́woo n wai pin kɔ inyɔ́ɔnsɛsarɛ le.
Nɛ u yálɛnlɛ kɛlenɛ rɛ ukɛ́ uakópɛ kɛpirɛ ritɔ, amá úu la ukɛ́ uiwásánkaí mɛwai mɛ̃ kɛpirɛ ritɔ.
Áa yɛ̃ɛ! Nɛ nní lɛ̃ u nɛ pɛpɛɛ kɛsẽ́ iwásá n wai kɛfinɛ kɛcáá sánɛ pikɛ́ íwɛ píima li, in tɛ ápi pimɛwai mɛ̃ kɛpirɛ ritɔ.
Nɛ́ tíyɛsɛ api usiwã kóni. Uléécaa icápinɛ nnɛ́í yɛ́ pɛɛ céri rɛ nɛ́ɛ yɛ usoi kɛmúŋɛ́ nɛ ulilala lɛɛ m pékaalɛ̃ perei am céru. Nɛ kɔ ḿpá úye mɛwai kɛcáá ulikɔ́ u panɛ.
Amá nɔ̃́ Tiyatiiri pikɔ́ picɔ mpí, nɔ́ɔ yɛ áni nní icélaa iyɛ̃ n tíkilɛ̃, áni kɔ lɛ̃ kapi n tee rɛ Setani likɔ́ lɛɛ m pékaalɛ̃ ceri, nɛ maa rɛ ám nɔ̃́ ncɔni ńka ncɔ cɔnsɛnɛ.
Amá ani lɛ̃ kani nní ḿ má anípɛ kɛtɛ́ m múílɛ̃ kɛ́ ha nɛ pɛɛmɛ.
Uyɛɛ n feriyɛ, uyɛɛ mɛnɛ́wai rimmúlú nɛ kɛ́tɔ-pɔ kam ńnaŋɛ kam unɛ́sáa kɛ́mɛɛ m má panɛ. Uyɛ̃ kam isoipuri kɛcáá ńnaŋɛ panɛ.
Uyɛɛ kɛweninaapi nɛ isoipuri iyɛ̃ séninɛ, uu kɔ i forɛsi yarɛ sipɛ́rɛ́túhu.
Nɛ́ kɔ rimarɛwarɛpi u hɛ.
Úye un ukómɛ, ukɛ́ lɛ̃ kɛ Nfáasɔnɛ nn Uléécaa icápinɛ n símisi kutu ricɔ!
A uléécaatumɛ yɛɛ Saritɛɛsi-pɔ Uléécaa icápinɛ kɛcáá ḿ paílɛ̃ wɔipɔ rɛ uyɛɛ Uléécaa yɛɛ ifáa isɛɛi nɛ awárɛpi asɛɛi n te yɛ maa rɛ: Nɛ mɛpɔ́wai nyulɛ. Pɔ rinyíri yɛnlɛ rɛ pɔ nfáa má, nɛ́ḿpákanɛ pɔ kpuwaalɛnlɛ.
A nnɔni kɛ́mɛɛ yisi aa pɛpɛɛ ń we pin kpi ikari waisɛ ápi kapɛ nɛ n kpí nnya. Ám mɛpɔ́wai yɛ̃ mɛn Unɛ́léécaa inipɛɛ-i nyaḿ nɛ mɛkɛtɔ-pɔ.
Lɛ̃ nnya, a lɛ̃ kaa nsímɛ́ ń yɔsí nɛ lɛ̃ kaa n kṍ léisɛ aa akópɛ kɛpirɛ tɔ. Pɔnsá n nyáni, nɛ sɔ́ntilɛ yarɛ uyaa, áa yɛ́ pɛɛ céri ituŋɛ iyɛ-i kam yɛ́ pɔ́ rinkáikai.
Ḿpá nɛ lɛ̃, pɔ kɔ pɛɛ Saritɛɛsi kei pisoi málɛ pɛɛ ápi piilũ mɛ́kpɛrinkpɛ m pɔ́riinkɛɛ. Pi yɛ́ ilũ tomɛ́ tã, tɔ́ nɛ pɛ̃ arí nɛ n sɔ́nɛ rɛ pi nɛ lɛ̃ sá nnya.
Lɛ̃ nnya, uyɛɛ n feriyɛ yɛ́ ilũ tomɛ́ tã, ám yɛ́ urinyiri nfáa ritɛlɛ́ kɛ́mɛɛ tínnɛ. Nɛ́ Unɛ́sáa nɛ piléécaatumɛ kɛyu-i u ceri rɛ u unɛ́kɔ́ lɛ.
Úye un ukómɛ, ukɛ́ lɛ̃ kɛ Nfáasɔnɛ nn Uléécaa icápinɛ n símisi kutu ricɔ!
A uléécaatumɛ yɛɛ Filatɛlifii-pɔ Uléécaa icápinɛ kɛcáá m paílɛ̃ wɔipɔ rɛ Uléécaa ukɔ́ nɛ Uyíkíyiki yɛɛ Tafiti kɛhánnɛ m múílɛ̃, Uyɛɛ yɛ n hánnɛ úka úu yɛ́ ha pɛɛ n hánɛsi, Uyɛɛ yɛ n hánɛsi úka úu yɛ́ ha pɛɛ n hánnɛ yɛ maa rɛ:
Nɛ mɛpɔ́wai nyulɛ. Áa yɛ̃ɛ, nɛ kɛpɔ́yu-i ihánaa hánnɛlɛ kɛ úka úu yɛ́ n fe ukɛ́ hánɛsi. Li we rɛ mpɔ́naŋɛ ńn piyɛ. Pɔ kɔ nnɛ́símɛ́ rimúlúlɛ áa kɔ rinɛ́nyíri kɛsi.
Áa yɛ̃ɛ, nɛ Setani icápinɛ pikɔ́ apɔ́nípɛ-i wainɛ. Pi yɛ maa rɛ pi Pisuifi lɛ, ái kɔ pɛɛ lɛ̃. Pi kiraasɛlɛ. Áa yɛ̃ɛ, nɛ́ tíyɛsɛ apí weri api kɛpɔ́nyálɛ-i wúla api céru rɛ nɛ pɛɛ pɔ́ lalɛ.
Kaa nní nnɛ́símɛ́ mɛɛ yɛ rinŋmɔ́ɔ́púsɛ rimmúlú nnya, nɛ̃́ nɛ́ kɔ ipeikɛɛtuŋɛ iyɛɛ kɛtẽ nnɛ́í kɛcáá n sɔ́nti ikɛ́ kɛtẽ pikɔ́ peikɛɛ kɛ́mɛɛ pɔ́ rimúlú.
Nɛ nfáani sɔ́ntilɛ. A lɛ̃ kaa m má anípɛ kɛtɛ́ rimúlú úka úu kapɛ nɛ lɛ̃ kaa n feriyɛ api pɔ́ hɛ pɔ́ ń yɔsí nnya.
Nɛ́ tíyɛsɛ Uyɛɛ n feriyɛɛ uu Unɛ́léécaa Kɛyɔ kɛ́mɛɛ pansɛ nlɛ́ri cirɛ-cirɛ, úu yɛ́ pɛɛ píkai kei le. Nɛ́ ukɛcáá Unɛ́léécaa rinyiri nɛ Unɛ́léécaa kuyu rinyiri, Yerusalɛm falɛ yɛɛ kɛyómɛcaa-pɔ Unɛ́léécaa kɛ́mɛɛ n léeri wɔi, am kɔ rinɛ́nyíri falɛ wɔlu.
Úye un ukómɛ, ukɛ́ lɛ̃ kɛ Nfáasɔnɛ nn Uléécaa icápinɛ n símisi kutu ricɔ!
A uléécaatumɛ yɛɛ Lawutisee-pɔ Uléécaa icápinɛ kɛcáá ḿ paílɛ̃ wɔipɔ rɛ Amí, úseérakɔɔ́ yɛɛ asei m má un kɔ uyíkíyiki, un kɔ lɛ̃ nnɛ́í kɛ Uléécaa uu n wa kɛkoraanɛ yɛ maa rɛ:
Nɛ mɛpɔ́wai nyulɛ. Áa niŋú áa kɔ tolú. Amá pɔn pɛɛ́ n fe pɔkɛ́ n niŋú nɛ́ɛ pɔkɛ́ n tolú!
Lɛ̃ nnya, kaa nní ḿ páipailɛ̃, áa kɔ niŋú áa kɔ tolú nnya, nɛ́ kúúkɛɛ am nnɛ́nɔ́ɔ-i pɔ́ lésɛri.
Pɔ yɛ maa rɛ: Nɛ umámá lɛ, nɛ mɛmá yɛ́nlɛ, líka ái nɛ́ párílɛ̃, áa kɔ pɛɛ nyu rɛ ipɔ́cɔ yɛ íwɛ welɛ, pɔn wariyɛ, pɔn íwɛ má pɔn nyiinlɛ̃ pɔn kɔ mɛŋmanɛ we.
Lɛ̃ nnya kam mɛsɔhɔ pɔ́ kpálɛ̃ tɛ a kɛnɛ́mɛɛ wura kapi n sáasi apí lolɛ cáká-cáká lɔ aa pɛɛ pansɛ umámá, aa kɔ ilũ tomɛ́ lɔlu aa pɛɛ n lapaalɛ̃, isɛi íi kapɛ nɛ pɔ́ ń wa rɛ pɔ mɛŋmanɛ sɔ́nɛ nnya. Aa kɔ pitɛ kapi yɛ inípɛɛ rińkeḿ lɔlu aa ipɔ́nípɛɛ keḿ pɔkɛ́ nɛ n nyáni nnya.
Nɛ̃́, nɛ yɛ nɛ pɛ̃ nnɛ́í kam ń la cɛ́silɛ am kɔ kutu pi pasa. Lɛ̃ nnya, kapɛ sikã́ wa, a apɔ́kópɛ kɛpirɛ ritɔ.
Áa yɛ̃ɛ, nɛ rinɔnɔɔ-i nyɛnulɛ nɛn ihánaa pepu. Úye un mɛnɛ́tẽ n kõ, un tinɔnɔɔ n hánnɛ, nɛ́ ukɛyɔ-i lompɔ tɔ́ nɛ uyɛ̃ ari kɛsẽ́ ilukɛ le.
Uyɛɛ n feriyɛ kam tíyɛsɛnɛ ari tinɛ́yɔ́ɔpitũ kɛcáá kɛsẽ́ tonɛ yarɛ kɛ nɛ́ɛ n feriyɛ tɔ́ nɛ Unɛ́sáa tɔn kɛsẽ́ uriyɔɔpitũ kɛcáá tṹ mɛcɔ.
Úye un ukómɛ, ukɛ́ lɛ̃ kɛ Nfáasɔnɛ nn Uléécaa icápinɛ n símisi kutu ricɔ!
Lɛ̃ mɛmáá, am pɛɛ́ paí, am ihánaa inyinɛ kɛyómɛcaa-pɔ yɛnu in hánnɛlɛ̃. Am mɛtẽ foí mɛmɛɛ pɛɛ́ nɛ nɛ́ n símisi kom mɛn tee rɛ: A nté ritaámɛ kɛ́ lɛlɛɛ masí kɛpirɛ n wainɛ pɔ́ nyísɛ.
Mɛsɛ nɛ mɛsɛ, Nfáasɔnɛ nn kɛnɛ́cáá súiri am pɛɛ riyɔ́ɔpitũ tinyinɛ kɛyómɛcaa-pɔ yɛnu, unyinɛ un tikɛcáá tṹ.
Uyɛɛ n tṹ mɛwee yɛ nkpáni yarɛ riparɛ ŋmɛ́í-ŋmɛi nɛ́ɛ ríwɛɛ́ mɛcɔ, kuwamɛnirí pɔ́ɔn riyɔ́ɔpitũ tɛ̃ kɔ́ɔ́núlɛ̃. Kumɛwee yɛ nkpáni yarɛ mɛhɔ́lɛ riparɛ.
Ayɔ́ɔpitũ afɛɛrɛ́ nɛ ana nyɛɛ pɛɛ riyɔ́ɔpitũ tɛ̃ kɔ́ɔ́núlɛ̃, piwɛ́ɛ́sɛ afɛɛrɛ́ nɛ pina pin akɛcáá tṹ, pin ilũ tomɛ́ tántilɛ̃, pin ayɔ́ɔpikɔŋ kapí nɛ wura n wa piayu kɛcáá kípiilɛ̃.
Sikónɛtɛ́hɛ nɛ mɛtẽ mɛnyinɛ nɛ ikónɛ pisɛnkɛɛ yɛ pɛɛ riyɔ́ɔpitũ tɛ̃ kɛ́mɛɛ léentilɛ. Sífiráa sisɛɛi yɛ pɛɛ riyɔ́ɔpitũ tɛ̃ kɛyu-mɛ̃ torɛlɛ nyaii. Si Uléécaa ifaa isɛɛi lɛ.
Linyinɛ yɛ pɛɛ riyɔ́ɔpitũ tɛ̃ mɛtene welɛ yarɛ sinípɛɛnyánɛi-yɛlɛ́pi sɛɛ mínimaa mɛcɔ taŋɛlɛ̃. Lifáakɔ́ lina linyinɛ lɛɛ kɛ́yu-mɛ̃ nɛ kɛpirɛ-mɛ̃ inípɛɛ ḿpá yei n tóraankɛɛlɛ̃ yɛ pɛɛ riyɔ́ɔpitũ tɛ̃ kɛcɔpɛ nɛ rimɛkanɛi welɛ.
Lifáakɔ́ foí yɛ welɛ yarɛ kúkinaá. Lifáakɔ́ lírũ yɛ kɔ welɛ yarɛ rináapipi, lifáakɔ́ táánũ pɔ̃́ nɛ nkpáni yarɛ li kɛsoiyu málɛ. Lifáakɔ́ nã́ii pɔ̃́ nɛ mɛtukɛ maamaa mɛɛ n yóósilɛ̃ nɛ mɛnyínɛ welɛ.
Lifáakɔ́ lɛ̃ kɛna yɛ málɛ amɛ́ŋ́ akpuulũ akpuulũ, inípɛɛ in ḿpá yei tóraankɛɛlɛ̃. Ápi kɛ́yu má nɛ pimáikɛɛ kɛtúŋɛ́ nɛ kɛsinɛ rɛ: Usɔnɛ círícírí, círícírí, círícírí yɛɛ Upíima, Uléécaa, Ńnaŋɛ nnɛ́í Ute. Uyɛɛ pɛɛ́ we, Uyɛɛ we, Uyɛɛ kɔ masí sɔ́nti.
Ḿpá píyei kɛ lifáakɔ́ lɛ̃ ai yɛ́ ha uyɛɛ riyɔ́ɔpitũ kɛcáá ń tṹ un kɔ ḿpá píyei we ríyu n waisɛ, api yɛ urinyiri taásɛ api kɔ u pɔɔnɛsɛ
piwɛ́ɛ́sɛ afɛɛrɛ́ nɛ pina pɛ̃ pɔ̃́ nɛ́ yɛ pɛɛ uyɛɛ riyɔ́ɔpitũ kɛcáá ń tṹ mɛtene riwula api uyɛɛ ḿpá píyei ń we yáási api pɛɛ riyɔ́ɔpitũ kɛyu-i piayɔɔpikɔŋ sá api rɛ:
Urɔ́píima nɛ Urɔ́léécaa, pɔ nɛ sá rɛ pɔkɛ́ ríyu nɛ rinyíri nɛ ńnaŋɛ m má. Liriyíkí rɛ pɔ́ɔ ḿpá yo wa, pɔ lalɛ likɛ́ n we. Lɛ̃ nnya kai kɔ we.
Am pɛɛ́ uyɛɛ riyɔ́ɔpitũ kɛcáá ń tṹ kunipɛ lukɛ-lukɛ kɛ́mɛɛ rítɛlɛ́ rinyinɛ yɛnu tin kɛpirɛ nɛ kɛ́yu-mɛ̃ wɔ́laalɛ̃, api kɔ atɔ́pi asɛɛi rikɛcáá wai apí nɛ wúkɛsi rɛ úka úu kapɛ rica.
Am kɔ uléécaatumɛ naŋɛ-naŋɛ unyinɛ yɛnu un yóólɛ̃ lin cálɛ̃ tɛ: Wóo tu rɛ ukɛ́ rítɛlɛ́ tɛ̃ wúkulɛ ukɛ́ kɔ tiatɔpi nyɛ̃ fori?
Amá úka úu we kɛyómɛcaa-pɔ nɛ́ɛ kɛtẽ nté kɛcáá nɛ́ɛ kɛtẽ mɛtene yɛɛ yɛ́ n fe uu ri wúkulɛ nɛ́ɛ uu ri nyánɛi.
Kei kam pɛɛ mɛyã́ tẽ́ ŋmaa rɛ úka úu tulaalɛ̃ tɛ ukɛ́ rítɛlɛ́ tɛ̃ wúkulɛ nɛ́ɛ ukɛ́ ri nyánɛi nnya.
Uwɛ́ɛ́sɛ usɛ uu pɛɛ nɛ́ maa rɛ: Kapɛ n téni, a yɛ̃ tɛ Yuta pikɔ́ mpuri kɛ́mɛɛ kukinaá, Tafiti kɛpirɛ̃ yɛ feriyɛlɛ. Kɛ yɛ́ fe akɛ rítɛlɛ́ tɛ̃ wúkulɛ akɛ kɔ atɔ́pi asɛɛi nyɛ̃ foru.
Am kɔ riyɔ́ɔpitũ tɛ̃ kɛcɔpɛ nɛ lifáakɔ́ lina lɛ̃ kɛcɔpɛ nɛ piwɛ́ɛ́sɛ pɛ̃ kɛcɔpɛ Risáŋpipi yɛnu tin nyɛnu yarɛ pi nɛ ri nyɔ́ɔnsɛlɛ. Akólɛ asɛɛi nɛ inípɛɛ isɛɛi karí pɛɛ má. Lɛlɛɛ Uléécaa ifaa isɛɛi iyɛ̃ kuu kɛtẽ nnɛ́í kɛcáá ń túmɛi.
Arí hapɔ ari uyɛɛ riyɔ́ɔpitũ kɛcáá ń tṹ kunipɛ lukɛ-lukɛ kɛ́mɛɛ rítɛlɛ́ tɛ̃ yɔ́su.
Kuu rítɛlɛ́ tɛ̃ piyɔ́ɔ́ ḿ masí, lifáakɔ́ lina lɛ̃ nɛ piwɛ́ɛ́sɛ afɛɛrɛ́ nɛ pina pɛ̃ api sĩ́ apí ha Risáŋpipi kɛyu-i wúla, ḿpá úye un kɛkéŋé nɛ sinúḿpi kapí nɛ wura n wa nɛ tulaali mɛyipɛ múílɛ̃. Uléécaa pikɔ́ kɛyomɛ kapi n yáási yɛ kɛ̃.
Api kɛyómɛ falɛ kɛnyinɛ n yom tɛ: Pɔ tulɛ rɛ pɔkɛ́ rítɛlɛ́ tɛ̃ yɔsí pɔkɛ́ atɔ́pi nyɛ̃ fori, liriyíkí rɛ pi nɛ pɔ́ nyɔ́ɔnsɛlɛ aa mɛpɔ́nyɛ nɛ ḿpá kumárɛ kúye nɛ ḿpá mɛyu mɛ́ye nɛ ḿpá ayu áye pisoi nɛ ḿpá nsoipuri ń-ye ayu lɔlu aa Uléécaa pa.
Pɔ pi pansɛsɛlɛ n-yɔ́ɔpipuri pikɔ́ nɛ inyɔ́ɔnsɛ piwai pɛɛ Uléécaa pikɛi n wai. Pi sɔ́ntilɛ pikɛ́ kɛtẽ kɛcáá iyɔ́ɔpi n tũ.
Am pɛɛ́ weri am piléécaatumɛ kulúi pɛɛ riyɔ́ɔpitũ nɛ lifáakɔ́ lɛ̃ nɛ pikpurɛ n kánɛilɛ̃ mɛtẽ kom. Pinnɛ́í yɛ lelɛ pílɛ pílɛ nɛ kuwóó kuwóó ái kúkɛɛntɛnɛ we.
Pi pɛɛ cááilɛ rɛ: Tisáŋpipi kapí nɛ n nyɔ́ɔnsɛ tɛɛ tulaalɛ̃ tɛ tikɛ́ ńnaŋɛ nɛ mɛmá nɛ mɛwɛ́ɛ́sɛsɔhɔ nɛ rikɔhɔ nɛ ríyu nɛ akɛ́hɛ nɛ ipakarɛ yɔsí!
Am pɛɛ lɛ̃ nnɛ́í kɛ Uléécaa uu n wa lin kɛyómɛcaa-pɔ nɛ kɛtẽ kɛcáá nɛ kɛtẽ mɛtene nɛ mínimaa kɛ́mɛɛ́ we kom lin tee rɛ: Uyɛɛ riyɔ́ɔpitũ kɛcáá ń tṹ nɛ Risáŋpipi pɛɛ akɛ́hɛ nɛ ipakarɛ nɛ ríyu nɛ n-yɔ́ɔpinaŋɛ te ḿpá píyei-pɔ!
Lifáakɔ́ lina lɛ̃ ai yɛ pɛɛ rɛ: Amí! Piwɛ́ɛ́sɛ pɛ̃ api yɛ pɛɛ wúla api yáási.
Aḿ paí, am yɛ́nu kɛ Risáŋpipi ari atɔ́pi asɛɛi nyɛ̃ kɛ́mɛɛ risɛ n wúkulɛ, am pɛɛ lifáakɔ́ lina lɛ̃ lisɛ kom, lin mɛtẽ nɛ símisi yarɛ ikónɛ pisɛnkɛɛ rɛ: A kam.
Aḿ paí am isã tomɛ́ yɛ́nu. Uyɛɛ i n tṹ yɛ pɛɛ pitɛpɛ múílɛnlɛ. Api piferiyɛ ihɛɛ u pa, uu yisi uú n tɔ́su yarɛ uyɛɛ n feriyɛ un kɔ tɔ́su ukɛ́ ha kɔ piferiyɛ rikpá mɛcɔ.
Kɛ Risáŋpipi ari ritɔ́pi lírũ n wúkulɛ, am lifáakɔ́ lírũ kom ai sɛmni rɛ: A kam!
Isã icɔ yɛɛ n wɔŋnɛ yarɛ nna ii pɛɛ léeri. Uyɛɛ i n tṹ uu ńnaŋɛ yɛnu rɛ ukɛ́ kɛtẽ kɛcáá nkíŋniŋɛ lesɛ pisoi pikɛ́ nɛ n kónaanɛ nnya. Api kɔ kutɛ́hɛ caacaa kunyinɛ u pa.
Kari ritɔ́pi táánũ n wúkulɛ, am lifáakɔ́ táánũ kom ai sɛmni rɛ: A kam! Aḿ paí, am isã ŋmɔhɔ yɛnu. Uyɛɛ i n tṹ yɛ pɛɛ kɛmúŋɛ́ múílɛnlɛ.
Am lifáakɔ́ lina lɛ̃ kɛcɔpɛ mɛtẽ mɛnyinɛ kom, mɛn tee rɛ: Pi yɛ́ mɛsírɛ́pipi mɛnyinɛ kɛmúŋɛ́caripi kɛsɛ nɛ kɛkɛiyaa kɛsɛ ihɛ́ɛ́ lɔ, api kɔ mɛmúípipi simúŋɛ́caripi sitaani nɛ kɛkɛiyaa kɛsɛ ihɛ́ɛ́ lɔlu. Amá áni kapɛ mɛ́kpɔ nɛ píta pɔ̃́ tica.
Kari ritɔ́pi nã́ii n wúkulɛ, am lifáakɔ́ nã́ii mɛtẽ kom tɛ: A kam!
Aḿ paí am isã inyinɛ yɛnu nɛ mɛhɔ́lɛ ntɔnɛ ipiŋɛ. Pi yɛ uyɛɛ i n tṹ sée rɛ nkpɔ. Nkpɔ kuhorɛ yɛ pɛɛ u tikilɛnlɛ. Api kɛtẽ awɛ́lɛ́ ana kɛ́mɛɛ kusɛ kɛcáá ńnaŋɛ yɛnu apí nɛ atɛ́hɛ nɛ nkṹ nɛ itói nɛ licɔ́pii-cɔ́pii sisoipipi tɛ́kɛ́ɛ́.
Kari ritɔ́pi núpũ n wúkulɛ, am kɛnyɔ́ɔnsɛtunipi mɛtene pɛ̃ kapi Nléécaasimɛ́ nɛ aseéra kapi n lésɛ nnya m parii amííri yɛnu,
pin pupukɛɛ lin cálɛ̃ tɛ: Sáa sɔnɛ círícírí nɛ uyíkíyiki, hái nɛ kɛyo-pɔ kaa yɛ́ lɛ̃ n náŋaisɛ pɔkɛ́ kɛlenɛ túhaanɛ pɔkɛ́ nsímɛ́sei yɛ̃ pɔkɛ́ pɛɛ kɛtẽ nkɛ́ pisoi ntɔ́kpɔ kɛcáá kutu ripasa?
Api pinnɛ́í mmɛ̃ ḿpá úye kɛtúkanka tomɛ́ pa, api kɔ pi maa rɛ pikɛ́ pɛɛ kɔ nkáripi n wéntɛlɛ̃, pipikɛicɔ nɛ pipimarɛcɔ kapi pimɛcɔ n kóninɛ pikɛ́ ha pinnɛ́í cápinɛpɔ.
Kari ritɔ́pi kpúúlũ n wúkulɛ, aḿ paí kɛtẽ akɛ yéŋesi nɛ rikɔhɔ. Ituŋɛ ii pansɛ riŋmɔ́hɔ yarɛ kukpɔsaŋaá, iwárɛ ii innɛ́í pansɛ yarɛ mɛ́nyɛ.
Kɛléécaa awarɛpi aa pɛɛ kɛteni-i póroiri yarɛ kɛ kúfikiyee aku yɛ kuyɔ píima kɛ́mɛɛ kuapipi n tíyɛ aa póroi mɛcɔ.
Kɛléécaa akɛ wúkaapɔ yarɛ rítɛlɛ́ kapi riwɛ́pí, ayɔ́pɛ nnɛ́í nɛ míni kɛpáápáá sitẽ nnɛ́í asi sikɛtonɛ-i yisikɛɛ.
Kɛtẽ nté piyɔɔpi nɛ piwɛ́ɛ́sɛ nɛ atɔpi piwɛ́ɛ́sɛ nɛ pimámá nɛ pináŋɛ-naŋɛ nɛ pilási nnɛ́í nɛ pɛpɛɛ pimɛcirɛ n te api ayɔ́pɛ kɛcáá aparɛpoo kɛ́mɛɛ nɛ aparɛcaŋaa sipáápáá pékesi.
Api yɛ pɛɛ ayɔ́pɛ nɛ aparɛcaŋaa maa rɛ: Ani kɛrɔ́cáá lóimɛ ani rɔ́ yárii tɔkɛ́ uyɛɛ riyɔ́ɔpitũ kɛcáá ń tṹ nɛ Risáŋpipi kuwɔi nɛ kɛtaa wa.
Li we rɛ pikuwɔi kɛyaa píima yɛ tuimɛlɛ. Wóo yɛ́ fe uú lelu?
Lɛ̃ mɛmáá, am pɛɛ piléécaatumɛ pina pinyinɛ yɛnu pin kɛtẽ awɛ́lɛ́ kɛna kɛ́mɛɛ nyɛnu. Kɛtẽ kɛcáá ayɔ ana kapí pɛɛ múílɛ̃ tɛ kuyɔ kúka áku kapɛ nɛ kɛtẽ kɛcáá nɛ́ɛ mínimaa-i nɛ́ɛ kuléé kunyinɛ kɛcáá ḿ pi nnya.
Am kɔ uléécaatumɛ ucɔ yɛnu un kɛtuŋɛleemɛ-mɛ̃ taámɛlɛ̃ un Uléécaa yɛɛ nfáa n te nwɔi múílɛ̃. Uu cáái ai cá, uu piléécaatumɛ pina pɛpɛɛ ncée n yɛ̃́ tɛ pikɛ́ kɛtẽ nɛ mínimaa íwɛ wa maa rɛ:
Áni kapɛ kɛtẽ nɛ́ɛ mínimaa nɛ́ɛ aléé rica hái nɛ kumúŋɛ́ kpɛ-i kari yɛ́ Urɔ́léécaa pikɛikɔ́ atii nwɔ́i n wa.
Am pɛɛ pɛ̃ kapi nwɔ́i n wa nnɛ́í kóm. Pi lelɛ pisoi ákotokú pílɛ nɛ afɛɛna nɛ ana (144.000) Isirayɛɛli pikɔ́ amarɛ nnɛ́í kɛ́mɛɛ.
Yuta kumarɛ kɛ́mɛɛ, pisoi ákotokú kɛfi nɛ atɛ́ (12.000). Rupɛni kumarɛ kɛ́mɛɛ, pisoi ákotokú kɛfi nɛ atɛ́ (12.000). Kaati kumarɛ kɛ́mɛɛ, pisoi ákotokú kɛfi nɛ atɛ́ (12.000).
Asɛɛ kumarɛ kɛ́mɛɛ, pisoi ákotokú kɛfi nɛ atɛ́ (12.000). Nɛfitalii kumarɛ kɛ́mɛɛ, pisoi ákotokú kɛfi nɛ atɛ́ (12.000). Manasee kumarɛ kɛ́mɛɛ, pisoi ákotokú kɛfi nɛ atɛ́ (12.000).
Simeyɔɔ kumarɛ kɛ́mɛɛ, pisoi ákotokú kɛfi nɛ atɛ́ (12.000) Lefi kumarɛ kɛ́mɛɛ, pisoi ákotokú kɛfi nɛ atɛ́ (12.000). Isakaa kumarɛ kɛ́mɛɛ, pisoi ákotokú kɛfi nɛ atɛ́ (12.000).
Sapilɔɔ kumarɛ kɛ́mɛɛ, pisoi ákotokú kɛfi nɛ atɛ́ (12.000) Yosɛfi kumarɛ kɛ́mɛɛ, pisoi ákotokú kɛfi nɛ atɛ́ (12.000) Pɛnyamɛɛ kumarɛ kɛ́mɛɛ, pisoi ákotokú kɛfi nɛ atɛ́ (12.000) kapi nwɔ́i wa.
Lɛ̃ mɛmáá aḿ paí, am tisoiwuí píima rinyinɛ yɛnu, tipisoi ápi kúkɛɛntɛnɛ we. Ḿpá nsoipuri ń-ye nɛ ḿpá kumárɛ kúye nɛ ḿpá ayu áye nɛ ḿpá mɛyu mɛ́ye pikɔ́ yɛ pi. Tiyɔ́ɔpitũ nɛ Risáŋpipi kɛyu-i kapí pɛɛ nyɛnu pin sitúkanka caacaa tomɛ́ tántilɛ̃ pin atɛnɛpai mulɛilɛ̃.
Pi pɛɛ cááilɛ lin cálɛ̃ tɛ: Urɔ́léécaa yɛɛ riyɔ́ɔpitũ kɛcáá ń tṹ nɛ Risáŋpipi pɛɛ tirɔ́yu lɔ.
Piléécaatumɛ nnɛ́í yɛ pɛɛ riyɔ́ɔpitũ nɛ piwɛ́ɛ́sɛ nɛ lifáakɔ́ lina kɛyu nyɛnulɛ. Api wúla api kɛtẽ kɛ́yu tuhu api Uléécaa yáási
pin tee rɛ: Amí, Urɔ́léécaa yɛɛ ipakarɛ nɛ akɛ́hɛ nɛ mɛwɛ́ɛ́sɛsɔhɔ nɛ ipɔɔnɛsɛ nɛ ríyu nɛ ńnaŋɛ nɛ rikɔhɔ ḿpá píyei-pɔ te. Amí!
Kei kɛ piwɛ́ɛ́sɛ pɛ̃ usɛ uu rinɔ́ɔ yɔsí uu nɛ́ maa rɛ: Píye yɛ mpí pɛɛ nní sitúkanka tomɛ́ tántilɛ̃ pin nɛ mɛ́ye leeri?
Am u pɛsɛ rɛ: Unɛ́píima, pɔ́ɔ nyu. Uu pɛɛ nɛ́ maa rɛ: Pɛpɛɛ íwɛ píima kɛ́mɛɛ n léeri yɛ pi. Pi pisitukanka caacaa hɛɛrɛlɛ api risáŋpipi mɛnyɛ kɛ́mɛɛ si wárarasɛ.
Lɛ̃ nnya kapi Uléécaa riyɔɔpitũ kɛyu-i we pin ukɛyɔ-i kɛtúŋɛ́ nɛ kɛsinɛ u yáási. Uyɛɛ riyɔ́ɔpitũ kɛcáá ń tṹ yɛ́ pikɛcáá m paílɛ̃.
Nkṹ ńn yɛ́ kɔ piwai pi rikpá, nnírɛ́ ńn yɛ́ kɔ piwai pi rikpá, ntuŋɛ ńn yɛ́ kɔ piŋmákaa pi rikpá, kutói áku yɛ́ kɔ piwai pi rikpá.
Li we rɛ Risáŋpipi tɛɛ riyɔ́ɔpitũ kɛcɔpɛ ń we yɛ́ nɛ pilúkɛi pi ha ari pi kpísi arí nɛ míni mɛɛ yɛ nfáa n hɛ ihɔi kɛ́mɛɛ pi sĩ, Uléécaa uu pɛɛ pimɛnini nnɛ́í tínnɛ.
Kɛ Risáŋpipi ari ritɔ́pi sɛ́ɛ́i-sɛ́ɛ́i tɛ̃ n wúkulɛ, ai kɛyómɛcaa-pɔ sɛ́ɛ́ lɛ́kɛ́-lɛ́kɛ́ yarɛ ituŋɛ nwɔi mɛkɔ́ɔ́nú wɛlɛ́ kumúŋɛ́.
Am piléécaatumɛ pisɛɛi pɛ̃ yɛnu pin Uléécaa kɛyu-i nyɛnu. Api anáatɔ́ŋ asɛɛi pi pa.
Uléécaatumɛ usɛ uu pɛɛ́ weri uu kɛnyɔ́ɔnsɛhúúpi kɛcáá nyɛrɛ. U pɛɛ wura kɛcaripi kɛ-i kapi yɛ tulaali n ŋmaasi múílɛnlɛ. Api tulaali kulúi nɛ Uléécaa pikɔ́ nnɛ́í iyáhaa u pa rɛ ukɛ́ wura kɛnyɔ́ɔnsɛhúúpi kɛɛ riyɔ́ɔpitũ kɛyu-i ń we kɛcáá hɛ.
Tulaali anyɔ nɛ Uléécaa pikɔ́ iyáhaa ii uléécaatumɛ anipɛ-i léeri ii Uléécaa kɛyu-i taá.
Uléécaatumɛ uu pɛɛ kɛcáripi kɛ-i kapi yɛ tulaali n ŋmaasi kpísi uu kɛnyɔ́ɔnsɛhúúpi kɛ́mɛɛ nna toru uu súúni mɛyipɛ uú nɛ kɛtẽ kɛcáá sápɔ, ikónɛ ii sɛnkɛɛ, mɛtẽ amɛ léenti, ikónɛ ii yékurɛntɛ, kɛtẽ akɛ yéŋesi.
Piléécaatumɛ pisɛɛi pɛɛ anáatɔ́ŋ asɛɛi m múílɛ̃ api pɛɛ pimɛcirɛ cápinɛ pikɛ́ a ténsɛ.
Ufoí uu rináatɔ́ŋ ténsɛ, akónɛparɛpi nɛ nna aí nɛ mɛ́nyɛ cɔ́hɔnɛ aí nɛ kɛtẽ kɛcáá lóiri. Ai kɛtẽ hɔɔnɛnɛ mɛtaani, ai kuwɛ́lɛ́ kusɛ torɛ múkú-múkú, ai kɔ aléé hɔ́ɔ́nɛnɛ mɛtaani, ai kuwɛ́lɛ́ kusɛ torɛ múkú-múkú, ai kɔ mɛyúi ŋmṹ nnɛ́í torɛ múkú-múkú.
Uléécaatumɛ lírũ uu rináatɔ́ŋ ténsɛ. Ai riyɔ́pɛ ntɔnɛ rinyinɛ tɛɛ nna ń torɛ mínimaa kɛ́mɛɛ sápɔ. Ai mínimaa hɔɔnɛnɛ mɛtaani, kuwɛ́lɛ́ kusɛ aku pansɛ mɛ́nyɛ.
Ai liwaiwai nnɛ́í lɛɛ mínimaa kɛ́mɛɛ ń we lin fafai hɔɔnɛnɛ awɛ́lɛ́ ataani, ai kuwɛ́lɛ́ kusɛ nam. Ai kɔ áninɔi hɔɔnɛnɛ awɛ́lɛ́ ataani, ai kuwɛ́lɛ́ kusɛ nam.
Uléécaatumɛ táánũ uu rináatɔ́ŋ ténsɛ. Tiwárɛpi maamaa tɛɛ iyúipukɛ mɛcɔ ń torɛ ari kɛyómɛcaa-pɔ lóiri. Ikói nɛ ínihɔi kai hɔ́ɔ́nɛnɛ awɛ́lɛ́ ataani, ari kuwɛ́lɛ́ kusɛ kɛcáá lólu.
Pi yɛ riwárɛpi tɛ̃ sée rɛ apisɛnti. Ai míni hɔɔnɛnɛ awɛ́lɛ́ ataani, kuwɛ́lɛ́ kusɛ aku pansɛ apisɛnti, pisoi kulúi api míni mɛɛ n tulɛsi nnya kpíni.
Uléécaatumɛ nã́ii uu rináatɔ́ŋ ténsɛ. Ai ituŋɛ nɛ iwárɛ nɛ awárɛpi hɔɔnɛ awɛ́lɛ́ ataani ataani, ai ḿpá yo kuwɛ́lɛ́ kusɛ pepu rɛ awɛ́lɛ́ ataani nyɛ̃ kɛ́mɛɛ kusɛ kukɛ́ kuŋmaha-i n we nnya, kɛyáa kɛkɛ́ kɛmɛtɛ́í awɛ́lɛ́ ataani kɛ́mɛɛ kusɛ paa, kɛsinɛ kɛkɛ́ kɔ kɛmɛtɛ́í awɛ́lɛ́ ataani kɛ́mɛɛ kusɛ paa nnya.
Aḿ weríí, am mɛtukɛ maamaa mɛnyinɛ yɛnu mɛn kɛléécaa-pɔ yóósilɛ̃, mɛn símisi lin cálɛ̃ tɛ: Íwɛ, íwɛ, íwɛ kɛ kɛtẽ kɛcáá pikɔ́ api anáatɔ́ŋ kɛ piléécaatumɛ pitaani tɔrɔɔ mpí api n ténsɛnɛ nnya topori!
Uléécaatumɛ núpũ uu rináatɔ́ŋ ténsɛ. Am pɛɛ riwárɛpi rinyinɛ tɛɛ pɛɛ kɛléécaa-pɔ n lóimɛ kɛteni-i yɛ́nu. Api mɛhórɛ mɛnyinɛ kɛhánnɛ u pa.
Uu mɛhórɛ mɛ̃ wúkulɛ. Ányɔ anyinɛ yarɛ kɛhúú maamaa anyɔ aa mɛhórɛ mɛ̃ kɛ́mɛɛ́ léeri, ituŋɛ nɛ kuyɔ aku mɛhórɛ anyɔ nyɛ̃ nnya kuŋmaha cɔni.
Apááni aa ányɔ nyɛ-i léeri aa kɛteni-i n we, ai kɛtẽ kɛcáá inã nnaŋɛ ncɔ a hɛ.
Ai pɛɛ a maa rɛ áa kapɛ mɛyúi nɛ́ɛ mɛpɛ́i nɛ́ɛ kuléé kunyinɛ rica, amá pisoi pɛɛ ápi atii kɛcáá Uléécaa nwɔi m má ŋmanɛ kaa yɛ́ rica.
Ápi ncée a hɛ rɛ akɛ́ pi kṍ. Amá pi rɛ akɛ́ pi fíkiisɛ iwárɛ inupũ. Pifíkiisɛ pɛ̃ mpɔlɛ yɛ we yarɛ kɛ inã ii yɛ nní usoi n tori mpɔlɛ ncɔ.
Pisoi yɛ́ lisiyaa sɛ-i nkpɔ wɛ́ɛ́si, ápi yɛ́ pɛɛ n yɛ̃. Pi yɛ́ n la pikɛ́ kpí, amá nkpɔ nn wuru nń nɛ kɛtaa pi wai.
Apááni nyɛɛ welɛ yarɛ isã kapi n nyɔ́ɔnsɛ pikɛ́ nɛ atɔpi ha. Linyinɛ yarɛ ayɔ́ɔpikɔŋ kapí nɛ wura n wa yɛ pɛɛ aayu kɛcáá welɛ, asiyu pɔ́ɔn sisoipipi nɛ mɛnyínɛ we.
Annyúpi yɛ pɛɛ welɛ yarɛ nnɔ́sinyúpi, aanĩ yarɛ ákinaá akɔ́.
Aakiŋ yɛ pɛɛ́ welɛ yarɛ siwenitukanka kaa tanaalɛ̃, aamɛ́ŋ́ iwɔɔ pɔ́ɔn we yarɛ sinɔ́ipi kɛ isã kulúi ii n tɔ́rɔi in nɛ itóó nɛ atɔpi sĩ.
Aasele yɛ pɛɛ sinɔ́ɔpi málɛ yarɛ anansele. Asele nyɛ-i kɛ annaŋɛ nń pɛɛ́ we akɛ́ nɛ pisoi iwárɛ inupũ kɛ́mɛɛ n fíkiisɛ.
Auyɔɔpi yɛɛ akɛkpeẽ ń we yɛɛ mɛhórɛ mɛ̃ utumɛ. Urinyiri yɛɛ Mɛ-epiree kɛ́mɛɛ Apatɔɔ. Pi yɛ Mɛ́kirɛki kɛ́mɛɛ u sée rɛ Apolɔɔ
Íwɛ mɛlukɛ foí mɛɛ lɛ̃ tɔ́mpɔ. Íwɛ mɛlukɛ mɛtɛ́ mɛɛ kɔ lɛ̃ mɛmáá pikámɛ kpánɛ.
Uléécaatumɛ kpúúlũ uu rináatɔ́ŋ ténsɛ. Am mɛtẽ mɛnyinɛ kom mɛn akólɛ ana nyɛɛ kɛnyɔ́ɔnsɛhúúpi kapí nɛ wura n wa kɛn Uléécaa kɛyu-i we kɛ́mɛɛ-pɔ leeri.
Amɛ uléécaatumɛ kpúúlũ uyɛɛ rináatɔ́ŋ m má maa rɛ: A piléécaatumɛ pina pɛpɛɛ nkói maa kapi yɛ n sée rɛ Efiraati kɛcáá m pahaalɛ̃ fénnɛ.
Api pɛɛ piléécaatumɛ pina pɛ̃ fénnɛ. Pi pɛɛ ituŋɛ iyɛ-i nɛ kɛyáa kɛ-i nɛ iwárɛ iyɛ-i nɛ kuŋmɛ̃ kpɛ-i pimɛcirɛ cápinɛlɛnlɛ pikɛ́ kɛtẽ hɔɔnɛnɛ mɛtaani pikɛ́ kuwɛ́lɛ́ kusɛ kpu.
Pisantonɛ kutɔpilee yɛ pɛɛ́ lelɛ pisoi afínáŋ́ pílɛ pílɛ mɛtɛ́ (200.000.000). Nɛ linnɛ́í mmɛ̃ konlɛ.
Nɛ pɛɛ mɛnɛ́yɛnɛ kɛ́mɛɛ isã nɛ pɛpɛɛ i n túntilɛ̃ yɛnlɛ. Pi pɛɛ siwenitukanka tántilɛnlɛ sin wɔŋnɛ yarɛ nna nɛ́ɛ yarɛ rihúúhúúparɛ nɛ́ɛ yarɛ mɛtuhuta. Isã ayu yɛ pɛɛ́ welɛ yarɛ akinaá ayu. Nna nɛ ányɔ nɛ linyinɛ yarɛ nfúrɔ̃ toi yɛ pɛɛ piinɔɔ-i léentilɛ.
Ai sisoipipi hɔɔnɛnɛ mɛtaani, ásáláú ataani aa kuwɛ́lɛ́ kusɛ kóni. Ásáláú ataani nyɛ nyɛɛ nní nna nɛ ányɔ nɛ nfúrɔ̃ toi mɛɛ pɛɛ piinɔɔ-i n léenti.
Isã iyɛ̃ nnaŋɛ yɛ iinɔɔ-i nɛ iasele-i welɛ. Iasele yɛ iwáa mɛcɔ welɛ. A áyu málɛ aa yɛ nɛ nkópɛ wai.
Pisoi tɔrɔɔ pɛ̃ kɛ ásáláú nyɛ̃ áa n kṍ ápi pimɛwai kópɛ kɛpirɛ ritɔ. Ápi aníri nɛ piléé kapí nɛ wura nɛ nwóóweni nɛ nweni ŋmɔhɔ nɛ aparɛ nɛ ana ń sɛrí ái yɛ kɔ fe likɛ́ yɛ̃́, ái yɛ kɔ kõ ai yɛ kɔ sɔ́nɛ piyáhaa tíyɛ.
Ápi pipisoikṍ nɛ pimɛsepewai nɛ pimɛsoikpáráwai nɛ pipiyaa kɛpirɛ ritɔ.
Am pɛɛ uléécaatumɛ ucɔ yɛnu un ńnaŋɛ má, un kɛyómɛcaa-pɔ cɛpimɛlɛ̃ ahɔ́ɔ an u yariilɛ̃. Kuwamɛnirí yɛ pɛɛ uriyu kɛcáá welɛ, ukɛyu kɛn we yarɛ ituŋɛ, uana pɔ́ɔn we yarɛ inalempi.
U pɛɛ kɛ́tɛlɛ́pi kɛnyinɛ kunípɛ-i múílɛnlɛ kɛn wúkulɛlɛ̃. Uu kúna lukɛ-lukɛ mínimaa kɛcáá cɔpu uu kumíi ntaai kɛcáá cɔpu.
Uu pɛɛ mɛyã́ cáái ai cá yarɛ kúkinaá kpɛɛ sɛnkɛɛ. Kuu rincáái, ikónɛ ii sɛmni mɛsɛɛi, nnɛ̃́ nn kóm.
Kɛ ikónɛ ii mɛsɛɛi mɛ̃ tinɔ́ɔ ḿ ma, aḿ n la kɛ́ wɔ́i, am kɛyómɛcaa-pɔ rinɔ́ɔ rinyinɛ komti rɛ: A ikónɛ mɛsɛmni mɛsɛɛi mɛ̃ tinɔɔ kɛfa-i rinyiki tikɛ́ m pékaalɛ̃, kapɛ ri wɔi.
Uléécaatumɛ uyɛ̃ kaḿ pɛɛ n yɛ̃́ un míni kɛcáá nɛ kɛtẽ kɛcáá nyɛnu uu kɛyómɛcaa-mɛ̃ kunípɛ lukɛ-lukɛ síka.
Uu Uléécaa yɛɛ kɛyómɛcaa nɛ lɛlɛɛ kɛkɛmɛɛ ń we nɛ kɛtẽ nɛ lɛlɛɛ kɛkɛmɛɛ ń we nɛ mínimaa nɛ lɛlɛɛ mɛkɛmɛɛ ń we n wapisi rinyiri séi uú nɛ wééri rɛ ituŋɛ íi kɔ nkpéni we.
Kɛyáa kɛ̃ kɛ uléécaatumɛ sɛ́ɛ́i-sɛ́ɛ́i uú ha urinaatɔ́ŋ n ténsɛnɛ, Uléécaa kɛmúŋɛ́ nnɛ́í kɛɛ m pékaalɛ̃ yɛ ha wainɛ yarɛ kuú pɛɛ mɛkɛɛ-mɛ linsímɛ́ upikɛikɔ́ antepuyɛ n símisi.
Mɛtẽ mɛ̃ kaḿ pɛɛ n kṍ mɛn kɛyómɛcaa-pɔ nɛ́ símaari, amɛ kɔ pimáa nɛ́ kpá rɛ: A n ŋme a ha kɛ́tɛlɛ́pi kɛɛ n wúkulɛlɛ̃ uléécaatumɛ yɛɛ mínimaa kɛcáá nɛ kɛtẽ kɛcáá n nyɛnu anipɛ-i yɔsí.
Am pɛɛ uléécaatumɛ uyɛ̃ kuwɛ́ɛ́-mɛ̃ n sĩ, nɛn u tee rɛ ukɛ́ kɛ́tɛlɛ́pi kɛ̃ nɛ́ pa. Uu nɛ́ maa rɛ: A kɛ kpísi aa muuni. Kɛ yɛ́ ńtulɛ kɛfa súúnu, amá kɛ yɛ́ mpɔ́nɔ́ɔ-i n láárú yarɛ mɛtɛ̃́.
Am uléécaatumɛ kunipɛ-i kɛ́tɛlɛ́pi kɛ̃ yɔ́su am muuni. Akɛ nnɛ́nɔ́ɔ-i larisi yarɛ mɛtɛ̃́, amá kam pilukɛ kɛ ḿ masí, akɛ ńtulɛ kɛnɛ́fa súúni.
Unyinɛ uu pɛɛ nɛ́ maa rɛ: Li pisɛ rɛ pɔkɛ́ ha kɔ nɛ Uléécaa rinyiri lɛ̃ kuu ayu mɛyã nɛ isoipuri nɛ mɛyu nɛ piyɔ́ɔpi kɛcáá n símisi pi ritɛ́ŋ́sɛ.
Api pɛɛ kɛkpápi kɛnyinɛ nɛ́ múísɛ yarɛ kɛmúŋɛ́naapi api nɛ́ maa rɛ: A yisi a Uléécaa kɛyɔ nɛ kɛnyɔ́ɔnsɛhúúpi musí, aa pɛpɛɛ kei n yáasi kɛɛni.
Amá a kɛ́yaála kɛɛ Uléécaa kɛyɔ kɛtahai-mɛ̃ ń we riyá, kapɛ kɛ̃ musí. Pi kɛ̃ nɛ pɛpɛɛ ápi yɛ Uléécaa m pakarɛ riyálɛ rɛ pikɛ́ Uléécaa kuyu tɛlɛisɛ iwárɛ afɛɛna nɛ itɛ́.
Nɛ́ pinɛ́seérakɔɔ́ pitɛ́ pɛ̃ hɛ api Uléécaa rinyiri nɛ pisoi símisi pin ikpɔlũ tántilɛ̃ siyáa kúkotokú nɛ pílɛ pílɛ mɛtɛ́ nɛ kuwóó nɛ kɛfi (1.260).
Píseérakɔɔ́ pitɛ́ pɛpɛɛ nní Olifiyee aléé atɛ́ nyɛ̃ nɛ sífiráa sitɔsi sitɛ́ sɛsɛɛ kɛtẽ Upiima kɛyu-i n nyɛnu.
Unyinɛ un n la ukɛ́ pi caai, nna nn piinɔɔ-i léeri nn pipilaarɔ torɛ. Ɛɛɛ, unyinɛ un n la ukɛ́ pi caai, li pisɛ rɛ pikɛ́ lɛ̃ u kpu.
Pi ńnaŋɛ málɛ pin yɛ́ kɛyómɛcaa tápisi rɛ ikónɛ íi kapɛ kumúŋɛ́ kpɛ̃ nnɛ́í kɛ́mɛɛ kapí nɛ Uléécaa rinyiri n símisi cuunu. Pi kɔ ńnaŋɛ málɛ pin yɛ́ míni ripɔ́lɔ́sɛ mɛ́nyɛ, pin yɛ́ kɔ tíyɛsɛ itói ncɔpuri ii kɛtẽ kɛcáá léeri kumúŋɛ́ kpɛ-i kapi ń la.
Pin píyei piaseéra pilésɛ m masí, inámɛ iyɛɛ mɛhórɛ-i n léeri yɛ́ atɔpi pi wa ii pi feriyɛ ii pi kóni.
Sisoikópɛ asi pɛɛ kuyu maa kɛcɔpɛ kɛ́yaála-i n laikɛɛlɛ̃. Pi múŋɛisɛnɛlɛ api yɛ́nu apí nɛ kuyu kpɛ̃ séi rɛ Sotɔm nɛ́ɛ Esipiti. Kei kapí pɛɛ Piupiima kunapɛ́ɛ́kɔɔ́ kɛcáá karii.
Ayu nnɛ́í kɛ́mɛɛ pisoi nɛ amárɛ nnɛ́í kɛ́mɛɛ pisoi nɛ mɛyu nnɛ́í kɛ́mɛɛ pisoi nɛ isoipuri nnɛ́í kɛ́mɛɛ pisoi yɛ́ siyáa sitaani nɛ kuwɛ́lɛ́ kɛ́mɛɛ pi yɛ̃ pin kpuwaalɛ̃, amá ápi yɛ́ ncée hɛ pikɛ́ nhórɛ nnyinɛ kɛ́mɛɛ pi wa.
Lɛ̃ kai nní pi n wa nnya, li yɛ́ kɛtẽ kɛcáá pisoi n láárú pin mpɔ́ɔnarɛ-i we, pin lihɛɛhɛɛ pasiinɛ rɛ antepuyɛ pɛ̃ kɛtɛ́ yɛ pɛɛ kɛtẽ kɛcáá pisoi fíkiisɛlɛ nnya.
Siyáa sitaani nɛ kɛwɛ́lɛ́ kɛ̃ mɛmáá, nfáa mɛɛ Uléécaa kɛ́mɛɛ n léeri nń weri nn pi loni, api yisi api piana kɛcáá nyɛrɛ. Iwamɛ píima inyinɛ ii pɛɛ pɛpɛɛ pɛɛ pi n nyáni loni.
Antepuyɛ pitɛ́ pɛ̃ api pɛɛ rinɔ́ɔ cácá rinyinɛ kɛyómɛcaa-pɔ komti tin pi tee rɛ: Ani nté ritaámɛ! Api pɛɛ ahɔ́ɔ kɛ́mɛɛ kɛyómɛcaa n taálɛ̃, pipilaarɔ api pi yɛnu.
Kɛtẽ akɛ liituŋɛ iyɛ-i mɛyã́ yeŋesi, ai kuyu hɔɔnɛnɛ awɛ́lɛ́ kɛfi, kuwɛ́lɛ́ kusɛ aku foru aku lólu, ai kɛtẽ piyeŋaa pɛ̃ kɛ́mɛɛ pisoi ákotokú asɛɛi (7.000) kopu, ai picɔ kɛwuu tɔisɛ api Uléécaa yɛɛ kɛyómɛcaa-pɔ ń we ríyu waisɛ.
Íwɛ mɛlukɛ lírũ mɛɛ lɛ̃ tɔ́mpɔ. Mɛtáánũ yɛ nfáani sɔ́ntilɛ.
Uléécaatumɛ sɛ́ɛ́i-sɛ́ɛ́i uu rináatɔ́ŋ ténsɛ. Mɛtẽ cácá mɛnyinɛ kulúi amɛ kɛyómɛcaa-pɔ maari rɛ: Kɛtẽ kɛcáá iyɔɔpi yɛ Urɔ́píima nɛ uyɛ̃ kuu n wɛ́ɛ anipɛ-i lõ. Ḿpá nɛ píyei-pɔ kuu yɛ́ iyɔ́ɔpi n tũ!
Piwɛ́ɛ́sɛ afɛɛrɛ́ nɛ pina pɛpɛɛ Uléécaa kɛyu-i piayɔɔpitũ kɛcáá ń tṹ api wúla apí kpará api Uléécaa ríyu waisɛ,
Pin tee rɛ: Upíima Uléécaa, ńnaŋɛ nnɛ́í ute yɛɛ nɛni ń we un kɔ mɛkɛɛ-mɛ we, tɔ pɔ́ pɔɔnɛsɛ rɛ pɔ mpɔ́naŋɛ píima nɛ ipɔ́yɔ́ɔpi tonɛ nnya.
Isoipuri yɛ pɛɛ́ nɛ kuwɔ́i yisilɛ ii nyɛrɛ. Amá kupɔ́wɔ́i yɛ nkpéni yisilɛ. Ituŋɛ iyɛ-i kaa pikpɔkpɔ nnɛ́í ń túhaanɛnɛ yɛ nkpéni tulɛ. Pipɔ́kɛikɔ́ antepuyɛ, pɛ̃ nnɛ́í kaa n te, pɛ̃ nnɛ́í pɛɛ yɛ rinwúla api ríyu pɔ́ waisɛ, piwɛ́ɛ́sɛ nɛ́ɛ siwã́ yɛ́ nkpéni piihɛɛ yɔsí. Li kɔ nkpéni tulɛ rɛ pɔkɛ́ pɛpɛɛ kɛtẽ n kópu pɔ̃́ kɔ kṍ.
Uléécaa kɛyɔ kɛɛ kɛyómɛcaa-pɔ ń we akɛ hánnɛ, nkómɛinɛ kuú nɛ pisoi n sée kutakai aku ukɛyɔ-i léeri. Sikónɛtɛ́hɛ nɛ mɛtẽ nɛ pikónɛsɛnkɛɛ nɛ kɛtẽ piyeŋaa nɛ akónɛparɛpi maamaa aa léeri.
Ai limáamaa linyinɛ kɛyómɛcaa-pɔ lesɛ ai nyísɛ. Unɔ́si unyinɛ lo yɛɛ ntuŋɛ n tanaalɛ̃ un iwárɛ uana mɛtene wailɛ̃, un kɔ riyɔ́ɔpikɔŋ rinyinɛ ríyu kɛcáá kípilɛ̃, awárɛpi kɛfi nɛ atɛ́ an tikɛcáá we.
U pɛɛ kɛfa málɛ, un pɛɛ kɛ́marɛ-i mɛmárɛnlõ nɛ pupukɛɛ.
Ai kɔ linyinɛ licɔ kɛyómɛcaa-pɔ lesɛ ai nyísɛ. Lɛ̃ nɛ kúconcó maamaa wɛɛ́ kunyinɛ lɛ yarɛ nna. Áyu asɛɛi nɛ akólɛ́ kɛfi kaku má. Ayɔ́ɔpikɔŋ asɛɛi nyɛɛ áyu nyɛ̃ kɛcáá we.
Kurisele ari kɛyómɛcaa-pɔ awárɛpi hɔɔnɛ mɛtaani, ari kuwɛ́lɛ́ kusɛ kɛteni-i láumɛ. Kúconcó aku unɔ́si yɛɛ pimárɛ ń la kɛyu-i nyɛrɛ, kun la rɛ un kɛwã́ m mari, kukɛ́ kɛ muumpɔ.
Unɔ́si uu kɛwántisi maru. Kɛtisi yɛ kɛ kɛɛ isoipuri nnɛ́í nɛ n-yɔ́ɔpinaŋɛ yarɛ nweni m múínɛ. Ai ukɛwã kɛ̃ Uléécaa nɛ uriyɔɔpitũ-mɛ̃ kpíípɔ.
Unɔ́si uyɛ̃ uu pɛɛ wuru uu kucɛsi kóima-i kɛ Uléécaa uu kɛtónɛ n nyɔ́ɔnsɛ uu u yekei sĩ tɛ pikɛ́ kei u n kpínii siyáa kúkotokú nɛ pílɛ pílɛ mɛtɛ́ nɛ kuwóó nɛ kɛfi (1.260).
Atɔpi aa kɛyómɛcaa-pɔ wai, Misɛɛli nɛ piléécaatumɛ picɔ api kúconcó atɔpi wai, kúconcó nɛ kupitumɛ pɔ́ɔ kɔ atɔpi leeri.
Amá ái kpɛkpɛɛ pɛɛ feriyɛ, api pɛɛ kɛyómɛcaa-pɔ pikɛtonɛ paa.
Api kɛtẽ mmɛ́ ku láumɛ. Kúconcó píima kpɛkpɛɛ iwáa kpurɛ kapi yɛ n sée rɛ kunírilã nɛ Setani. Kpɛkpɛɛ kɛtẽ nnɛ́í kɛcáá pisoi kiraasɛntɛ. Api kɛtẽ mmɛ́ ku láumɛ api kupitumɛ pɔ̃́ kɔ láuliri.
Am pɛɛ kɛyómɛcaa-pɔ mɛtẽ cácá mɛnyinɛ komti, mɛn tee rɛ: Píyulalɛ nɛ Urɔ́léécaa nnaŋɛ nɛ Uiyɔɔpi ituŋɛ yɛ kɔ nkpéni tulɛ. Uyɛ̃ kuu n wɛ́ɛ n-yɔɔpinaŋɛ ituŋɛ pɔ̃́ nɛ kɔ nkpéni tulɛ. Li we rɛ pi unɔ́ɔmɛ yɛɛ kɛtúŋɛ́ nɛ kɛsinɛ Urɔ́léécaa kɛyu-i pirɔ́márɛcɔ kɛcáá nnɔ́ɔmɛ n wa piláumɛ masilɛ.
Tisáŋpipi mɛnyɛ nɛ pinsímɛ́ kapí nɛ rikɛcáá aseéra ń lesɛ mɛɛ tíyɛsɛ kapi u feriyɛ. Ai kɔ kpá, ápi pɛɛ pinfaa nɛ kutu cɔlɛ̃ likɛ́ nɛ wa rɛ pi nkpɔ wuru.
Lɛ̃ nnya likɛ́ pɔ́ n láárú, kɛyómɛcaa. Likɛ́ kɔ nɔ́ɔ nní kɛkɛmɛɛ ń we n láárú! Íwɛ kɛ pɔ̃́ kɛtẽ nɛ pɔ̃́ mínimaa ani topori! Li we rɛ nɔ́kunɛ́wɛ́ɛ́-mɛ̃ kɛ kuníri aku kuwɔ́i nɛ wɛhɛpɔlɛ̃, kun nyu rɛ ituŋɛ kai ku n tisɛ íi piyɛ.
Kɛ kúconcó aku n yɛ̃́ tɛ pi kɛteni-i piláumɛ ku masilɛ, aku pɛɛ unɔ́si uyɛɛ kɛwántisi m mári n lakasɛntɛ.
Kei kai pɛɛ mɛtukɛ maamaa mɛnyinɛ amɛ́ŋ́ kɛtɛ́ unɔ́si uyɛ̃ pa rɛ ukɛ́ nɛ yóósi ukɛ́ kucɛsi kóima-i ha, kei kapi yɛ́ ha kumúŋɛ́ kusɛ nɛ amúŋɛ́ anyinɛ nɛ kumúŋɛ́ wɛlɛ́ kɛ́mɛɛ u kpínii un iwáa nɛ kɛtaa we.
Iwáa ii innɔɔ-i míni lesɛri yarɛ nkói, ii unɔ́si uyɛ̃ kɛpirɛ tikisɛ rɛ nkói mmɛ̃ nkɛ́ u rikpáú nkɛ́ nɛ tɔ́mpɔ.
Kɛtẽ akɛ unɔ́si uyɛ̃ comɛ. Akɛ nnɔ́ɔ haa akɛ nkói kɛ kúconcó aku kunnɔɔ-i n lésɛmɛ muumpɔ.
Kúconcó akú nɛ unɔ́si uyɛ̃ wɔ́ɔsi aku pɛɛ yisi akú ha upipirɛ̃ nnɛ́í nɛ pɛ̃ nnɛ́í pɛɛ Uléécaa isé ḿ múílɛ̃ pin kɔ aseéra kɛ Yeesu uu n lésɛ tikilɛ̃ atɔpi wai.
Aku pɛɛ́ ha mínimaa ritimɛ nnyɛnɛ kɛcáá tasi.
Lɛ̃ mɛmáá, am pɛɛ inámɛ inyinɛ yɛnu nɛ akólɛ kɛfi nɛ áyu asɛɛi in mínimaa-i léeri in taámɛlɛ̃. Akóópipi kɛfi nyɛɛ akólɛ nyɛ̃ kɛcáá we, Uléécaa alɛ̃ pɔ́ɔn pɛɛ áyu nyɛ̃ kɛcáá wɔ́laalɛ̃ tɛ anyíri.
Inámɛ iyɛ̃ kam n yɛ̃́ yɛ pɛɛ́ nɛ kútoroó mɛnyínɛ welɛ, iipái yarɛ kɛyúipɔpi ikɔ́, innɔɔ yarɛ kúkinaá nnɔɔ. Kúconcó aku pɛɛ kunnaŋɛ nɛ kuriyɔɔpitũ nɛ ńnaŋɛ píima ncɔ i pa.
Kei kam pɛɛ iriyu risɛ yɛ̃ yarɛ pi ti rifapilɛ api kópu. Amá tiitoi iyɛ̃ karí pɛɛ́ nɛ n kpinɛ ii pélu. Lɛ̃ nnya, kɛtẽ nnɛ́í pikɔ́ api pɛɛ́ n káipi pin kahaankɛɛ apí nɛ inámɛ iyɛ̃ tiki.
Api kúconcó yáási api wúla rɛ ku inámɛ iyɛ̃ ńnaŋɛ hɛ nnya. Api kɔ inámɛ iyɛ̃ yáási api wúla, api rɛ: Wóo inámɛ mɛcɔ we, wóo yɛ́ kɔ fe uú nɛ i tɔpu?
Ai nnɔ́ɔ i hɛ ii yɛ nɛ n tankɛɛ in kɔ Uléécaa lámaankɛɛ. Ai kɔ ńnaŋɛ i hɛ rɛ ikɛ́ nɛ iwárɛ afɛɛna nɛ itɛ́ kɛ́mɛɛ ipikɛi wa.
Ii nnɔ́ɔ wúkulɛ ii Uléécaa lámaankɛɛ. Ii kɔ Uléécaa rinyiri nɛ ukɛyɔ nɛ pɛpɛɛ kɛyómɛcaa-pɔ ń we lámaankɛɛ.
Ai kɔ ncée i hɛ ricuruu rɛ ikɛ́ Uléécaa pisoi atɔpi wa ikɛ́ pi feriyɛ. Ai kɔ ḿpá nsoipuri ń-ye nɛ ḿpá kuyu kúye nɛ ḿpá mɛyu mɛ́ye nɛ ḿpá kumárɛ kúye kɛcáá ńnaŋɛ i hɛ.
Kɛtẽ nnɛ́í pisoi pɛ̃ anyiri nyɛɛ áa hái kɛtẽ kɛkoraanɛ-mɛ Risáŋpipi kapí nɛ n nyɔ́ɔnsɛ nfaa ritɛlɛ́ kɛ́mɛɛ n wɔ́laalɛ̃ yɛ́ i yáási api wúla.
Úye un ukómɛ, ukɛ́ kṍ!
Lin úye n waimɛ rɛ ukɛ́ akpanii kɛ́mɛɛ́ n we, akpanii kɛ́mɛɛ́ kuu yɛ́ ha. Lin úye n wainɛ rɛ pikɛ́ nɛ ritɛ́hɛ u kpu, ritɛ́hɛ kapí nɛ u kopunɛ. Lɛ̃ nnya kɛ Uléécaa pikɔ́ api yɛ́ piŋmɔ́ɔ́pú nɛ nfatɛnɛ kɛ́yu m mahani.
Lɛ̃ mɛmáá, am kɔ inámɛ icɔ yɛnu in kɛtẽ-mɛ̃ leeri. Akólɛ atɛ́ kií pɛɛ má. Iyɛ̃ akolɛ yɛ welɛ yarɛ isáŋ akɔ́ in kɔ símisi yarɛ kúconcó.
Iyɛɛ pɛɛ inámɛ foí iyɛɛ mínimaa-i n léemɛ n-yɔɔpinaŋɛ málɛ. Inámɛ foí yɛ́ n welɛ, ilírũ nnyí in kɔ nɛ innaŋɛ kɛisi. Ii yɛ pɛɛ tíyɛsɛ kɛtẽ nɛ kɛpisoi api yɛ inámɛ foí iyɛ̃ yáási api wúla. Iyɛɛ pɛɛ itói yɔsí in yɛ́ pɛɛ́ nɛ i kpu, amá ii pélu.
I mɛwai píima wailɛ hái ií nɛ kɛyómɛcaa-pɔ kɛtẽ kɛcáá nna súisɛri pisoi nnɛ́í inipɛɛ-i.
I mɛwai píima kai i n hɛ rɛ ikɛ́ wa walɛ ií nɛ inámɛ foí iyɛ̃ pikɛi kɛ́mɛɛ fe ii kɛtẽ kɛcáá pisoi nnɛ́í kuyu-i tani. I yɛ pi maa rɛ pikɛ́ inámɛ iyɛɛ pɛɛ itói n yɔsí in yɛ́ pɛɛ́ nɛ kpu, amá in kɔ nɛ nfáa má kɛyu sɛrí pikɛ́ nɛ ríyu i waisɛ.
Ai kɔ ńnaŋɛ i hɛ rɛ ikɛ́ inámɛ kɛyu kapi ń sɛrí kɛ́mɛɛ nfáa wa kɛkɛ́ nɛ n símisi, kɛkɛ́ kɔ tíyɛsɛ pikɛ́ pɛpɛɛ piyáhaa kɛ n yúlu kṍ.
Iyɛɛ wa kɛ pisoi nnɛ́í, siwã́ nɛ piwɛ́ɛ́sɛ nɛ pimámá nɛ píwɛkɔɔ́ nɛ pɛpɛɛ pimɛcirɛ n te nɛ pilási api kunípɛ nɛ́ɛ ritii kɛcáá nwɔ́i má.
Úka úu yɛ fe ukɛ́ linyinɛ lɔ nɛ́ɛ ukɛ́ yáá, unsá linwɔi mmɛ̃ ukɛcáá m má. Li yɛ́ fe ai inámɛ iyɛ̃ tinyiri nɛ́ɛ nnɛ́í mmɛ̃ kapi yɛ rinyíri tɛ̃ n sée.
Nté kai mɛwɛ́ɛ́sɛsɔhɔ pisɛ. Uyɛɛ mɛsɔhɔ m má ukɛ́ kɛ́ɛ̃ uu nnɛ́í kapi yɛ nɛ inámɛ iyɛ̃ n sée ceru. Li we rɛ nnɛ́í mmɛ̃ yɛ usoi rinyiri lɛ. Mmɛ mɛɛ nní pílɛ pílɛ mɛkpuulũ nɛ kuwóó nɛ kɛfi nɛ mɛkpuulũ (666).
Am pɛɛ́ paí, am Tisáŋpipi yɛnu tin Siyɔɔ riyɔpɛ kɛcáá nyɛnu, pisoi ákotokú pílɛ nɛ afɛɛna nɛ ana (144.000) nyɛ̃ nɛ pɛ̃ nnɛ́í atii kɛcáá kɛ tirinyiri nɛ Tiusaa rinyiri ari n wɔ́laalɛ̃ pɔ́ɔn kɔ kei we.
Am kɛyómɛcaa-pɔ mɛtẽ mɛnyinɛ komti yarɛ míni píima mɛnyinɛ mɛɛ wɔ́lu nɛ́ɛ yarɛ ikónɛ yɛɛ mɛyã́ sɛmni. Nnɛ̃́ mmɛ̃ kam n kṍ yɛ we yarɛ kɛ pikéŋépepɛ api yɛ sikéŋé ḿ pépu nnɛ̃́ ncɔ.
Pi pɛɛ riyɔ́ɔpitũ nɛ lifáakɔ́ lina lɛ̃ nɛ piwɛ́ɛ́sɛ pɛ̃ kɛyu-i kɛyómɛ falɛ kɛnyinɛ yomlɛ. Úka úu yɛ pɛɛ fe ukɛ́ kɛyómɛ kɛ̃ peikɛɛ, insá pisoi ákotokú pílɛ nɛ afɛɛna nɛ pina (144.000) pɛ̃ ayu kɛ Uléécaa uu kɛtẽ kɛcáá ń lɔ mɛcirɛ pɛɛ yɛ fe.
Pisoi pinyinɛ yɛ pi pɛɛ ápi pinɔ́siwɛ́laa nɛ pimɛcirɛ mɛ́kpɛrinkpɛ m pɔ́riinkɛɛ. Ápi pinɔ́si nyu. Tisáŋpipi kapi yɛ n tikilɛ̃ ḿpá yei kari sĩ́. Li pisoi kɛcɔpɛ piayu lɔlɛ rɛ pikɛ́ n we yarɛ mɛlukɛpipi foí kapi yɛ Uléécaa nɛ Risáŋpipi n laansɛ mɛcɔ.
Nnɔ́ɔmɛsimɛ́ ńka ńn kɔ piinɔɔ-i we. Ńka ńn we kapi yɛ́ nɛ pi n cɛ́si.
Am kɔ uléécaatumɛ ucɔ yɛnu un kɛléécaa-pɔ yóósilɛ̃. Nsímɛ́ Kɛcirɛ tɛnɛcirɛ́ kuú pɛɛ má ukɛ́ kɛtẽ kɛcáá pisoi nɛ ḿpá isoipuri íye nɛ ḿpá kumárɛ kúye nɛ ḿpá mɛyu mɛ́ye nɛ ḿpá ayu áye riyóó.
U yɛ pɛɛ́ malɛ ai cá rɛ: Ani Uléécaa n wuru ani yɛ kɔ ríyu u waisɛ rɛ ituŋɛ yɛ tulɛ ukɛ́ nɛ pisoi túhaanɛ nnya. Lɛ̃ nnya, ani yɛ uyɛɛ kɛyómɛcaa nɛ kɛtẽ nɛ mínimaa nɛ ínihɔi n wa yáási ani wúla!
Uléécaatumɛ ucɔ uu mɛlírũ tiki, uu rɛ: Ku loolɛ, kuyu maa Papilɔɔni yɛ loolɛ. Kpɛkpɛɛ ayu nnɛ́í kupita nírisɛ. Kupita pinírɛ́ pɛɛ kuiwásánkaí píima kaku pisoi n tã.
Uléécaatumɛ ucɔ uu mɛtáánũ pi tiki, uú malɛ ai cá rɛ: Úye un inámɛ nɛ ikɛyu kapi ń sɛrí n yáasi uu wúla, api nwɔ́i uritii kɛcáá nɛ́ɛ kunípɛ kɛcáá u wai,
pi yɛ́ kɔ uyɛ̃ Uléécaa kuwɔi pita pɛɛ ápi líka n cɔ́hɔnɛlɛ̃ kɛpóripi-i u súúnu uu níru aí ha pɛɛ nna kɛ́mɛɛ nɛ linyinɛ yarɛ nfúrɔ̃ toi kɛ́mɛɛ piléécaatumɛ pɛɛ n cáká-cákálɛ̃ nɛ Risáŋpipi kɛyu-i u n wukɛi.
Nna mɛɛ pi n wúkɛi anyɔ aa pɛɛ ḿpá píyei mɛsɛ́rɛ n likirɛlɛ̃, pɛpɛɛ inámɛ kɛyu-i nɛ ikɛyu kapi ń sɛrí n yáasi api wúla nɛ nkó yɛɛ ritii nɛ́ɛ kunípɛ kɛcáá irinyiri nwɔi m má, ápi pɛɛ kɛtúŋɛ́ nɛ kɛsinɛ mɛwéntɛ má.
Lɛ̃ nnya kɛ Uléécaa pikɔ́ pɛɛ Uléécaa isé ḿ múílɛ̃ pin kɔ Yeesu nɛ kɛfa tɛnɛlɛ̃ api yɛ́ n ŋmɔ́ɔ́púlɛ̃.
Am pɛɛ kɛyómɛcaa-pɔ mɛtẽ mɛnyinɛ komti mɛn nɛ́ tee rɛ: A wɔi rɛ: Kaí nɛ nɛni n kpísi, pɛpɛɛ Upíima kupɛ́nɛcɔ kɛ́mɛɛ n kpíni yɛ pínarɛkomɛ lɛ. Uléécaa Nfaasɔnɛ yɛ rɛ lɛɛ ni mɛsei, li we rɛ piiwɛ nnɛ́í kapí nɛ nkpéni wéntɛ rɛ pikɛ́ pimɛwai ihɛ́ɛ́ yɔsí nnya.
Aḿ paí, am ahɔ́ɔ tomɛ́ anyinɛ yɛnu, unyinɛ un ahɔ́ɔ nyɛ̃ kɛcáá tṹ un nɛ Usoi kɛpipi mɛnyínɛ we. U pɛɛ ríyu kɛcáá wura riyɔɔpikɔŋ kipilɛnlɛ un kɔ kɛ́nyalɛ yelekɔ́ kunípɛ-i múílɛ̃.
Uléécaatumɛ ucɔ uu Uléécaa kɛyɔ-i léeri uu uyɛɛ ahɔ́ɔ kɛcáá ń tṹ maapɔ ai cá rɛ: A kɛpɔ́nyalɛ fõ aá kpasi. Ikpáatuŋɛ yɛ tulɛ, li we rɛ ilukɛ yɛ kɛtẽ kɛcáá pipele masilɛ.
Uyɛɛ pɛɛ ahɔ́ɔ kɛcáá ń tṹ uu pɛɛ kɛ́nyalɛ fom, ai kɛtẽ kɛcáá ilukɛ kpasi.
Uléécaatumɛ ucɔ uu Uléécaa kɛyɔ kɛɛ kɛyómɛcaa-pɔ ń we kɛ́mɛɛ léeri. Uyɛ̃ nɛ pɛɛ kɔ kɛ́nyalɛ lari-lari múílɛnlɛ.
Uléécaatumɛ ucɔ yɛɛ nna kɛcáá ńnaŋɛ m má pɔ́ɔ kɛnyɔ́ɔnsɛ-i léeri uú nɛ uyɛɛ kɛ́nyalɛ lari-lari m má símisi ai cá rɛ: A kɛpɔ́nyalɛ yelekɔ́ kɛ̃ fõ aa kɛtẽ kɛcáá rɛɛsɛɛ sipúkípi túúni rɛ rɛɛsɛɛ yɛ pipele masí nnya.
Uléécaatumɛ uu ukɛnyalɛ kɛtẽ kɛcáá fóm, uu kɛtẽ kɛcáá rɛɛsɛɛ kɛcarɛ apipi túúni uu kupɔ́ri maamaa kpɛ-i kɛ Uléécaa kuwɔi aku ń we súúni.
Ai kupɔ́ri kpɛ̃ nɛ kuyu iyaa leepɔ ai ku pulu ai cɛ́rii, mɛ́nyɛ amɛ kupɔ́ri kpɛ-i léeri amɛ́ taá hái nɛ isã akpaláa kɛcáá-pɔ, amɛ mɛcáa tɔ́ɔ́ri yarɛ kilomɛtiri pílɛ pílɛ mɛtaani (300).
Am pɛɛ limɛmáá kɛyómɛcaa-pɔ limáamaa linyinɛ kai n lésɛ ai nyísɛ yɛnu ái kusímɛ́ we. Lɛlɛɛ piléécaatumɛ pisɛɛi pɛɛ ásáláú asɛɛi tɔrɔɔ m múílɛ̃. Liriyíkí rɛ lɛlɛɛ másunɛ Uléécaa kuwɔi aku pɛɛ níŋɛsi.
Am kɔ linyinɛ yɛnu yarɛ sikáláúwɛlɛ́pi, lin taŋɛlɛ̃ yarɛ mínimaa, nna nn kɔ kɛ́mɛɛ cɔ́hɔnɛlɛ̃. Pɛpɛɛ inámɛ nɛ ikɛyu kapi ń sɛrí nɛ irinyiri nkɛɛnwɔi n feriyɛ api pɛɛ sikáláúwɛlɛ́pi sɛɛ n táŋɛlɛ̃ yarɛ mínimaa kɛcáá n nyɛnu, pin Uléécaa kɛkéŋé múílɛ̃.
Uléécaa ukɛikɔ́ Moisi kɛyomɛ kuú nɛ Uléécaa ríyu n waisɛ nɛ Risáŋpipi kɛyomɛ kapí pɛɛ yóm tɛ: Upíima Uléécaa, ńnaŋɛ nnɛ́í ute, Lɛ̃ nnɛ́í kaa n wa yɛ piyɛlɛ, ái kɔ kusímɛ́ we. Isoipuri nnɛ́í uyɔɔpi, Kɛpɔ́múŋɛ́ yɛ kɛcírɛ welɛ Kɛn kɔ nsímɛ́sei tikilɛ̃!
Upíima, wóo yɛ́ fe uu yúlu rɛ úu yɛ́ pɔ́ wuri, Úu yɛ́ kɔ ripɔ́nyíri ritaásɛ? Li we rɛ mɛpɔ́círɛ pɔ́ɔ cáká-cákálɛ̃. Isoipuri nnɛ́í pisoi yɛ sɔ́ntilɛ pikɛ́ kɛpɔ́yu-i riwula pikɛ́ pɔ́ yáási, Li we rɛ li sɔ́ntilɛ likɛ́ nyísɛ rɛ mɛpɔ́wai yɛ kɛcírɛ welɛ.
Am pɛɛ lɛ̃ mɛmáá paí, am yɛ́nu Uléécaa kɛyɔ kɛ́mɛɛ kɛ kunyɔ́ɔnsɛcáŋíí aku ń we kɛn kɛyómɛcaa-pɔ hánnɛlɛ̃.
Piléécaatumɛ pisɛɛi pɛpɛɛ ásáláú asɛɛi m múílɛ̃ api kɛnyɔ́ɔnsɛ-i léeri. Asáŋáá tomɛ́ sɔnɛ yíkíyiki nyɛɛ n tɛ́lu kapí pɛɛ lapaalɛ̃, pin kɔ rikíŋ kɛcáá wura atampála teriilɛ̃.
Lifáakɔ́ lina lɛ̃ lisɛ ali piléécaatumɛ pisɛɛi pɛ̃ wura siporipi sisɛɛi pa, Uléécaa yɛɛ ḿpá píyei-pɔ ń we kuwɔi píima kun sikɛmɛɛ yipaalɛ̃.
Uléécaa mɛyɔɔpi nɛ unnaŋɛ nnya, ányɔ aa kɛnyɔ́ɔnsɛ yarii, piléécaatumɛ pisɛɛi pɛ̃ ásáláú asɛɛi nyɛ̃ aá ha nɛ piwai másu, úka úu fe ukɛ́ kɛnyɔ́ɔnsɛ-i lompɔ.
Am pɛɛ mɛtẽ cácá mɛnyinɛ kom mɛn kɛnyɔ́ɔnsɛ-i léeri mɛn piléécaatumɛ pisɛɛi pɛ̃ tee rɛ: Ani n ŋme ani ha Uléécaa kuwɔi píima siporipi sisɛɛi sɛ̃ kɛtẽ kɛcáá kɔɔnu.
Ufoí uu tɔ́mpɔ uú ha ukɛporipi kɛtẽ kɛcáá kɔɔni. Kúcapaá kópɛ nɛ kupɔlɛ-pɔlɛ kunyinɛ aku pisoi pɛɛ inámɛ nwɔi pikɛcáá ḿ má pin kɔ ikɛyu kapi ń sɛrí yáási wai.
Ulírũ uú ha ukɛporipi mínimaa kɛ́mɛɛ kɔɔni, amɛ pansɛ yarɛ ukpɔkpɔ mɛnyɛ, lifáakɔ́ nnɛ́í lɛɛ mínimaa kɛ́mɛɛ ń we ai kpíni.
Utáánũ uú ha ukɛporipi ikói kɛ́mɛɛ nɛ ínihɔi kɛ́mɛɛ kɔikɛɛ. Linnɛ́í ai pansɛ mɛ́nyɛ.
Kei kam pɛɛ kṍ uléécaatumɛ yɛɛ míni kɛcáá ńnaŋɛ m má un tee rɛ: Pɔ asei tikilɛnlɛ, pɔ́ɔ nní ń we, pɔn kɔ pɛɛ mɛkɛɛ-mɛ we, pɔ́ɔ nní n cáká-cákálɛ̃, kaa nní n túhaanɛ nnya, pɔ asei ute lɛ.
Kapi pipɔ́kɔ́ nɛ antepuyɛ mɛnyɛ n kɔikɛɛ nnya kɛ pɔ́ɔ kɔ mɛ́nyɛ pi pa rɛ pikɛ́ n ntí. Lɛ̃ kaí nɛ sá rɛ pikɛ́ pi wa!
Am pɛɛ kóm lin kɛnyɔ́ɔnsɛ-i tee rɛ: Pɔ̃́ Upíima, Uléécaa ńnaŋɛ nnɛ́í ute, pipɔ́túhaanɛ yɛ nyamlɛ pin kɔ asei tikilɛ̃!
Uléécaatumɛ nã́ii uu ukɛporipi ituŋɛ kɛcáá kɔɔni, ai ncée i hɛ rɛ ikɛ́ nna wa ikɛ́ nɛ pisoi torɛ.
Kutói píima kunyinɛ aku pisoi torɛ api Uléécaa yɛɛ ásáláú nyɛ̃ kɛcáá ńnaŋɛ m má lámaankɛɛ, amá api yúlu rɛ ápi yɛ́ ŋmurɛi pikɛ́ mɛfinɛ consɛ pikɛ́ ríyu u waisɛ.
Unúpũ uu ukɛporipi inámɛ iyɛ̃ tiyɔɔpitũ kɛcáá kɔɔni, ukɛyɔɔpitẽ akɛ kuŋmaha cɔni. Pisoi api pɛɛ ntóósi nɛ anĩ́ n takai.
Api pɛɛ íwɛ kapi n le nɛ ácapaá kapi n yɛ̃́ nnya Uléécaa yɛɛ kɛyómɛcaa-pɔ ń we n lámaankɛɛ, amá ápi pimɛwai kópɛ riyá.
Ukpúúlũ uu ukɛporipi nkói maa kapi yɛ n sée rɛ Efiraati kɛ́mɛɛ kɔɔni. Mmɛni amɛ hɔ́su likɛ́ nɛ kɛtuŋɛleemɛ-mɛ̃ piyɔɔpi pɛɛ n wemɛ ncée n tápilɛ nnya.
Am pɛɛ kúconcó nnɔɔ-i nɛ inámɛ nnɔɔ-i nɛ antepu nɔɔmɛ nnɔɔ-i yɛ́nu, aníri kpɛrinkpɛkɔɔ́ ataani anyinɛ nyɛɛ ń we yarɛ asahã an léenti.
Aníri anyinɛ nyɛɛ mɛwai píima n wapisi yɛ nyɛ kɛ Setani uu tumpɔ. Kɛtẽ nnɛ́í kɛcáá piyɔɔpi kɛ́mɛɛ kaa sɔ́nɛsi rɛ akɛ́ pi cápinɛ pikɛ́ ha nɛ Uléécaa, ńnaŋɛ nnɛ́í ute kɛyaa maa kɛtúŋɛ́ atɔpi wa.
Ani yɛ̃ tɛ nɛ̃́ Upíima nɛ sɔ́nɛpɔlɛ yarɛ uyaa. Uyɛɛ n tṹ un nyáni un umɛlapɛ ukɛcáá wailɛ̃ tɛ úu kapɛ mɛŋmanɛ sɔ́nɛ pikɛ́ uisɛi yɛ̃ yɛ únarɛkomɛ lɛ!
Aníri nyɛ̃ aa piyɔ́ɔpi pɛ̃ cápinɛ kɛlõ kɛ̃ kapi yɛ Mɛ́-epiree kɛ́mɛɛ n sée rɛ Harimaketɔɔ kɛ́mɛɛ.
Usɛ́ɛ́i-sɛ́ɛ́i uu ukɛporipi kɛléécaa yáá. Mɛtẽ cácá mɛnyinɛ amɛ kɛnyɔ́ɔnsɛ-i riyɔ́ɔpitũ kɛ́mɛɛ léeri, mɛn tee rɛ: Li piwai masilɛ!
Ikónɛ ii yékurɛntɛ, mɛtẽ mɛnyinɛ amɛ léenti nɛ pikónɛsɛnkɛɛ. Kɛtẽ akɛ yéŋesi. Hái kɛ pisoi apí nɛ kɛtẽ kɛcáá ń wemɛ, kɛtẽ ákɛ píkai limɛcɔ mɛyã́ yeŋaalɛ̃.
Ai kuyu maa hɔɔnɛnɛ mɛtaani, kɛtẽ kɛcáá ayu nnɛ́í pɔ́ɔ lólɛsi, Uléécaa uu pɛɛ kuyu maa Papilɔɔni kɛcáá léisɛ uu ukuwɔi píima pita kɛporipi ku pa.
Míni kɛpáápáá sitẽ nnɛ́í asi wúrunkɛɛ, ápi ayɔ́pɛ pɔ̃́ piyɛ́nɛ rikpá.
Akónɛparɛpi konɛ-konɛ aa kɛyómɛcaa-pɔ leeri aa pisoi kɛcáá lólaari, an mulú yarɛ aparɛcaŋaa. Pisoi api pɛɛ ásáláú kɛ akónɛparɛpi aa pi n wai nnya Uléécaa lámaankɛɛ kɛ ntóósi nn mɛyíkíyiki ń tɔsí nnya.
Lɛ̃ mɛmáá, piléécaatumɛ pisɛɛi pɛpɛɛ sipóripi sisɛɛi m múílɛ̃ usɛ uú weri uú nɛ nɛ́ símisi, uu rɛ: A kam kɛ́ kɛtahai kapí nɛ uwásánkaí píima n túhaanɛnɛ pɔ́ nyísɛ. Kuyu píima kunyinɛ yɛ ku kpɛɛ míni píima ritimɛ ń we.
Uyɛ̃ kɛ kɛtẽ kɛcáá piyɔɔpi apí nɛ iwásánkaí wapisi, kɛtẽ kɛcáá pikɔ́ pɔ́ɔ kɔ umɛmarɛ kpááree mɛ̃ pita pomɛsi.
Uléécaa nfaa nn nɛ́ loni, uléécaatumɛ uu nɛ́ kpísi uú nɛ kucɛsi kóima-i sĩ́. Kei kam pɛɛ unɔ́si unyinɛ yɛ̃, un inámɛ wɛɛ́ yɛɛ m péirɛntɛ kɛcáá tṹ. Uléécaa alɛ̃ nyɛɛ ikɛcáá pɔkɔrɛlɛ̃ tɛ anyíri, in kɔ áyu asɛɛi nɛ akólɛ kɛfi má.
Unɔ́si uyɛ̃ ilũ kuu n tanaalɛ̃ yɛ íwɛɛ́ nyaii lɛ in kɔ peirɛntɛ. U kɔ pɛɛ wura nɛ aparɛ sɔnɛ nɛ ikólɛ́ nɛ́íkɔɔ́ wailɛnlɛ. U pɛɛ kɔ wura kɛporipi kunípɛ-i múílɛnlɛ, ncaai riyíkí nɛ mɛ́kpɛrinkpɛ ncɔpuri mɛɛ umɛwai kpááree kɛ́mɛɛ n léeri mɛn kɛ yipaalɛ̃.
Tinyíri rinyinɛ asei nyɛɛ m pékaalɛ̃ yɛ pɛɛ uritii kɛcáá wɔ́laalɛnlɛ rɛ: Papilɔɔni, kuyu maa píima, piwásánkaí nɛ kɛtẽ kɛcáá mɛwai kpááree riyíkí uni.
Am unɔ́si uyɛ̃ yɛnu kuu Uléécaa pikɔ́ mɛnyɛ nɛ pɛpɛɛ Yeesu kɛcáá aseéra n lésɛ mɛnyɛ ń ntí un pomaalɛ̃. Kam u n yɛ̃́, ai mɛyánsei nnɔ́ɔ nɛ́ yipu.
Uléécaatumɛ uu pɛɛ nɛ́ maa rɛ: Yo nnya kai yɛ́ nnɔ́ɔ pɔ́ yi? Nɛ́ unɔ́si uyɛ̃ nɛ inámɛ iyɛ̃ kɛcáá kuu nní ń tṹ in áyu asɛɛi nɛ akólɛ kɛfi má asei nyɛɛ m pékaalɛ̃ pɔ́ símisi.
Inámɛ iyɛ̃ kaa nní ń yɛ̃́ yɛ pɛɛ́ welɛ, amá íi nkpéni we. I yɛ́ nfáani nkpɔ kuhorɛ-i rikpáfúmɛ ií ha nɛ mɛ́woo sɛ́ɛ́. Kɛtẽ kɛcáá pisoi pɛ̃ anyiri nyɛɛ áa hái kɛtẽ kɛkoraanɛ-mɛ nfáa ritɛlɛ́ kɛ́mɛɛ n wɔ́laalɛ̃ api inámɛ iyɛ̃ yɛnu, ai nnɔ́ɔ pi yipu rɛ inámɛ iyɛɛ pɛɛ́ we íi kɔ nkpéni we, in kɔ masí kpáfúmɛnɛ nnya.
Nté kai nkpéni pisɛ rɛ usoi ukɛ́ mɛsɔhɔ nɛ mɛwɛ́ɛ́sɛsɔhɔ m pɛ́nɛlɛ̃ un má: Áyu asɛɛi nyɛɛ ayɔ́pɛ asɛɛi kɛcáá kɛ unɔ́si uyɛ̃ uu n tṹ lɛ. A kɔ piyɔ́ɔpi pisɛɛi lɛ.
Pi pinupũ iyɔ́ɔpi pilapilɛ masilɛ. Usɛ yɛ nɛ iyɔ́ɔpi tunlɛ. Ucɔ úu kahanɛ n ka. U sɔ́ntilɛ úu tonɛnɛ likɛ́ náŋai.
Inámɛ iyɛɛ pɛɛ ń we íi kɔ pɛɛ nkpéni ń we pɔ̃́ ticuruu yɛ kɔ uyɔ́ɔpi páha-paha lɛ. Iyɛ̃ nɛ kɔ pisɛɛi pɛ̃ kɛ́mɛɛ́ welɛ, in tɔ́su ikɛ́ ha mɛ́woo risɛ́ɛ́.
Akólɛ kɛfi nyɛ̃ kaa n yɛ̃́ yɛ piyɔ́ɔpi kɛfi lɛ, pɛɛ ápi kahanɛ kɛyɔ́ɔpitẽ timmúlú. Amá ituŋɛ mɛkɔ́ɔ́nú mɛsɛ kumúŋɛ́ kɛ akólɛ nyɛ̃ aá ha nɛ inámɛ iyɛ̃ kɛsẽ́ iyɔ́ɔpi tonɛnɛ.
Likɛi lisɛ kapi pinnɛ́í lákasɛpɔ, pin pinnaŋɛ nɛ pin-yɔɔpinaŋɛ kpísi pin inámɛ palɛ̃.
Pi yɛ́ Risáŋpipi atɔpi wa, Tisáŋpipi ari pi feriyɛ rɛ ti pipíima Upiima lɛ, tin kɔ piyɔ́ɔpi Uyɔɔpi nnya. Tisáŋpipi nɛ tipikɔ́ kɛ Uléécaa uu n sée uu kɔ pi wɛ́ɛ pin nɛ asei ri tikilɛ̃ pɔ̃́ nɛ́ kɔ pi feriyɛ.
Uléécaatumɛ uu kɔ pimáa nɛ́ kpá rɛ: Míni mɛ̃ kaa nní ń yɛ̃́, uwásánkaí uyɛ̃ un mɛritimɛ tũ yɛ ayu nɛ asoiwuí nɛ isoipuri nɛ mɛyu lɛ.
Akólɛ kɛfi nyɛ̃ kaa nní ń yɛ̃́ nɛ inámɛ iyɛ̃ yɛ́ uwásánkaí uyɛ̃ ipuri yɛ̀, ai ulikɔ́ nnɛ́í u yɔ́ɔi ai mɛŋmanɛ u yá. Ai uisarɛ takai ai kɔ nna u toroisɛ múkú-múkú.
Li we rɛ Uléécaa yɛ piakiŋ kɛ́mɛɛ wa rɛ pikɛ́ umɛla wa pikɛ́ kɛsẽ́ likɛi lisɛ n lakasɛpɔ pikɛ́ kɔ pin-yɔɔpinaŋɛ inámɛ pa, Uléécaa anɔɔ kuu ḿ ma aá ha nɛ wai.
Unɔ́si uyɛ̃ kaa nní ń yɛ̃́ yɛɛ kuyu maa kpɛkpɛɛ kɛtẽ kɛcáá piyɔɔpi kɛcáá n-yɔ́ɔpinaŋɛ m má.
Lɛ̃ mɛmáá, am uléécaatumɛ ucɔ yɛɛ ńnaŋɛ píima m má yɛ́nu un kɛyómɛcaa-pɔ súiri. Uriyu kuu m má mɛtɛ́í amɛ kɛtẽ kɛcáá kpã́ii.
Uu mɛyã́ cáái ai cá rɛ: Ku loolɛ, kuyu maa Papilɔɔni yɛ loolɛ! Ku pansɛlɛ aníri kɛtonɛ nɛ ḿpá nfáa kpɛrinkpɛkɔɔ́ ń-ye nɛ ḿpá kɛnúipi kpɛrinkpɛkɔɔ́ kɛ́ye kɛ pisoi ápi ń la ripɔhɔ.
Li we rɛ kɛtẽ kɛcáá isoipuri nnɛ́í yɛ kumɛmarɛ kpááree mɛ̃ pita n ntílɛ. Ku nɛ kɛtẽ kɛcáá piyɔɔpi yɛ kɛsẽ́ mɛwai kpááree wapisilɛ, pikpéensɛ pɔ́ɔ kɔ kulimámákɔɔ́ píima kɛ́mɛɛ mɛmá yɛ́nu.
Kei kam kɔ kɛyómɛcaa-pɔ mɛtẽ mɛcɔ kommɛ rɛ: Pinɛ́soi, ani kukɛmɛɛ́ le, áni kapɛ nɛ kɛsẽ́ kuakópɛ kɛ́mɛɛ n lonaalɛ̃ nɔkɛ́ nɛ ásáláú yɛ̃́ nnya.
Kuakópɛ yɛ ricúlɛ aá ha nɛ kɛyómɛcaa kám, Uléécaa uu pɛɛ kumɛwai nnɛ́í mɛɛ ámɛ asei m má kɛcáá léisɛ.
Ani ku wa yarɛ kaku yɛ picɔ n wa mɛcɔ. Ani kɔ kumɛwai kópɛ ku hɛ́ɛ́lɛ mɛtɛ́. Ani kɔ píta papɛ-papɛ kɛporipi kaku yɛ picɔ n nírisɛ api pom mpapɛ mmɛ̃ mɛtɛ́ ku pa.
Yarɛ kaku ríyu n wɛ́ɛ́si aku kumɛcirɛ likɔ́kɔrikɔ́ kɛ́mɛɛ pɔlɔ mɛcɔ kani yɛ́ mpɔ́ɔcaai nɛ íwɛ kɛ́mɛɛ ku ripɔlɔ. Ku yɛ́ kukɛfa-i maa rɛ: Inɔ́siyɔɔpi kam nté le, ám ukúmannɔsi. Káii, ám píkai nkpɔ yɛnunɛ!
Lɛ̃ ŋmaa nnya kɛ ásáláú asɛ asɛ aa yɛ́ kɛyáa kɛsɛ kukɛcáá súimɛ: Lɛlɛɛ itói nɛ nkpɔ nɛ nkṹ, nna nn kɔ ku torɛ múkú-múkú. Li we rɛ Upíima, Uléécaa yɛɛ nɛ ku n túhaanɛ yɛ unaŋɛ-naŋɛ lɛ.
Ku nɛ kɛtẽ kɛcáá piyɔɔpi nnɛ́í pɛɛ kɛsẽ́ kumɛwai kpááree nɛ kulikɔkɔrikɔɔ́ kɛ́mɛɛ n lonaalɛ̃ yɛ́ kuitu tẽ́, pin ha n yɛ̃ tɛ kpɛkpɛɛ torɛ kɛ ányɔ aa nní léeri.
Kumpɔɔcaai píima yɛ́ iwamɛ pi wa, api kɛtaa-pɔ nyɛrɛ api yɛ pɛɛ téni rɛ: Íwɛ! Íwɛ! Kuyu maa Papilɔɔni, kuyu naŋɛ-naŋɛ, ituŋɛ mɛkɔ́ɔ́nú mɛsɛ kɛ́mɛɛ kapí nɛ pɔ́ túhaanɛ ai máápɔ.
Kɛtẽ kɛcáá pikpéensɛ pɔ̃́ nɛ kɔ ténilɛ pin kɔ kpɛ̃ nnya nkpɔ tũ tɛ úka úu kɔ we yɛɛ yɛ́ piiyaalũ apehe n lɔ nnya.
Iyáalũ apehe nyɛ nyɛɛ nní wura nɛ nwóóweni nɛ aparɛ sɔnɛ nɛ ikólɛ́ nɛ asáŋáá kɛcirɛ nɛ asáŋáá wɛɛ́ nyaii nɛ asáŋáá nyɛɛ n tɛ́lu nɛ áwɛɛ́ nyɛɛ m péirɛntɛ nɛ aléé nyɛɛ kɛkpáhápi m má nɛ ḿpá yo kapí nɛ ásunĩ n wapisi nɛ ḿpá yo kapí nɛ ana kɛcirɛ nɛ́ɛ nɛ nweni ŋmɔhɔ nɛ́ɛ nɛ aparɛ tomɛ́ n wapisi
nɛ likalɛi-kalɛi lɛɛ m mílú nɛ kɛkpáhápi likɔ́ nɛ tulaali nɛ tulaali kapi yɛ n sée rɛ miiri nɛ tulaali ŋmaa-ŋmaa nɛ píta nɛ mɛ́kpɔ nɛ ntɔ sɔnɛ nɛ mɛlukɛpipi nɛ ináa nɛ isáŋ nɛ isã nɛ sisannɔipi nɛ pilási nɛ sisoipipi sicɔ.
Lɛ̃ kaa n káipinkɛɛ yɛ nɛ kɛtaa pɔ́ walɛ. Likɔ́kɔrikɔɔ́ nɛ lɛ̃ nnɛ́í lɛɛ n tɛ́lu yɛ nɛ pɔ́ pɔlɛ. Ai nkpéni kúyɛnɛ we!
Pikpéensɛ pɛɛ kpɛ̃ nnya mɛmá ń yɛ̃́ yɛ́ kuiwɛ píima iwamɛ n wai api yɛ pɛɛ kɛtaa-pɔ nyɛrɛ api téni, pin nɛ nkpɔ tũ.
Pi yɛ́ maa rɛ: Íwɛ! Íwɛ! Kuyu maa kpɛɛ asáŋáá kɛcirɛ ilũ nɛ ilũ wɛɛ́ nyaii in kɔ peirɛntɛ n lapaalɛ̃, kun kɔ wura nɛ aparɛ sɔnɛ nɛ ikólɛ́ wailɛ̃ yɛ íwɛ we kpa!
Ituŋɛ mɛkɔ́ɔ́nú mɛsɛ kɛ́mɛɛ kɛ mɛmá píima mɛ̃ nnɛ́í amɛ risɛ́ɛ́. Áninɔi pitíkíí nnɛ́í nɛ picéetɔŋɛ́ nnɛ́í nɛ áninɔi pikɛikɔ́ nnɛ́í nɛ pɛpɛɛ míni kɛ́mɛɛ n kɛisi nnɛ́í api pɛɛ kɛtaa-pɔ n nyɛnu
pin pupukɛɛ, pin kumɛtorɛ anyɔ nyánɛi, api yɛ pɛɛ rɛ: Kuyu maa kúye kɛcirɛ kpɛɛ pɛɛ nkú tulaalɛ̃?
Api yɛ ntaai piayu kɛcáá kɔɔni pin téni, pin nkpɔ tũ pin cáái rɛ: Íwɛ! Íwɛ! Kuyu maa kpɛ̃ likɔ́kɔrikɔɔ́ píima kɛ́mɛɛ kɛ áninɔi pite nnɛ́í pɛɛ mínimaa kɛ́mɛɛ áninɔi m má api mɛmá ń yɛ̃́ yɛ ituŋɛ mɛkɔ́ɔ́nú mɛsɛ kɛ́mɛɛ pansɛlɛ kucɛsi kóima!
Lɛ̃ nnya, likɛ́ kɛyómɛcaa pikɔ́ n láárú. Likɛ́ kɔ nɔ̃́ Uléécaa pikɔ́ nɛ pitumɛ nɛ antepuyɛ n láárú rɛ Uléécaa yɛ nɛ ku túhaanɛlɛ ani alari yɛnu nnya.
Kei kɛ uléécaatumɛ naŋɛ-naŋɛ unyinɛ uu riparɛ rinyinɛ kpísi yarɛ rináiparɛ uu mínimaa kɛ́mɛɛ ri sápɔ, un tee rɛ: Nní mɛcɔ kai kuyu maa Papilɔɔni mɛsɔ́ri láupɔnɛ, ári yɛ́ kɔ piyɛ́nɛ ku rikpá.
Ápi yɛ́ kɔ kɛtumɛ kɛpɔ́yɔ-i pikéŋépepɛ nɛ inyánlũ ncɔpuri pikɔ́ nɛ pisunsímaa nɛ pináatɔ́ŋsímaa pikómɛ rikpá. Ápi yɛ́ kɔ kei unyinɛ piyɛ́nɛ rikpá un pinípɛkɛi pinyinɛ wai, ápi yɛ́ kɔ unyinɛ pikómɛ rikpá un nam.
Kɛ́firáa mɛtɛ́í ámɛ kɔ kei pikpã́ii kpánɛ, ápi yɛ́ kɔ ula nɛ unɔ́si úka mɛtẽ kõ. Lɛ̃ nnya kápi yɛ́ ńka kɛpɔ́yɔ-i pikómɛ rinkpá yɛɛ rɛ pipɔ́kɔ́ pɛɛ n kpéénsɛ pɛɛ pɛɛ kɛtẽ nnɛ́í kɛcáá pináŋɛ-naŋɛ, aa kɔ nɛ mɛpɔ́sepewai isoipuri nnɛ́í kíraasɛntɛ nnya.
Ai kɔ yá, pi kɔ antepuyɛ nɛ Uléécaa pikɔ́ nɛ pɛ̃ nnɛ́í kapi kɛtẽ kɛcáá n kṍ mɛnyɛ kɛpɔ́mɛɛ yɛ́nlɛ.
Lɛ̃ mɛmáá, am pɛɛ linyinɛ kɛyómɛcaa-pɔ komti lin cálɛ̃ yarɛ riwúí mɛtẽ tɛ: Alelúya! Urɔ́léécaa yɛɛ píyulalɛ nɛ ríyu nɛ ńnaŋɛ Ute!
Upitúhaanɛ yɛ nyamlɛ pin kɔ asei tikilɛ̃. Lɛ̃ kai m pisɛ rɛ pikɛ́ túhaanɛ kuu yɛ túhaanɛ. U uwásánkaí píima yɛɛ pɛɛ mɛ́marɛ kpááree nɛ kɛtẽ n kópu túhaanɛlɛ uú nɛ ukunipɛ upikɛikɔ́ mɛnyɛ mɛɛ n kɔɔnu riwomɛ hɛ́ɛ́lɛ.
Api kɔ mɛlírũ pimáa kpá rɛ: Alelúya! Kuyu maa kpɛɛ ń torɛ anyɔ aa yisi aá n taálɛ̃ nɛ ḿpá píyei-pɔ.
Piwɛ́ɛ́sɛ afɛɛrɛ́ nɛ pina pɛ̃ nɛ lifáakɔ́ lina lɛ̃ ai yisi ai wúla ai Uléécaa yɛɛ riyɔ́ɔpitũ kɛcáá ń tṹ yáási ai rɛ: Amí! Alelúya!
Mɛtẽ mɛnyinɛ amɛ riyɔ́ɔpitũ kɛ́mɛɛ léeri rɛ: Ani Urɔ́léécaa pakarɛ, nɔ̃́ upikɛikɔ́ nnɛ́í nɛ nɔ́ɔ u n wuru, siwã́ nɛ piwɛ́ɛ́sɛ!
Am pɛɛ linyinɛ kom yarɛ risoiwuí mɛtẽ, yarɛ nkói maa nnyinɛ mɛɛ wɔ́lu nɛ́ɛ yarɛ ikónɛ yɛɛ mɛsɔ́ri sɛnkɛɛ, lin tee rɛ: Alelúya! Upíima Uléécaa, ńnaŋɛ nnɛ́í ute yɛ uiyɔɔpi tunlɛ.
Likɛ́ rɔ́ n láárú tɔkɛ́ mpɔ́ɔnarɛ píima-i n we tɔkɛ́ nɛ ipakarɛ píima u pa. Tisáŋpipi pinɔsikpikɛ́ anyã́ yɛ tuimɛlɛ, tiunɔsi uu umɛcirɛ cápinɛ.
Asáŋáá sɔnɛ mɛlapɛ mɛɛ n tɛ́lu ámɛ líka cɔ́hɔnɛlɛ̃ kapi u pa rɛ ukɛ́ tã. Asáŋáá sɔnɛ mɛlapɛ mɛmɛɛ nní mɛwai sɔnɛ kɛ Uléécaa pikɔ́ api n wapisi.
Uléécaatumɛ uu pɛɛ nɛ́ maa rɛ: A wɔi rɛ pɛ̃ kapi Risáŋpipi pinɔsikpikɛ́ anyã́ n sée yɛ pínarɛkomɛ lɛ! Uu pɛɛ kɔ lɛ̃ mɛmáá nɛ́ maa rɛ: Uléécaa ricuruu anɔɔ yɛ nyɛ!
Kei kam pɛɛ uana mɛtene loó kɛ́ nɛ u yáási, amá uu nɛ́ maa rɛ: A mɛpɔ́círɛ tĩ, kapɛ lɛ̃ wa! Nɛ upɔ́kɛicɔ lɛ nɛn kɔ pipɔ́márɛcɔ pɛɛ Yeesu iseérakɔɔ́ n le ukɛicɔ. A Uléécaa yáási aa wúla. Yeesu kɛcáá aseéra pilesɛ yɛɛ rɛ antepuyɛ yɛ asei símisilɛ.
Kei kam pɛɛ kɛyómɛcaa yɛ̃́ kɛn wúkulɛlɛ̃, isã tomɛ́ inyinɛ in nyɛnu. Pi yɛ Uyɛɛ i n tṹ sée rɛ Asei nɛ Uyíkíyiki. Upitúhaanɛ nɛ atɔpi kuu n wai yɛ asei tikilɛnlɛ.
Uinipɛɛ yɛ inalempi lɛ. Ayɔ́ɔpikɔŋ kulúi nyɛɛ Uriyu kɛcáá we. U rinyíri málɛ tɛɛ n wɔ́laalɛ̃, amá umɛmáá úka ucɔ úu ri nyu.
Kutúkanka caacaa kapi mɛ́nyɛ rińfɛ kuu tanaalɛ̃. Urinyiri tɛɛ Nléécaasimɛ́.
Atɔpilee nyɛɛ kɛyómɛcaa-pɔ ń we yɛ pɛɛ isã tomɛ́ túntilɛnlɛ an nɛ u tikilɛ̃ an kɔ asáŋáá sɔnɛ tomɛ́ mɛlapɛ tántilɛ̃ ámɛ líka cɔ́hɔnɛlɛ̃.
Titɛ́hɛ rinyinɛ nɛ mɛyele píŋ́-píŋ́ yɛ unnɔɔ-i léemɛlɛnlɛ ukɛ́ nɛ kɛtẽ kɛcáá pisoi kṍ. N-yɔ́ɔpinaŋɛ yarɛ nweni kuú nɛ pi múínɛ uu kupɔ́ri maamaa kɛ́mɛɛ Uléécaa, ńnaŋɛ nnɛ́í Ute kuwɔi píima pita pulu.
Tinyíri rinyinɛ yɛ ukutukanka caacaa kɛcáá nɛ uritaa kɛcáá wɔ́laalɛnlɛ rɛ: Piyɔ́ɔpi Uyɔɔpi nɛ pipíima Upiima.
Am pɛɛ uléécaatumɛ unyinɛ yɛnu un ntuŋɛ kɛ́mɛɛ nyɛnu. Uu cáái ai cá, uu sinúipi nnɛ́í sɛɛ kɛléécaa-pɔ n yóósinkɛɛ séi rɛ: Ani kam ani Uléécaa anyã́ píima kɛ́mɛɛ cápinɛ,
ani piyɔ́ɔpi isarɛ nɛ pitɔpiwɛ́ɛ́sɛ isarɛ nɛ píyukɔɔ́ isarɛ nɛ isansarɛ nɛ pisantonɛ isarɛ le, ani kɔ ḿpá píye, piyupipi nɛ pilási nɛ siwã́ nɛ piwɛ́ɛ́sɛ isarɛ le.
Am pɛɛ inámɛ nɛ kɛtẽ kɛcáá piyɔɔpi nɛ piatɔpilee yɛnu pin cápinɛlɛ̃ tɛ pikɛ́ ha uyɛɛ isã kɛcáá ń tṹ nɛ ukutɔpilee atɔpi wa.
Kei kɛ pɛ̃ api pɛɛ inámɛ nɛ antepu nɔɔmɛ tĩ. U yɛ pɛɛ inámɛ kɛyu-i mɛwai píima n wapisilɛ apí nɛ pɛpɛɛ inwɔi pikɛcáá ḿ má pin kɔ ikɛyu kapi ń sɛrí yáási pin wulai kiraasɛntɛ. Api pikɛtɛ́ kpísi nɛ pinfaa api nna kuhorɛ kpɛ-i kɛ linyinɛ ai ń we yarɛ nfúrɔ̃ toi kɛ́mɛɛ sápɔ.
Api pitɔ́rɔɔ nɛ ritɛ́hɛ tɛɛ pɛɛ uyɛɛ isã n tṹ nnɔɔ-i n léemɛlɛ̃ kóni. Sinúipi nnɛ́í asi pɛɛ piisarɛ le ai si toru.
Kei kam pɛɛ uléécaatumɛ unyinɛ yɛ̃ un kɛyómɛcaa-pɔ súiri un mɛhórɛ kɛhánnɛ nɛ akpanii maamaa anyinɛ kunípɛ-i mulɛilɛ̃.
Uu kúconcó, iwáa kpurɛ iyɛ̃ kapi yɛ n sée rɛ kuníri nɛ Setani tini uu paasi, aku lɛ̃ m pahaalɛ̃ aŋmɛ̃ kúkotokú kusɛ kɛ́mɛɛ.
Uu mɛhórɛ kɛ́mɛɛ ku sápɔ uu kukɛcáá ká áku kapɛ kɔ nɛ pisoi n kiraasɛntɛ hái nɛ aŋmɛ̃ kúkotokú kusɛ kpɛ̃ kukɛ́ ha nɛ tɛnɛ nnya. Lɛ̃ mɛmáá, li pisɛ rɛ ukɛ́ pɛɛ nkáripi ku fénnɛ.
Am pɛɛ ayɔ́ɔpitũ yɛnu. Ai pɛpɛɛ akɛcáá ń tṹ ńnaŋɛ hɛ rɛ pikɛ́ yɛ nɛ túhaanɛ. Am kɔ pɛ̃ kapi isɔ n corii rɛ pi Yeesu nɛ nléécaasimɛ́ kɛcáá aseéra lesɛ nnya amííri yɛnu. Am kɔ pɛpɛɛ ápi rinwúla pikɛ́ inámɛ yáási, ápi kɔ inwɔi piatii nɛ́ɛ pianipɛ-i má akɔ́ yɛ́nu. Api nfáa pɛɛri, pi nɛ Kirisi api kɛsẽ́ iyɔ́ɔpi tonɛ aŋmɛ̃ kúkotokú kusɛ.
Pikpɔkpɔ picɔ ápi nfáa pɛɛmɛ hái aŋmɛ̃ kúkotokú kusɛ kpɛ̃ akú ha nɛ tɛnɛ. Pikpɔkpɔ kɛ́mɛɛ mɛyisɛ foí yɛ mɛ̃.
Pɛpɛɛ pikpɔkpɔ mɛyisɛ foí mɛ̃ kɛ́mɛɛ n yisi yɛ nkíŋniŋɛ-i welɛ, pin kɔ Uléécaa pikɔ́! Nkpɔ lírũ ńn pikɛcáá ńnaŋɛ ńka má. Amá pi pansɛnɛ pɛpɛɛ yɛ Uléécaa nɛ Kirisi inyɔ́ɔnsɛ n wa. U nɛ pɛ̃ api aŋmɛ̃ kúkotokú kusɛ kpɛ̃ kɛ́mɛɛ kɛsẽ́ iyɔ́ɔpi tonɛ.
Aŋmɛ̃ kúkotokú kusɛ kpɛ̃ kun ha píyei n tɔ́mpɔ, api pɛɛ Setani ukukpaniilee-i lésɛri.
Uu pɛɛ léeri uu isoipuri nnyí nnɛ́í yɛɛ ḿpá kɛtẽ kuwɛ́lɛ́ kúye-i ń we cápinɛ, lɛlɛɛ Kɔɔki nɛ Makɔɔki rɛ ikɛ́ ukɛcáá rikpá ukɛ́ nɛ atɔpi wa. I kulúi welɛ yarɛ mínimaa nnyɛnɛ.
Ii kɛtẽ nnɛ́í kɛcáá yipu ii Uléécaa pikɔ́ kɛtɔpikalɛ nɛ ukuyu lala kɛkálɛ wai. Amá nna nnyinɛ nn kɛyómɛcaa-pɔ súiri nn i torɛ.
Ai Setani yɛɛ pɛɛ i n kíraasɛntɛ nna nɛ linyinɛ yarɛ nfúrɔ̃ toi kupɔrɛ-i sápɔ. Kei kɛ inámɛ nɛ antepu nɔɔmɛ apí we. Ai pɛɛ i n fíkiisɛ kɛtúŋɛ́ nɛ kɛsinɛ hái nɛ ḿpá píyei-pɔ.
Am pɛɛ riyɔ́ɔpitũ nɛ uyɛɛ rikɛcáá ń tṹ yɛnu. Kɛtẽ nɛ kɛyómɛ asi ukɛyu-i wuru asi pékesi ápi siana yɛ̃.
Am pɛɛ pikpɔkpɔ yɛnu, piwɛ́ɛ́sɛ nɛ siwã́, pin tiyɔ́ɔpitũ kɛyu-i nyɛ́rɛilɛ̃. Ai átɛlɛ́ perei ai kɔ rítɛlɛ́ ricɔ péré. Tɛrɛɛ nfáa ritɛlɛ́. Pikpɔkpɔ mɛwai yɛ átɛlɛ́ nyɛ̃ kɛ́mɛɛ wɔ́laalɛnlɛ. Ai ḿpá úye mɛwai kɛcáá nɛ u túhaanɛ.
Mínimaa amɛ pikpɔkpɔ pɛɛ mɛkɛmɛɛ ń we lesɛri. Nkpɔ nɛ pikpɔkpɔ kɛlõ pɔ́ɔ kɔ pikpɔkpɔ pɛɛ kei ń we lesɛri api ḿpá úye mɛwai paí apí nɛ mɛkɛcáá u túhaanɛ.
Ai nkpɔ nɛ pikpɔkpɔ kɛlõ kpísi ai nna kupɔrɛ-i sápɔ. Nna kupɔrɛ kpɛ̃, nkpɔ lírũ yɛ mmɛ̃.
Ai ḿpá úye rinyiri tɛɛ ári nfáa ritɛlɛ́ kɛ́mɛɛ ń we kpísi ai nna kupɔrɛ-i sápɔ.
Am pɛɛ kɛyómɛcaa falɛ nɛ kɛtẽ falɛ yɛnu, kɛyómɛcaa foí nɛ kɛtẽ foí yɛ pitɔ́ŋɛ́ masilɛ lɛ̃, mínimaa ámɛ kɔ we.
Am kɔ Uléécaa kuyu, Yerusalɛm falɛ yɛnu kun Uléécaa kɛ́mɛɛ-pɔ leeri kun súiri, kun kumɛcirɛ cápinɛlɛ̃ yarɛ unɔ́si falɛ yɛɛ ula m mɛ̃́.
Am tiyɔ́ɔpitũ kɛ́mɛɛ mɛtẽ cácá mɛnyinɛ komti, mɛn tee rɛ: Uléécaa kunyɔ́ɔnsɛcáŋíí yɛ nkpéni nkú sisoipipi kɛ́mɛɛ. U yɛ́ pikɛmɛɛ́ n we, api pansɛ upisoi, pi nɛ Uléécaa ricuruu api pɛɛ kɛsẽ́ n we.
U yɛ́ pimɛnini nnɛ́í pi tinnɛntɛ, nkpɔ ńn yɛ́ kɔ piwée rikpá, nkpɔ pitonɛ nɛ itu nɛ ntóósi ńn yɛ́ kɔ n we, kɛ mɛkɛɛ-mɛ likɔ́ ai pitɔ́ŋɛ́ ḿ masí nnya.
Uyɛɛ pɛɛ riyɔ́ɔpitũ kɛcáá ń tṹ uu pɛɛ nɛ́ maa rɛ: Pɔ yɛ̃ɛ, nɛ ḿpá yo pansɛsɛlɛ lifálɛ. Uu kɔ kpá rɛ: A wɔi! Anɔ́ɔ nyɛ̃ yɛ nsímɛ́sei lɛ, lɛ̃ kai kɔ lenɛ.
Uu kɔ pimáa nɛ́ kpá rɛ: Li piwai masilɛ! Nɛ́ɛ Ufoí nɛ Utɔ́rɔɔ, Kɛ́koraanɛ nɛ Kɛ́tɔ. Nɛ́ nkó kɛ nnírɛ́ nn ń we míni mɛɛ yɛ nfáa n hɛ nhɔi pa faalaa.
Uyɛɛ n feriyɛ likɔ́ yɛ nní kuu n yɛ́nunɛ: Nɛ́ɛ yɛ́ Uuleecaa, uyɛ̃ uu kɔ kɛnɛ́pipi.
Amá piwamɛi nɛ pɛpɛɛ ápi asei n tíkilɛ̃ nɛ pɛpɛɛ icírí n wai nɛ pisoikṍ nɛ pɛpɛɛ mɛ́woo mɛ́woo n wai nɛ mɛnírihélaawai pikɔ́ nɛ pɛpɛɛ piléé n nyɔ́ɔnsɛ nɛ pinɔ́ɔmɛ nnɛ́í ncɔpuri pɔ̃́ kɛtonɛ yɛ nna nɛ linyinɛ yarɛ nfúrɔ̃ toi kupɔrɛ kɛ́mɛɛ́ welɛ. Nkpɔ lírũ yɛ mmɛ̃.
Lɛ̃ mɛmáá, piléécaatumɛ pisɛɛi pɛpɛɛ pɛɛ sipóripi sisɛɛi m múílɛ̃ usɛ uú weri uu nɛ́ maa rɛ: A kam kɛ́ unɔ́si falɛ pɔ́ nyísɛ, uyɛɛ Risáŋpipi unɔsi.
Kei kɛ Nfáasɔnɛ nn kɛnɛ́cáá súimɛ, Uléécaatumɛ uyɛ̃ uu nɛ́ kpísi uú nɛ riyɔ́pɛ maamaa nɛ ricácá rinyinɛ taá. Uu pɛɛ Uléécaa kuyu, Yerusalɛm yɛnu kun kɛyómɛcaa-pɔ Uléécaa kɛ́mɛɛ léeri kun súiri.
Uléécaa mmulɛ yɛ pɛɛ kukɛmɛɛ́ welɛ, ku pɛɛ tɛ́lulɛ yarɛ riparɛ sɔnɛ kɛcirɛ nɛ́ɛ yarɛ riparɛ ŋmɛ́í-ŋmɛi kɛ́mɛɛ kɛ usoi uu yɛ umɛcirɛ n nyánɛi yarɛ kɛnípɛɛnyánɛi yɛlɛ́pi kɛ́mɛɛ.
Mmɛlɛ maamaa nɛ ncácá nnyinɛ yɛ pɛɛ ku kɔ́ɔ́núlɛnlɛ, sipoo kɛfi nɛ sitɛ́ kapi n luri, piléécaatumɛ kɛfi nɛ pitɛ́ pin si mɛ̃́. Isirayɛɛli pikɔ́ imarɛpuri kɛfi nɛ itɛ́ iyɛ̃ anyiri yɛ sikɛcáá wɔ́laalɛnlɛ.
Sipoo sitaani sɛɛ kɛtuŋɛleemɛ-mɛ̃ nyánɛi, sitaani ituŋɛ kulukɛ-lukɛ-mɛ̃, sitaani ituŋɛ kumii-mɛ̃, sitaani kɛcɔpɛ, sitaani kɛtuŋɛlolɛ́-mɛ̃.
Akúiparɛ kɛfi nɛ atɛ́ kɛcáá kɛ kuyu mmɛlɛ mmɛ̃ nń pɛɛ tɔ́silɛ̃, Tisáŋpipi pitumɛ kɛfi nɛ pitɛ́ pɛ̃ anyiri kɛfi nɛ atɛ́ an aparɛ nyɛ̃ kɛcáá wɔ́laalɛ̃.
Uyɛɛ lɛ̃ nɛ́ n símisi yɛ wura kɛkpápi kapi yɛ nɛ ḿ musí múílɛnlɛ ukɛ́ nɛ kuyu nɛ kusipoo nɛ kummɛlɛ múŋɛsi.
Kuyu awɛ́lɛ́ kɛna yɛ pɛɛ mɛcáa sálɛ. Kumɛcaa nɛ kumɛpɛ́rɛ́ yɛ pɛɛ sálɛ. Uu kɛkpápi kɛ̃ nɛ kuyu músu aí lelu kilomɛtiri ákotokú atɛ́. Kumɛcaa nɛ kumɛpɛ́rɛ́ nɛ kumɛcá yɛ pɛɛ sálɛ.
Uu mmɛlɛ pɔ̃́ kɔ músu, ai lelu apáha kuwóó nɛ afɛɛrɛ́ nɛ atɛ́ kumúŋɛ́. Sisoipipi mɛmúŋɛ́ nɛ uléécaatumɛ mɛmúŋɛ́ yɛ mɛ.
Aparɛ ŋmɛ́í-ŋmɛi kapi nɛ mmɛlɛ mɔ̃ api kuyu pɔ̃́ nɛ wura yíkíyiki ŋmanɛ mɔm, lin pɛɛ́ we yarɛ sinípɛɛnyánɛi.
Aparɛ sɔnɛ nnɛ́í ncɔpuri kapi mmɛlɛ akuiparɛ kɛcáá karikɛɛ rɛ likɛ́ pinyánɛi n nyaḿ. Tiparɛ ŋmɛ́í-ŋmɛi kapi rikúiparɛ foí kɛcáá wa, api kusópɛ rikɔ́ rilírũ kɛcáá wai, api míni kulúi rikɔ́ ritáánũ kɛcáá wai api kɔ mɛhɔ́lɛ rikɔ́ rinã́ii kɛcáá wai.
Api ríwɛɛ́ yarɛ mɛ́nyɛ rinúpũ kɛcáá wai, api kɔ ríwɛɛ́ rikpúúlũ kɛcáá wai, api wura rikɔ́ risɛ́ɛ́i-sɛ́ɛ́i kɛcáá wai api risannyɛ ntɔnɛ ripáha-paha kɛcáá wai, api mɛtuhuta rikɔ́ rílɛɛ́-lɛɛ́ kɛcáá wai, api mɛtuhuta nɛ mɛhɔ́lɛ cɔ́hɔnɛ rikɔ́ rififi kɛcáá wai, api ríwɛɛ́ ntɔnɛ yarɛ rihúúhúúparɛ kɛfi nɛ mɛsɛ rikɔ́ kɛcáá wai, api mɛ́kɔlɔ́ɔta rikɔ́ kɛfi nɛ rilírũ kɛcáá wai.
Sipoo kɛfi nɛ sitɛ́ sɛ̃ pɔ̃́ nɛ ikólɛ́ kɛfi nɛ itɛ́ lɛ. Nkólɛ́ nsɛ nsɛ kapí nɛ ḿpá ihánaa íye wa. Kuyu ripɔhɔ pɔ̃́ nɛ wura ŋmanɛ lɛ, lin peirɛntɛ yarɛ kɛnípɛɛnyánɛi.
Ám kei kunyɔ́ɔnsɛcáŋíí yɛ̃́. Upíima, Uléécaa, ńnaŋɛ nnɛ́í ute ricuruu nɛ Risáŋpipi pɛɛ kuyu kpɛ̃ kunyɔ́ɔnsɛcáŋíí.
Ái nkpáni pisɛ rɛ ituŋɛ nɛ́ɛ iwárɛ ikɛ́ kei mɛtɛ́í n wai. Li we rɛ Uléécaa mɛyɔɔpi mɛtɛ́í yɛ ku kpã́iilɛnlɛ, kuiyuipukɛ yɛɛ Risáŋpipi.
Ayu pisoi yɛ́ kumɛtɛ́í kɛ́mɛɛ sɔ́nɛ, kɛtẽ kɛcáá piyɔɔpi api kei nɛ pimɛyɔɔpi hapɔ.
Kɛ kɛsinɛ ákɛ yɛ́ɛ́ kei píkai n wa nnya kɛ kusipoo ási yɛ́ɛ́ kɔ píkai n hánaalɛ̃.
Lɛ̃ nnɛ́í lɛɛ isoipuri kɛ́mɛɛ mɛyɔ́ɔpi nɛ ríyu m má kapí nɛ kei sɔ́nɛpɔ.
Líkpɛrinkpɛkɔɔ́ líka nɛ́ɛ usoi nkó yɛɛ ncaai riyíkí n wai un kɔ nnɔ́ɔmɛ má úu kei mɛlonɛ má. Pɛ̃ anyiri nyɛɛ Risáŋpipi nfaa ritɛlɛ́ kɛ́mɛɛ n wɔ́laalɛ̃ mɛcirɛ pɛɛ yɛ́ kei lompɔ.
Uléécaatumɛ uu kɔ nkói mmɛ̃-i kɛ nfáa nn ń we nɛ́ nyísɛ, nn we cáícáí yarɛ kɛnípɛɛnyánɛi yɛlɛ́pi, nn Uléécaa riyɔɔpitũ nɛ Risáŋpipi kɛ́mɛɛ-pɔ leeri.
Kuyu kɛcɔpɛ knń pɛɛ wɔ́lu nn nɛ ncée maa tikilɛ̃, kuléé kpɛɛ yɛ nfáa n hɛ kun nsipɛ́ɛ́ kɛcɔpɛ nyɛnu. Kɛfi nɛ mɛtɛ́ kaku yɛ mari, aku yɛ ḿpá iwárɛ íye kɛ́mɛɛ apipi torɛsi. Kuapɛi yɛ̀ɛ̀ pisoi itói pɔisɛlɛ.
Anɔ́ɔ áa kei líka kɛcáá we. Kuyu kɛ́mɛɛ kɛ Uléécaa riyɔɔpitũ nɛ Risáŋpipi riyɔɔpitũ ari yɛ́ n we upikɛikɔ́ pin kei u yáási.
Pi yɛ́ ukɛyu yɛ̃, Urinyiri ari kɔ piatii kɛcáá n wɔ́laalɛ̃.
Kɛsinɛ ákɛ wenɛ, ái yɛ́ kɔ kei kɛ́firáa mɛtɛ́í nɛ́ɛ ituŋɛ mɛtɛ́í pisɛ, kɛ Upíima Uléécaa uu pi n kpã́iilɛ̃ nnya. Api pɛɛ iyɔ́ɔpi n tũ nɛ ḿpá píyei-pɔ.
Uléécaatumɛ uu pɛɛ nɛ́ maa rɛ: Inɔ́ɔsimɛ́ iyɛ̃ yɛ nsímɛ́sei lɛ. Lɛ̃ kai kɔ lenɛ. Upíima Uléécaa yɛɛ yɛ n tíyɛsɛ antepuyɛ api símisi yɛ uuleecaatumɛ tummɛlɛ rɛ ukɛ́ upikɛikɔ́ lɛlɛɛ nfáani n wainɛ nyísɛ.
Yeesu uu rɛ: Nɔ yɛ̃ɛ, nɛ nfáani sɔ́nɛpɔlɛ. Nkó yɛɛ kóso-pɔ nsímɛ́ mɛɛ rítɛlɛ́ ntí-i ń we m múílɛ̃ yɛ únarɛkomɛ lɛ.
Nɛ̃́ Yohani, nɛ́ɛ mɛwai mɛ̃ kõ am kɔ yɛnu. Kam n yɛ̃́ am kɔ kom, am uléécaatumɛ uyɛɛ mɛwai nɛ́ n nyísɛntɛ ana-i lólu rɛ kɛ́ u yáási.
Amá uu pɛɛ nɛ́ maa rɛ: A mɛpɔ́círɛ tĩ, kapɛ lɛ̃ wa! Nɛ upɔ́kɛicɔ lɛ nɛn kɔ pipɔ́márɛcɔ antepuyɛ nɛ pɛpɛɛ rítɛlɛ́ ntí nsímɛ́ ḿ múílɛ̃ ukɛicɔ! A Uléécaa yáási aa wúla!
Uu kɔ pimáa nɛ́ kpá rɛ: Kapɛ lɛlɛɛ kóso-pɔ n wainɛ nsímɛ́ ritɛlɛ́ ntí m pékaalɛ̃! Ituŋɛ yɛ tulɛ rɛ tinsímɛ́ mmɛ̃ nkɛ́ wa.
Nkó yɛɛ úu lisɔnɛ n wai ukɛ́ n nɔŋ́lɛ̃ úu kapɛ lisɔnɛ n wai. Nkó yɛɛ mɛ́kpɛrinkpɛ m pɔ́riilɛ̃ ukɛ́ umɛcirɛ mɛ́kpɛrinkpɛ pipɔ́rii n kpásɛlɛ̃. Nkó yɛɛ lisɔnɛ n wai ukɛ́ lisɔnɛ piwai nɛ kɛ́yu n sĩ, nkó yɛɛ ń nyaḿ cáká-cáká ukɛ́ n nyaḿ cáká-cáká un nɛ kɛ́yu sĩ.
Yeesu uu rɛ: Pɔ yɛ̃ɛ, nɛ nfáani sɔ́nɛpɔlɛ. Inɛ́hɛ́ɛ́ kaḿ nɛ wepɔ kɛ́ ḿpá úye mɛwai kulaa u pa.
Nɛ́ɛ Ufoí nɛ Utɔ́rɔɔ, Ukpéẽ nɛ Upírɛ̃, nɛ́ɛ kɔ Kɛ́koraanɛ nɛ Kɛ́tɔ.
Mpí pɛɛ pisitukanka caacaa n hɛɛrɛ pikɛ́ nɛ kuléé kpɛɛ yɛ nfáa n hɛ apipi n yɛ̃́ pikɛ́ kɔ nɛ sipoo-mɛ̃ tintíki pikɛ́ nɛ kuyu-i lompɔ nnya yɛ pínarɛkomɛ lɛ!
Amá pɛpɛɛ mɛpɔpi ń we nɛ mɛnírihélaawai pikɔ́ nɛ mɛ́woo mɛ́woo mɛwai pikɔ́ nɛ pisoikṍ nɛ pɛpɛɛ piléé n nyɔ́ɔnsɛ nɛ ḿpá úye yɛɛ nnɔ́ɔmɛ ń la un kɔ n wai pikɛ́ léepɔ!
Nɛ̃́ Yeesu, nɛ unɛ́léécaatumɛ tumpɔlɛ rɛ ukɛ́ Uléécaa icápinɛ kɛ́mɛɛ nɔ́ símisi rɛ asei yɛ nyɛ. Nɛ Tafiti kumarɛ kɛ́mɛɛ kɛwã pírɛ̃ lɛ. Nɛ́ɛ rimarɛwarɛpi tɛɛ n tɛ́lu.
Nfáasɔnɛ nɛ unɔ́si falɛ yɛ maa rɛ: A kam. Nkó yɛɛ lɛ̃ n kṍ pɔ́ɔkɛ́ kɔ maa rɛ: A kam. Nkó kɛ nnírɛ́ nn ń we ukɛ́ kam. Nkó yɛɛ míni mɛɛ yɛ nfáa n hɛ ń la ukɛ́ mɛ yɔsí faalaa.
Ḿpá úye yɛɛ kóso-pɔ nsímɛ́ mɛɛ rítɛlɛ́ ntí-i ń we n kṍ kam símisi rɛ asei yɛ nyɛ. Úye un kei linyinɛ rinkpápɔ, Uléécaa yɛ́ ásáláú nyɛ̃ kɛcáá kapi rítɛlɛ́ ntí-i n símisi liute uyɛ̃ isoi kɛ́mɛɛ rikpápɔ.
Úye un kɔ kóso-pɔ nsímɛ́ mɛɛ rítɛlɛ́ ntí-i ń we kɛ́mɛɛ inɔ́ɔsimɛ́ inyinɛ n lesɛ, Uléécaa yɛ́ liute uyɛ̃ likɔ́ lɛɛ kuléé kpɛɛ yɛ nfáa n hɛ kɛ́mɛɛ nɛ kuyu kɛ́mɛɛ ń we lesɛ. Pi linsímɛ́ rítɛlɛ́ ntí-i símisilɛ.
Uyɛɛ n símisi rɛ likɛi lɛɛ asei lɛ yɛ maa rɛ: Ɛɛɛ, nɛ nfáani sɔ́nɛpɔlɛ. Amí! A kam, Upíima Yeesu!
Upíima Yeesu ukɛ́ ḿpá úye ípɛɛlɛ́ɛ nyísɛ!









































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































